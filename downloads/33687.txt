Consiglio Regionale della Valle d'Aosta - Oggetto del Consiglio n. 1775 del 4 maggio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1775 del 4 maggio 2011 - Resoconto
OGGETTO N. 1775/XIII - Interpellanza: "Potenziamento
dell'offerta formativa dell'Università della Valle
d'Aosta".
Interpellanza
Preso atto che è avviato il complesso iter progettuale e
realizzativo del Polo universitario della Valle d'Aosta nell'area
ex- caserma Testafochi, nella città di Aosta;
Evidenziato che per realizzare un'Università moderna e
competitiva, capace di richiamare studenti e ricercatori dalle
altre regioni d'Italia e dagli altri paesi d'Europa occorre non
solo una struttura dignitosa ed efficiente, ma anche un progetto
didattico di ampio respiro, particolarmente in materie
scientifiche, come dimostrano paesi come gli USA e la Germania che
a fronte di forti investimenti nell'Università, godono poi delle
relative ricadute positive in termini di sviluppo economico e di
aumento del P.i.l.;
Ricordata la carenza di personale sanitario, ed in
particolare medico, di base e specialista, che si sta aggravando di
anno in anno;
Considerato che l'attuale Università ha già ottenuto
importanti dati di frequenza sia nella Facoltà di Psicologia, sia
nel corso triennale che nella specialistica, che in quelle di
Scienze economiche e di Scienze politiche, corsi triennali;
la sottoscritta Consigliera regionale
Interpella
la Giunta
regionale per conoscere se intenda:
1) potenziare l'attuale offerta formativa dell'Università
della Valle d'Aosta, attraverso il mantenimento della laurea
specialistica in Psicologia e l'istituzione di una laurea
specialistica per i corsi triennali di Scienze economiche e di
Scienze politiche, primo passo per il più ampio progetto didattico
futuro;
2) valutare con particolare attenzione la possibilità di
istituire corsi a carattere scientifico, sia in ambiti collegati
alla montagna e all'economia locale (energia, siderurgia, ecc.),
sia in campo sanitario come scuole di specialità medica (ad esempio
in Chirurgia vascolare, Diagnostica per immagini, ecc.), scuole per
operatori sanitari non medici (tecnici di radiologia, di
laboratorio, della prevenzione, ostetriche, ecc.);
3) trovare delle alleanze con Università italiane e
francofone al fine di integrare la proposta formativa valdostana in
un più ampio progetto di ricerca e formazione che eviti
sovrapposizioni e valorizzi le caratteristiche e le opportunità di
tutti i soggetti partecipanti.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente.
Guardando con un atteggiamento positivo alla situazione attuale,
possiamo vedere questa crisi economica che ci ha duramente colpiti
come un'occasione di sviluppo e di progresso; in particolare, può
essere l'occasione di tagliare gli sprechi, contenere i costi
superflui e invece investire maggiormente per lo sviluppo futuro.
In questa direzione uno degli elementi fondamentali affinché la
Valle d'Aosta riprenda il cammino positivo e possa essere creatrice
di posti di lavoro e di opportunità è certamente investire nella
ricerca, nella scuola e nella cultura, come dimostrano realtà in
forte sviluppo come gli Stati Uniti o la Germania: investire nella
ricerca universitaria è uno dei principali motori della loro
crescita. Da poco tempo si è avviato il complesso iter progettuale
realizzativo del polo universitario della Valle d'Aosta nell'ex
caserma del capoluogo regionale, questo è un elemento importante,
ma, per realizzare un'università moderna e competitiva, capace di
richiamare studenti e ricercatori da altre Regioni d'Italia e da
altri Paesi d'Europa, occorre anche un progetto didattico di ampio
respiro, particolarmente nelle materie scientifiche, perché da qui
possono nascere concrete sinergie ed opportunità con le imprese e
le realtà produttive locali. È chiaro che tutto ciò comporta grandi
investimenti finanziari, ma ciò che è importante e forse più
difficile è che tutto ciò comporta soprattutto una grande volontà
politica.
Il gruppo Partito Democratico in questi anni ha sempre seguito
con attenzione tale realtà ed oggi è qua a chiedere che si faccia
un ulteriore sforzo di riflessione per poter potenziare l'offerta
formativa dell'università. In particolare, tenuto conto dei buoni
successi anche in termini di dati di frequenza delle Facoltà di
Psicologia, Scienze economiche e Scienze politiche, riteniamo che
si debba valutare con attenzione non solo il mantenimento della
laurea specialistica in psicologia, ma anche la rapida attuazione
di una laurea specialistica aperta ai laureati dei corsi triennali
di Scienze economiche e di Scienze politiche, affinché possano
completare la loro formazione nel nostro ateneo; questa è una
condizione che rende molto più appetibile la nostra università
rispetto a ciò che offre oggi. A tale proposito, non dimentichiamo
anche le ricadute positive dell'università in termini economici,
pensiamo soltanto alla logistica dei fuori sede. Tenuto conto poi
della carenza di personale sanitario che si sta aggravando di anno
in anno, come ancora recentemente evidenziato dal Governatore della
Lombardia Formigoni, riteniamo opportuno che la Giunta regionale
valuti la possibilità di istituire corsi in campo sanitario per
medici in alcuni settori come la chirurgia vascolare e la
diagnostica per immagini. Abbiamo eccellenze del tutto adeguate per
il personale non medico, come scuole per tecnici di radiologia, di
laboratorio e della prevenzione, ostetriche, eccetera. Altro
elemento essenziale è valutare la possibilità di eseguire corsi
universitari a carattere scientifico, collegati alla montagna e
alla realtà economica locale come nel campo energetico, al fine di
realizzare importanti sinergie utili allo sviluppo di questi
settori trainanti della nostra economia. Infine chiediamo alla
Giunta regionale di valutare la possibilità di integrare la nostra
offerta formativa con quella di altre università italiane e
francofone, al fine di evitare sovrapposizioni e di valorizzare le
caratteristiche e le specialità della nostra università, così come
quelle delle altre con cui si concluderanno degli accordi. Questa
non è solo una richiesta di potenziare un settore della formazione,
per noi significa cominciare a costruire una Valle d'Aosta più
competitiva e quindi più generosa con i propri giovani e con il
futuro. Grazie.
Président
- La parole au Président de la Région,
Rollandin.
Rollandin (UV)
- Grazie Presidente.
Ringrazio la collega per aver voluto illustrare le motivazioni
di fondo di questa richiesta di chiarimenti, a cui cercherò di dare
risposte puntuali.
Per quanto riguarda il primo punto:
"potenziare l'attuale
offerta formativa dell'Università della Valle d'Aosta, attraverso
il mantenimento della laurea specialistica in Psicologia e
l'istituzione di una laurea specialistica per i corsi triennali di
Scienze economiche e di Scienze politiche..."
, l'Università
della Valle d'Aosta si configura come un micro ateneo rivolto ad un
numero contenuto di studenti e prevede un'offerta formativa
necessariamente contenuta e tale configurazione appare ancora, ad
oggi, la più confacente al contesto regionale. L'Università della
Valle d'Aosta è peraltro consapevole dell'importanza
dell'attivazione del segmento magistrale non solo come
completamento dell'offerta formativa in senso verticale, ma anche
come strumento ulteriore di crescita accademica e culturale per il
territorio, anche attraverso l'istituzione di dottorati di ricerca.
Gli organi accademici hanno approvato l'istituzione di un corso di
laurea magistrale interclasse e interfacoltà - Economia e Scienze
politiche con l'apporto di Lingue - (quindi questa è la novità) in
"Impresa, enti territoriali e relazioni economiche internazionali"
già presentato alle parti sociali e che consentirà un opportuno
sbocco ai nostri laureati triennali, oltre ad attrarre studenti da
fuori Valle. Questo è un aspetto molto importante, perché ancora
ultimamente si è visto che il discorso della triennale è in fase
discendente, non regge se non c'è la magistrale per tutte le
facoltà, la triennale non ha sbocchi e quindi si sta andando in
questa direzione e l'unificazione di queste due dà la possibilità
di avere un corso forte, a cui sappiamo che ci saranno grandi
adesioni. Come è stato ricordato dal rettore in occasione della
cerimonia di apertura dell'anno accademico, purtroppo, l'attuale
programmazione nazionale vincola l'università impedendo
l'istituzione nel prossimo anno accademico di nuovi corsi di laurea
e quindi anche di questo, che è fatto per andare all'anno prossimo.
Partirà invece dal prossimo anno accademico la laurea magistrale a
ciclo unico in Scienze della formazione primaria sulla base della
riforma appena approvata.
Per quanto riguarda la seconda domanda:
"valutare con
particolare attenzione la possibilità di istituire corsi a
carattere scientifico..."
, l'istituzione di corsi di tal genere
è già stata oggetto da tempo di valutazione da parte del Senato
accademico e del Consiglio dell'università. Le richieste finora
pervenute da parte del territorio risultano assai diversificate,
legate più ad ottenere figure professionali di interesse puntuale e
specifico che di effettiva necessità generale: geologi, chimici,
fisici dell'ambiente, biologi, biologi dell'ambiente, naturalisti,
glaciologi, ingegneri ambientali, medici di montagna solo per
citarne alcune che vanno nella direzione auspicata. Gli organi
accademici hanno ritenuto non accoglibili come richieste da un lato
se si considera il solo percorso triennale, perché richiedono un
altissimo costo di investimento e porterebbero a dei laureati privi
delle conoscenze necessarie per inserirsi a pieno titolo in
un'attività lavorativa specializzata. Queste sono le considerazioni
anche del Senato accademico, in effetti il problema di fondo è che
c'è una parcellizzazione abbastanza alta di richieste di figure che
ha ricordato anche la collega, ma queste non possono giustificare
l'apertura di un corso a livello regionale proprio per una
questione di numeri e per quello che è il bacino di utenza. Ci
appoggiamo, e vengo all'ultima domanda, in accordo con altre
università, proprio per seguire questi corsi con la nostra.
Dall'altro, se si considera invece anche l'attivazione del percorso
magistrale tre più due per ragioni di sostenibilità...voglio
ricordare che a livello nazionale ormai il contributo nazionale
alla nostra università tutti gli anni diminuisce, e quest'anno è di
appena 700.000 euro, prima era quasi 1.500.000 e adesso è di
700.000 euro rispetto agli 8.000.000 che la Regione mette a
disposizione per l'università, come ricordava quindi un
investimento importante...si deve considerare il potenziale bacino
di utenza e l'offerta didattica delle altre università presenti nel
bacino stesso...l'attrazione legata non solo all'offerta formativa,
ma anche alla residenzialità e alla disponibilità in loco di
biblioteche specializzate.
Attivare uno o più corsi di laurea di tipo scientifico richiede
inoltre una serie di requisiti non dilazionabili e non superabili
diversamente, in primo luogo l'assunzione a tempo indeterminato di
12 docenti di ruolo, oltre a quelli già presenti nell'ateneo per
una laurea triennale e altri 8 per una magistrale, che devono
coprire settori scientifico-disciplinari diversificati. Questo
quindi porta ad una situazione difficile da sostenere, richiede
strutture specializzate quali laboratori attrezzati, che, oltre a
dover essere disponibili ad orari determinati per le lezioni ed
esercitazioni con le difficoltà che si possono immaginare se si
tratta di laboratori di tipo medico e biomedico, devono essere a
disposizione
full time
per i ricercatori che devono compiere
le loro attività istituzionali di ricerca. Richiede inoltre
l'assunzione di un congruo numero di tecnici di laboratorio per la
gestione giornaliera del laboratorio e per il supporto delle
attività didattiche conseguenti. Va inoltre ricordato che
l'attività di ricerca deve essere funzionale il più possibile allo
sviluppo del sistema regionale nel suo complesso e generare
ricadute positive anche per gli attori socio-economici e sociali.
Ad ogni modo la società NUV è stata opportunamente informata,
tenuto conto della nuova università, della possibilità di attivare
dei percorsi in scienze e pertanto la struttura progettuale del
nuovo polo universitario dovrà presentare un'ampia flessibilità in
relazione a nuove esigenze che dovessero presentarsi.
Per quanto riguarda l'ultima domanda:
"trovare delle alleanze
con Università italiane.."
, il piano triennale di sviluppo
dell'Università della Valle d'Aosta già prevede che tutte le
attività formative dell'università dovranno essere sviluppate anche
attraverso l'apporto di altri atenei, italiani e stranieri e tale
impostazione, da un lato, tende a consolidare la filosofia di fondo
dell'ateneo esaltandone la dimensione europea; dall'altro, consente
all'ateneo di acquisire visibilità e credibilità scientifica e
accademica inserendola in modo diretto in reti universitarie
internazionali, come abbiamo già fatto con la Chaire Senghor per il
francese. Ricordo che già attualmente il corso di laurea in lingue
e comunicazione rilascia il titolo congiunto con l'Università di
Chambéry e che con breve percorso integrativo è possibile ottenere
anche il corrispettivo titolo inglese presso l'Università di
Coventry. Forte impulso è stato dato alla presente in ogni corso di
laurea sia di docenti stranieri anche attraverso la formula di
short term professor
e di
visiting professor
e in più
voglio ricordare l'esperienza molto positiva con il Politecnico di
Torino a Verrès, che sta dando grossi risultati, dove la ricerca e
l'applicazione e l'utilizzo di figure professionali e anche locali
è il punto forte di questa esperienza molto positiva, che sta dando
un grande risultato anche alle imprese che da fuori vengono a fare
ricerca a Verrès con l'università. Diciamo che il panorama
progressivamente sta andando nella direzione auspicata, è chiaro
che ci sono limiti per alcuni corsi che non possono essere superati
dalla normativa nazionale per prima, ma quello sarebbe solo un
punto, ma proprio per il numero che porterebbe ad attivare un
impegno che poi di fatto non ha la duttilità di modificarsi nel
momento in cui si esaurisce. Se io faccio geologi, non posso fare
per sei anni geologi, altrimenti questi, quando hanno finito, dove
vanno? È un po' quello che è successo per gli psicologi, dove
abbiamo dovuto d'accordo con il Senato accademico limitare questo,
altrimenti rischiavamo di avere un numero esuberante rispetto a
quella che non solo è possibilità della Valle, ma addirittura del
nord Italia. Questo, quindi, è l'indirizzo, però va nell'ottica
auspicata: quella di collegarsi con le altre università e con
l'internazionalizzazione dell'università, in particolare quello che
sta succedendo con il Politecnico di Torino e anche con
l'Università della Valle d'Aosta che sta seguendo questi corsi.
Grazie.
Président
- La parole à la Conseillère Carmela
Fontana.
Fontana (PD)
- Ringrazio il Presidente per tutti i dati
che mi ha dato, ci sono dei dati che vanno in tale direzione e
questo mi fa tanto piacere. La questione che se apriamo altri corsi
bisognerebbe assumere altri insegnanti, la mia proposta era proprio
quella: visto che abbiamo problemi di lavoro, i tagli che ci sono
stati alla scuola, era proprio per creare nuovi posti di
lavoro...
(interruzione del Presidente della Regione, fuori
microfono)
...no, i tagli che il Governo ha fatto alla scuola, sul
precariato sto dicendo, ossia andava in questa direzione che
avremmo più occupazione, non sto dicendo che la scuola ha fatto dei
tagli, dicevo che è un'occasione unica questa dell'università. Mi
dà l'impressione che facciamo delle strutture megagalattiche e
forse dovremmo spendere più soldi per i contenuti di queste
strutture, magari si potrebbe fare una riflessione su questo,
perché è molto importante per il futuro della Valle d'Aosta.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK