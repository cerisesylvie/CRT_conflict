Consiglio Regionale della Valle d'Aosta - Oggetto del Consiglio n. 2552 del 11 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2552 del 11 gennaio 2017 - Resoconto
OGGETTO N. 2552/XIV - Reiezione di risoluzione: "Invito
all'Assessore al bilancio, finanze e patrimonio a rassegnare le
dimissioni dalla carica".
Rosset (Presidente) -
Punto n. 25.01 dell'ordine del
giorno. Ha chiesto la parola il Consigliere Chatrian; ne ha
facoltà.
Chatrian (ALPE) -
Collega Perron, nulla di personale, la
questione è tutta politica, ed è legata ai due anni e mezzo di
bugie che sono state raccontate a questo Consiglio, soprattutto ai
valdostani.
Presidente Rosset, prima di illustrare la risoluzione che
abbiamo voluto presentare come gruppo ALPE, Gruppo Misto e gruppo
Cinque Stelle, gradirei eventualmente chiedere all'Assessore Perron
se vuole magari comunicare qualcosa a questo Consiglio. Sono venuto
a conoscenza che ci sono delle novità; quindi, per non parlare a
vanvera e a vuoto, non so se l'Assessore competente vuole magari
illustrare la sua posizione politica personale, o comunque la
posizione che la maggioranza ha deciso qualche minuto fa.
Presidente -
Ha chiesto la parola l'Assessore Perron; ne
ha facoltà.
Perron (UV) -
Voglio semplicemente dire che, sin dal
momento che ho assunto questa carica, ho cercato di affrontare
questo
dossier
con linearità, con coerenza e con senso di
responsabilità; in piena sinergia con il Governo regionale, con la
maggioranza e con chi mi sosteneva, ho cercato di affrontare un
dossier alquanto difficile che ha radici lontane e che vive oggi
una situazione di grande difficoltà. Sin dal momento del bilancio,
da quando il Governo regionale aveva fatto delle proposte, abbiamo
accettato la discussione - direi approfondita e anche proficua -
che in sede di II Commissione si è instaurata. Presidente La Torre,
credo che il dibattito e l'attività che lei sta svolgendo di
indagine, di approfondimento e di ricostruzione del dossier, su cui
a volte ci siamo anche confrontati forse con vedute dissimili, sia
un lavoro utile ai fini della conoscenza globale che questo
Consiglio deve avere su questo dossier.
Guardando al contenuto della risoluzione, dove mi si chiede di
fare un passo indietro, se mi permettete vorrei solo dire, non
andando a ricostruire nella sua totalità il dossier, che sulle
recenti nomine effettuate all'interno della casa da gioco ho preso
atto di una situazione esistente all'interno della casa da gioco.
L'Amministratore unico mi ha informato della necessità di dover
effettuare delle nomine per garantire il minimo funzionamento di
questa azienda e credo sia corretto permettere alla stessa, che è
dotata di una sua autonomia, di procedere con un minimo di
funzionalità. Nulla di più. L'autonomia all'azienda è riconosciuta
ed è stata riconosciuta.
Noi ci riconosciamo in questo percorso intrapreso dalla II
Commissione; è un percorso di approfondimento che dovrà portare a
fare scelte di prospettiva e ancora a scelte di investimento per
far funzionare questa casa da gioco. In questo periodo sono
avvenuti fatti che credo di non dover riprendere, perché ritengo
molto serenamente che siano stati approfonditi dall'Amministratore
unico all'interno della Commissione competente.
Tenuto conto di una verifica di maggioranza che inizierà, e che
credo debba riguardare anche questo argomento, vorrei precisare che
sento il dovere di dire che restituisco o riporto la delega in capo
alla maggioranza, al suo Presidente, affinché la maggioranza stessa
possa valutare e verificare a trecentosessanta gradi anche su
questo dossier quali prospettive dare e quali scelte fare
nell'ambito dell'indagine e della verifica che la II Commissione
sta svolgendo. Lo faccio con senso di responsabilità, al fine di
permettere alle forze politiche che compongono la maggioranza di
fare una valutazione totale e serena sulle prospettive da dare a
questo dossier, affinché le scelte possano essere portate avanti
con tutto l'equilibrio possibile, ribadendo che dal mio punto di
vista ho sempre cercato di operare nell'interesse della casa da
gioco, della salvaguardia dei suoi dipendenti, di questa azienda
che credo sia un patrimonio di questa Regione. Lo faccio per senso
di responsabilità politica e amministrativa. È una scelta che
faccio io; credo e spero che possa contribuire a rasserenare il
clima che deve esistere su questo importante dossier, nel momento
in cui dovranno essere fatte delle scelte per garantire il futuro
alla Casa da gioco di Saint-Vincent.
Presidente -
Ha chiesto la parola il Consigliere Roscio;
ne ha facoltà.
Roscio (ALPE) -
Solo per chiedere, a nome dei gruppi di
minoranza, un attimo di sospensione.
Presidente -
Sospensione concessa.
La seduta è sospesa alle ore 18:18 e riprende alle ore
18:24
.
Rosset (Presidente) -
Possiamo riprendere i lavori. Ci
sono dichiarazioni, richieste di intervento? Ha chiesto la parola
il Consigliere Chatrian; ne ha facoltà.
Chatrian (ALPE) -
Devo dire con franchezza che mi
aspettavo qualche frase in più dal collega Perron, ma che sia
chiaro, soprattutto per chi ci ascolta: qui c'è un fallimento di
mezzo, c'è un danno politico-amministrativo pesante. Qui parliamo
di decine di milioni di euro e purtroppo parliamo di tante
informazioni negate a questo Consiglio. Ieri un giornalista mi ha
telefonato e ho detto tranquillamente che le cose che stanno
emergendo sono ovvie; solo che il collega Perron, forse neanche per
sua responsabilità, ha cercato sovente di non dire tutto, di dire
solo in parte, per calmierare, quando invece purtroppo l'azienda,
questa nave, stava e sta affondando. Non è solo una questione di
nomine, probabilmente le ultime due, quelle di qualche giorno fa,
non le ha fatte nemmeno lei. Lei in aula ci negò la
ricapitalizzazione, quando noi dicemmo, solo due mesi e mezzo fa:
siete sicuri che non state mettendo da parte qualche soldo perché
lì la situazione è gravissima? Lei ci disse: "No, ad oggi non
abbiamo in mente nessuna ricapitalizzazione; valdostani, state
tranquilli, non stiamo mettendo in campo e da parte alcuna risorsa
pubblica, perché le cose non stanno andando benissimo, ma neanche
così male".
Mi ricordo ancora una battuta del Presidente di qualche anno fa:
"siamo la maglia rosa". Purtroppo in questa guerra dei poveri,
all'interno delle quattro case da gioco - perché è la guerra dei
poveri, lo sappiamo, dato che tutte hanno calato - noi siamo i più
scarsi, quindi la maglia è nera. Questi non sono dati di Chatrian,
di ALPE o della minoranza, sono dati che finalmente i valdostani
possono avere e stanno valutando le opinioni, le considerazioni che
abbiamo fatto in questi anni, tutte le cose su cui in questi anni
ci siamo confrontati in quest'aula. Sono passati due anni e mezzo,
però!
Perché non possiamo essere contenti, collega Perron? Perché
sembra quasi che oggi la montagna abbia partorito un topolino. Due
anni e mezzo di gestione nella quale lei ha accettato una sfida -
lo diceva bene - ma la sua sfida è stata persino più negativa
rispetto a quella dei suoi predecessori. Se guardiamo solo la
gestione
tout court
, la nostra azienda ha perso quote di
mercato: siamo passati dal 21.6 al 21.2 al 20.2 e adesso siamo al
20.0. Il 2016 è stato l'anno disastroso. I suoi dirigenti
incaricati, o quelli della Giunta, hanno sicuramente tagliato delle
spese, ma non c'è stata nessuna inversione di tendenza per quanto
riguarda i ricavi, anzi, è stato l'anno peggiore degli ultimi dieci
anni. Questo indubbiamente non basta a mettere invece in evidenza
cosa le altre tre case da gioco hanno fatto in questi ultimi anni:
hanno aumentato le quote di mercato, hanno abbassato i costi e
hanno migliorato un dato principale, il margine operativo lordo
(MOL), che è praticamente la sintesi di un'azienda. Il caos
interno, magari non dovuto direttamente a lei, perché su tante cose
forse non è stato neanche lei a dettare l'agenda all'interno della
casa da gioco, e la stessa riorganizzazione: tagli, ma non per
tutti e non per tutti i settori, e tante promozioni. Questa è un
po' la sintesi della sua gestione all'interno della casa da
gioco.
Fino al 4 novembre sembrava non vi fossero difficoltà
all'interno della nostra casa da gioco, tranne che poi la Giunta
scaricò - e meno male! - quella finanziaria entrata in Consiglio in
maniera diversa ed uscita in maniera ancora diversa. Oggi, sì, la
montagna ha partorito un piccolo topolino, però qualche passo
avanti è stato fatto. Lei oggi rimette le deleghe al Presidente,
quindi dal punto di vista politico non possiamo negare che un passo
sia stato fatto, ma indubbiamente capisce anche lei, collega, e
capite anche voi, colleghi, che questo non può essere sufficiente.
Non so se avete avuto modo di avere i primi dati del 2017: fanno
paura, il tracollo è totale, e il paragone indubbiamente è con il
2016, non lo paragoniamo neanche con il 2015, perché altrimenti la
situazione è altro che disastrosa!
Il dato politico di tutto questo: dal nostro punto di vista,
all'interno della maggioranza si sta discutendo per cercare di
uscire da questo limbo, per mettere mano a tutte queste omissioni
fatte in questi mesi e in questi anni. Lei prima ci diceva di dare
quel minimo di funzionalità; capisce però che è un'azienda che sta
crollando e si fa quasi finta di niente. La proposta che lei oggi
ci fa, di rimettere le deleghe nel momento in cui noi abbiamo
presentato una semplice risoluzione, dal punto di vista politico va
perlomeno in tale direzione: forse può e potrà aiutare questa
maggioranza a prendere delle decisioni più impattanti e più
importanti. Le ultime audizioni svolte - e qui sinceramente non
vorrei parlare della guida del collega Perron, ma invece delle
scelte fatte nel momento in cui si è deciso di investire - stanno
venendo tutte a galla, e probabilmente la paura - e vi capisco,
colleghi di maggioranza - di mettere mano al portafoglio pubblico
per andare a risanare scelte errate, poco strutturate, fatte in
maniera superficiale e veloci, farebbe aumentare la paura di chi
dovrà sostenere eventualmente una ricapitalizzazione o comunque un
prelevamento di denaro pubblico, perché sono tante le cose che non
hanno funzionato.
Il grido d'allarme da parte del nostro gruppo su questo dossier
è questo: qui ci va una presa di coscienza. Mi sembra che la
popolazione valdostana in questo momento stia capendo e si stia
facendo una sua opinione sul fatto che forse la cosa è veramente
grave: dietro c'è stato uno o più registi e la cosa o è scappata di
mano oppure qualcuno ha accompagnato questo crollo, questa
malagestione, questo disastro gestionale, indubbiamente anche
legato agli investimenti fatti nel 2011/2013. Penso che non sia il
momento di negare l'evidenza. Noi pensiamo che sia invece il
momento del coraggio e del dialogo tra le forze che hanno voglia di
chiudere una parte devastante, pericolosa, dannosa per aprirne una
nuova. Peccato che oggi ci sia stato un piccolo passaggio, dal
nostro punto di vista si poteva e si doveva fare molto di più, ma
prendiamo le distanze completamente da chi ha messo in campo e ha
accompagnato le scelte, soprattutto da chi ha autorizzato tali
scelte scellerate che oggi sono comunque scritte nero su bianco in
questi documenti che ci sono stati consegnati in queste settimane,
in audizione e in Commissione consiliare.
Come gruppo ALPE saremo molto interessati e attenti, soprattutto
dal punto di vista politico, a sentire le varie forze politiche
presenti in Consiglio. Ripeto: un piccolo passo è stato fatto, ma
qui bisogna chiudere un'epoca e aprirne una nuova nel momento in
cui si decide di cambiare rotta, ma soprattutto cambiare metodo di
lavoro e avere quella trasparenza che ad oggi, purtroppo, su questo
dossier non c'è stata.
Presidente -
Ha chiesto la parola il Consigliere
Bertschy; ne ha facoltà.
Bertschy (UVP) -
Credo che la posizione assunta
dall'Assessore Perron sia un primo segnale di cambiamento e di
atteggiamento di responsabilità verso la situazione che si è venuta
a creare in questi ultimi mesi, che evidentemente è frutto di un
percorso più lungo. Per guardare al futuro, è anche il segnale di
partenza di una discussione politica che avverrà all'interno della
maggioranza e che dovrà coinvolgere un po' tutti -cogliamo pertanto
con piacere le parole del collega Chatrian - nella misura in cui
ognuno potrà farsi coinvolgere, ma anche nella misura in cui la
maggioranza sarà in grado di farsi coinvolgere dai gruppi di
opposizione, perché credo che la responsabilità, rispetto a una
situazione così grave come quella che vive l'azienda, sia di tutta
la politica. Con questa posizione assunta dall'Assessore, che è
anche frutto di una discussione svolta all'interno della
maggioranza, oggi inizia un momento di riflessione che dovrà
portare sul tavolo di lavoro della Commissione le proposte per
uscire da questa situazione, le quali non elimineranno tutto il
lavoro politico che ognuno vorrà fare sul passato, però siamo
evidentemente tutti proiettati per provare a fare delle
proposte.
L'aspetto che ritengo da sottolineare oggi è il fatto che si
prende finalmente atto che questo
dossier
è diventato così
pesante e a volte anche così imbarazzante che ha bisogno di una
discussione come quella avviata negli ultimi due mesi in II
Commissione, e si è avviata perché tutti quanti si è convenuto che
questa volta non si poteva semplicemente sostituire un
manager
e trasferire ulteriori finanziamenti senza fare
un'approfondita riflessione su cosa era successo e su cosa sta
ancora succedendo al Casinò di Saint-Vincent. Sottolineiamo questa
nuova situazione, che nei prossimi giorni diventerà anche motivo di
priorità di lavoro all'interno della verifica che a breve verrà
avviata. Una priorità in senso assoluto, perché è la dimostrazione
che si va nella direzione di un cambiamento, che è quello di
approfondire finalmente con calma, con dati alla mano, discussioni
che permettono a tutti di esprimere le proprie valutazioni, le
proprie idee per arrivare al nocciolo della questione:
quell'azienda ha bisogno di tornare ad essere gestita come
un'azienda con una nuova visione, si deve riposizionare non perché
qualcosa può o deve succedere, ma perché la politica è in grado di
far scatenare qualcosa che non è mai successo, e cioè di trattarla
come in passato, quando era gestita da soggetti che potevano
operare senza le briglie, cosa che evidentemente le regole di oggi
non permettono più di fare perché stanno intorno ad una società
pubblica, e non sono solo di natura politica, ma anche di natura
amministrativa e giuridica. Per noi questo è un primo momento di
discussione che deve permetterci di accelerare i tempi della
proposta.
Le proposte si possono fare nella misura in cui si sgombera il
campo dal fatto che si vuole continuare su percorsi che hanno
portato alla situazione di oggi. Noi come gruppo saremo pronti a
fare le nostre proposte e a portare le nostre idee all'interno
della maggioranza e della Commissione nel lavoro che faremo in
Consiglio regionale, soprattutto per far sì che il messaggio non
sia più quello che la politica salverà l'azienda perché ha qualche
denaro da spendere. No, la politica metterà in campo dei progetti
che dovranno ristrutturare questo modo di operare e soprattutto per
mettere al corrente tutti quanti - come è già stato sottolineato in
un'altra occasione qui, in Consiglio regionale - che non ci saranno
per il casinò attenzioni maggiori rispetto ad altri settori. Allo
stesso tempo verrà data al casinò l'attenzione che merita, perché è
ancora un'azienda di grande importanza che può fare la
differenziazione con una proposta anche turistica, con grandi
possibilità.
Oggi non si tratta di riassegnare semplicemente le deleghe, ma
di aprire un modo di lavorare completamente diverso e una porta
verso il futuro, che dia la sicurezza di fare un percorso
trasparente, ma allo stesso tempo un percorso che dovrà arrivare
anche all'interno dell'azienda per far capire che si cambia marcia,
si volta pagina, si va verso una gestione completamente
diversa.
Presidente -
Ha chiesto la parola il Consigliere Marquis;
ne ha facoltà.
Marquis (SA) -
Il tema del casinò ha assunto una grande
centralità nel dibattito politico e amministrativo in questi ultimi
mesi a partire dal bilancio e poi, a seguire, nel lavoro della
Commissione che è stata incaricata di questa importante materia. La
Commissione ha avuto modo in queste settimane di audire molti
soggetti e professionalità che hanno competenza nel merito della
casa da gioco, del settore del gioco, vuoi anche per una specifica
conoscenza delle dinamiche della Casa da gioco di Saint-Vincent. Lo
scenario che emerge è sicuramente difficile, con poche luci, uno
scenario che ci porta a registrare dei risultati gestionali
aziendali sul 2016, sull'anno appena concluso, sicuramente non
incoraggianti; non sono incoraggianti sotto il profilo degli
introiti, dei ricavi, ma nemmeno sotto il profilo delle presenze
dei giocatori.
Credo che siamo chiamati ad un dibattito importante al quale
dovranno conseguire delle proposte nei prossimi giorni e nei
prossimi mesi di rilancio di questa casa da gioco: una casa da
gioco che sta soffrendo, che soffre le dinamiche dell'evoluzione
del mercato del gioco, quindi di dinamiche esterne, ma anche
interne che la caratterizzano sotto il profilo organizzativo e
gestionale. Sicuramente l'offerta del prodotto del gioco deve
essere evoluta, più consona alle attese e alle aspettative dei
frequentatori di questo tipo di sale, deve essere quindi coerente
con un approccio più moderno e più attuale. Sicuramente saremo
chiamati ad esaminare o immaginare proposte gestionali che dovranno
essere innovative rispetto alla gestione che c'è stata sinora.
Bisogna imparare dagli errori fatti nel passato, metterli a frutto
per dare un futuro migliore e sostenibile alla nostra casa da gioco
nell'interesse di chi ci lavora, del territorio circostante e
nell'interesse della Valle d'Aosta intera.
In questo contesto di difficoltà, oggi bisogna dare atto
all'Assessore che ha avuto un atteggiamento responsabile e molto
dignitoso su questo argomento: ha reso disponibili le sue deleghe
in capo al Presidente della Giunta, in una fase che io definirei
"di transizione", per agevolare un passaggio di transizione da un
momento di gestione ad un altro, per passare ad un modello che mi
auguro sia sempre più visto come un modello imprenditoriale, con
contenuti di gestione di tipo privatistico. Credo che la chiave di
volta stia un po' in questo aspetto: dobbiamo avere la capacità di
immaginare un percorso diverso rispetto a quello che c'è stato sino
ad oggi nella visione della gestione della casa da gioco per poter
garantire la sostenibilità e il futuro di questa azienda.
Apprezzo pertanto anche le parole espresse prima dal collega
dell'opposizione Chatrian, quando dice che il momento del dialogo è
il momento del coraggio. Sicuramente ci vuole coraggio, e ci vuole
soprattutto dialogo all'interno dell'aula, della maggioranza, ma
anche nel confronto con le forze di opposizione, perché questo è un
tema di una rilevanza elevatissima e di grande difficoltà che
richiede sicuramente il confronto e l'apporto da parte di
tutti.
Credo sia da sottolineare in termini molto positivi il lavoro
che sta facendo la Commissione, perché è impegnativo, robusto di
analisi, di lettura della storia più o meno recente della casa da
gioco, dove sono stati fatti importanti investimenti. Credo che
tutti noi nutrissimo una grossa aspettativa da questi investimenti,
di arrivare finalmente a migliorare la produzione, quindi penso sia
un po' questa la delusione che tutti assieme abbiamo metabolizzato
in questi ultimi anni. È una delusione che comunque non ci deve far
arrendere, ma ci deve dare la spinta, il coraggio di progettare in
modo serio e anche con ottimismo il futuro di questa casa da gioco,
perché comunque rappresenta sempre un'eccellenza in Italia. È
comunque una struttura che, sotto il profilo della qualità della
riorganizzazione strutturale, ha delle
chance
da potersi
giocare sia nell'offerta del gioco che nell'offerta della
ricettività. Oggi bisogna concentrarsi sotto il profilo della
gestione, della riorganizzazione e credo che tutte le nostre
attenzioni vadano concentrate in questo ambito. Pertanto saremo
chiamati nei prossimi giorni, già a partire dalla verifica che
verrà avviata, a contribuire, ciascuno con le proprie idee, per
offrire soluzioni e contributi al fine di immaginare il futuro di
questa casa da gioco: un futuro che auspichiamo possa essere di
rilancio, non solo di sostenibilità, che possa dare nuovo vigore e
anche nuovo coraggio all'economia circostante.
Presidente -
Ha chiesto la parola il Consigliere La
Torre; ne ha facoltà.
La Torre (UV) -
Il Consiglio regionale con un ordine del
giorno ha dato incarico alla II Commissione di aprire un dibattito
sulla questione della casa da gioco, e non sfugge a nessuno che
questo è un dibattito delicato, importante, carico di
significati.
La prima cosa che voglio dire, come Presidente della II
Commissione, è che a questo dibattito nessuno si è sottratto.
Questo è un riconoscimento che va fatto a tutto il Consiglio, ma in
particolare alla minoranza che forse poteva, mettendosi in una
posizione solo di giudice, guardare al lavoro della maggioranza:
non è stato così e quindi io voglio riconoscere, anche come
Presidente, questa disponibilità che in Commissione è venuta da
parte di tutti i Consiglieri. Il dibattito all'interno della
Commissione ha preso il significato di un vero dibattito, di un
confronto aperto. Credo che oggi, proprio in questa logica e
all'interno di questo percorso, si possono collocare le parole
dell'Assessore Perron come un gesto di responsabilità che va nella
direzione di facilitare questo dibattito. Il plauso va
all'Assessore Perron, perché non si può pensare di caricare tutte
le responsabilità sulle sue spalle, e io credo che nessuno neanche
lo pensi. Questo gesto che oggi viene fatto secondo me va
riconosciuto come importante, apre un confronto senza pregiudizi e
anche senza imposizioni; un confronto che riporta poi alla dura
realtà che il casinò è un'azienda profondamente in crisi: poco
lavoro, pochi soldi, molti debiti. Questo in qualche modo bolla
come non consono e non adeguato il modello della gestione pubblica,
modello che ha dimostrato di non funzionare e le motivazioni
possono essere diverse.
A me non piace pensare che la II Commissione debba essere una
Commissione di indagine o d'inchiesta, noi dobbiamo lavorare in
positivo e quindi non dobbiamo fare una ricerca di tutte le
responsabilità, anche se queste ci sono, perché emergono, questo è
indubbio; alcune vengono dal passato, e ci sarà modo e tempo per
approfondirle, altre sono più recenti.
Abbiamo capito e stiamo capendo che non è puntando sulla
ristrutturazione degli immobili che si risolvono le questioni di
una casa da gioco, ed è un falso problema andare a dire che la
colpa è del mercato, perché il mercato del gioco in Italia nel suo
complesso negli ultimi sette, otto anni è aumentato del 180
percento; il mercato del gioco in Italia è di 90 miliardi di euro,
quando i quattro casinò italiani nel loro insieme non riescono
neanche a fatturare 300 milioni. Questo numero fa capire come la
responsabilità di non essere inserite all'interno di un mercato è
nell'incapacità delle case da gioco - quindi non solo quella di
Saint-Vincent - di interpretare un mercato che cambia. Questo vuol
dire che le soluzioni ci sono, che ci sono delle opportunità ed è
giusto dire che queste opportunità possono ancora essere colte.
Nulla è ancora perduto, è giusto dare anche un messaggio di
positività alle persone che lavorano all'interno del casinò, perché
non sono dei parassiti. C'è certamente qualcuno che ha le famose
rendite di posizione, ci sono sicuramente persone che hanno
beneficiato di una vacca grassa negli ultimi anni, magari non
rendendosi conto che le vacche grasse tendono poi a dimagrire, ma
realmente noi dobbiamo dire che la casa da gioco è un valore per
questa Regione che deve essere in qualche modo difeso: deve essere
difeso con un confronto e un dibattito vero, in un percorso di
trasparenza, ammettendo le cose che non vanno e modificando quelle
che possono essere modificate, facendo le scelte che servono.
Il fatto di dire che questa azienda è in stato di crisi è
semplicemente affermare la verità, e nel momento in cui si prende
atto che l'azienda è in stato di crisi ci sono percorsi adeguati e
rispettosi delle normative delle leggi che consentono di
affrontare, con una certa serenità, anche l'immediato futuro.
Questo significa che se si vuole possiamo trovare insieme - grazie
anche alla posizione odierna dell'Assessore - delle soluzioni in
tempi brevi. È evidente che la casa da gioco debba essere messa in
sicurezza per dare una continuità gestionale, e la sicurezza passa
attraverso una sicurezza patrimoniale e finanziaria. La ricerca di
una sicurezza patrimoniale e finanziaria non è a senso unico,
perché essendo questa un'azienda che ha la possibilità di stare sul
mercato, esiste anche la possibilità di portare l'azienda sul
mercato trovando all'interno del mercato, anche bancario, le
energie, anche finanziarie, per permettere alla casa da gioco di
avere una prospettiva. È chiaro che per fare questo bisogna essere
credibili e smetterla di dire cose non vere o far finta di non
conoscerle o, se le si conosce, mistificarle. Dico questo perché
nella politica non funziona più la sufficienza e l'arroganza di
alcuni che trattano gli altri come degli imbecilli, perché gli
altri non sono degli imbecilli. Non siamo degli imbecilli! Quindi
quando qualcuno vuole farmi passare per imbecille io non ci sto! E
questo non vale solo per il casinò, vale per numerosi argomenti.
Mistificare la realtà può funzionare fino ad un certo punto, perché
siamo tutti adulti e le responsabilità poi ricadono sulle persone
adulte.
Il casinò è una cosa che si risolve nella misura in cui siamo
seriamente tutti disposti a fare la nostra parte. Non sarà nemmeno
una legge speciale che salverà il casinò, perché una legge speciale
avrà bisogno di essere votata, ma non sarà votata se non sarà
chiara, e non sarà sostenuta se non avrà un percorso. E questo
percorso non si può inquadrare in tanti elementi, sono elementi
molto precisi: quelli di una ristrutturazione aziendale. Non ci
inventiamo niente, le aziende esistono da quando esiste il mondo,
non c'è niente da inventare. Se non lo vogliamo fare noi, ci sono
fior fiore di persone specializzate nella ristrutturazione
aziendale: basta prenderle, basta chiedere, basta non ergersi a
persone onniscienti, come qualche volta mi capita di ascoltare,
avere la modestia e l'umiltà di sapersi confrontare con i piedi per
terra, e allora sì che questa casa da gioco ha delle possibilità.
Che queste possibilità debbano poi essere giocate tornando verso
una visione privatistica potrebbe essere una strada; che debbano
essere giocate all'interno delle opportunità date da alcune leggi
come la "Madia" che permettono di intervenire in chiarezza
all'interno delle società partecipate è un'altra strada. Ci sono
tuttavia altre opportunità, quelle del mercato, che sono reali e si
possono dimostrare realmente. Non è quindi vero che non ci sono
idee e non ci sono proposte; ci sono idee e ci potrebbero essere
anche proposte, ma per farle bisogna trovare un terreno dove queste
siano veramente confrontabili e non ci siano prese di
posizione.
Ecco perché oggi ho apprezzato l'Assessore: non è facile fare
quello che ha fatto oggi, perché si è caricato di una
responsabilità che in parte certamente avrà per un anno e mezzo o
due anni, ma si è caricato anche di una responsabilità che, dopo
quello che abbiamo sentito in Commissione, non è solo
dell'Assessore Perron. L'Assessore Perron ha il suo pezzettino, io
il mio; ci mancherebbe altro, non mi tiro indietro, anch'io
rispondo per il mio: se avessi cominciato a parlare un po' prima!
Lo dico a me stesso, un po' più di coraggio anche per me stesso, ma
lo dico a tutti voi, perché siamo persone che poi nel tempo
dobbiamo guardare in faccia i nostri figli. Lo dico più che altro
ad alcuni miei colleghi, non mi permetto di parlare alla minoranza,
ci mancherebbe!
Concludo dicendo che apprezzo quello che ha fatto, Assessore. La
Commissione adesso non andrà avanti, anche perché è anomala la
nostra Commissione, bisogna dirlo: non è la II Commissione che si
deve occupare di questo. L'ha fatto perché il Consiglio le ha dato
un incarico e stiamo cercando di farlo al meglio. Quindi la
ringrazio, Assessore, perché ci sta mettendo in condizione di fare
quel piccolo tratto di lavoro che dobbiamo fare in maniera serena e
liberi.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Assessore, apprezzo il passo indietro che
ha fatto, ma devo dire che dal mio punto di vista personale non è
assolutamente sufficiente. Io non penso che lei abbia tutta la
responsabilità politica di quello che è successo nella "Casino",
per il semplice motivo che quando è stato deciso questo piano c'era
qualche altro suo collega con queste manie di
grandeur
.
Sappiamo benissimo che alla base di scelte politiche di questo
genere c'erano ben altre persone che trattavano all'epoca. Però lei
ha una grande responsabilità, quella che ha in parte sottolineato
il collega La Torre: lei si è prestato a questa politica, perché
lei in questi anni ha mistificato la realtà. È la parola giusta che
ha detto il collega La Torre e che faccio mia: lei si è volutamente
prestato a quella politica che tendeva a mascherare la reale
situazione economica del casinò. È così, Assessore. All'atto della
presentazione del bilancio ha fatto un quadro, alcuni mesi prima
lei ha negato che ci fosse la necessità di una ricapitalizzazione.
Vogliamo andare oltre? Noi, per tre anni, abbiamo detto in
quest'aula che c'erano imposte anticipate e che non erano
iscrivibili a bilancio. Avete sempre negato, avete fatto squadra,
avete fatto quadrato negando la realtà del casinò! A me questo
dispiace, perché probabilmente se la politica avesse preso atto
della reale situazione del casinò ad allora, mi riferisco a tre o
quattro anni fa, non saremmo in questa situazione! Avete continuato
a cercare amici più o meno fidati da mettere a capo di questa
società, potevano essere anche persone con una certa esperienza e
validità, ma la politica ha sempre inciso pesantemente sulle
decisioni. Le dico questo, Assessore, perché lei ha affermato di
aver preso atto della necessità di nuove nomine in base
all'accordo, al documento votato che si diceva a bocce ferme, in
attesa della verifica a trecentosessanta gradi, ma l'Amministratore
unico in Commissione ha detto un'altra cosa: ha detto che la
decisione di nominare Stefano Silvestri per dare continuità è stata
ovviamente condivisa, e questo è fuori ogni dubbio. Per cui non è
un prendere atto, è condividere, è totalmente un'altra storia.
Bontà vuole che per rispetto di quest'aula avrebbe dovuto imporsi,
in qualità di Assessore, e dire che nulla si muove in attesa di
fare quella chiarezza.
Voglio tornare anche un po' su quello che si legge: sembra che
ci siano trentaquattro, trentacinque Consiglieri, compresi gli
Assessori, che cascano dalle nuvole in merito alla situazione del
casinò, ma non è così. Noi, in Commissione, abbiamo avuto
semplicemente conferma di tutti quei dubbi che abbiamo espresso in
questi anni. Lei è responsabile per aver coperto una situazione
drammatica del casinò - qualcuno la definisce "situazione di
crisi", io dico che è drammatica - perché le ricordo che questa
società ha un capitale sociale di 120 milioni di euro, ha avuto una
perdita approvata per quel che riguarda l'esercizio 2015 di 18,566
milioni, ha avuto perdite pregresse di 10,3 milioni e ha portato il
valore del patrimonio netto a 95 milioni dei 120 originari. Noi
andremo ad approvare un bilancio che chiuderà con 41 milioni
all'incirca di perdite, compreso il famoso discorso delle imposte
anticipate, e questo per quello che riguarda il bilancio di
esercizio, ma questa società ha altri 68 milioni di esposizioni
finanziarie. Questa società, Assessore, non è in crisi, è sotto il
patrimonio netto della società! Se guardiamo le esposizioni
bancarie, debiti e perdite di esercizio, siamo all'incirca con 20
milioni sotto il valore patrimoniale. Io chiedo come si possa
arrivare ad una situazione del genere, perché si tende a mascherare
la reale situazione. Dispiace questo, perché probabilmente lei è
stato l'ultimo anello usato per mascherare la reale situazione da
parte della politica e di chi decide.
Attenzione, il collega La Torre prima diceva che ci sono delle
possibilità di incidere, indubbiamente ci sono, però si è deciso di
dire qual è la reale situazione economica del casinò quando nel
frattempo è subentrata una legge come la "Madia" che impone tutta
una serie di paletti e di responsabilità che devono essere
analizzate attentamente. Poi si dice eventualmente di intervenire
su queste società, però occorre fare un piano industriale che non è
come quello composto da due fogli fronte/retro che lei ci ha
trasmesso quando si è parlato di ricapitalizzare. Lei ce lo ha
trasmesso in quanto Assessore, è chiaro, non lo ha predisposto lei,
l'ha predisposto chi era a capo della "Casino". Non è così,
attenzione: qua si parla di indicatore dell'equilibrio finanziario
orizzontale, liquidità corrente, indicatori di redditività,
indicatori di efficienza e produttività, fatturato per dipendente,
valore aggiunto per dipendente, produttività aziendale, indicatori
di sviluppo, sviluppo di fatturato, dipendenti, investimenti.
Attenzione, per tutto questo c'è poi un percorso molto chiaro: si
dice che il piano di risanamento viene approvato dall'autorità di
regolamentazione del settore, che verrà comunicato alla Corte dei
conti, e che si prevede l'equilibrio finanziario entro tre anni.
Questo secondo me la politica doveva dirlo probabilmente a chi in
questo momento lavora e a chi continua a fare delle promesse,
perché tra le varie cose che si sono apprese, anche a detta di chi
ha amministrato, vi è quella che comunque la politica ha sempre
calcolato il casinò come un portatore di voti. Questo è stato detto
in Commissione, per cui mi ritengo assolutamente legittimato a
ripeterlo.
Altra cosa che le dico, Assessore, e che è assolutamente
inaccettabile: come mai si è permesso di liquidare 110 mila euro al
dottor Scordato? Tutte le decisioni sono state concordate: questo
ci è stato detto. Io non so se è stato messo al corrente di questa
scelta. È mai possibile che qualcuno si assuma la responsabilità di
dire: io liquido 110 mila euro con la clausola che mi tolgo ogni
tipo di responsabilità sulle scelte amministrative? È in palese
contrasto con il Codice civile, che prevede espressamente che non
si può togliere alcun tipo di responsabilità, lo prevede la
"Madia"! Io mi chiedo come si possano fare errori del genere. Lei
lo sapeva, ne era a conoscenza. Per di più, sempre in Commissione,
abbiamo sentito che questo Amministratore si assentava due
weekend
al mese per andare a curare i suoi affari personali
a Malta, e sappiamo che dal giorno dopo che è stato rescisso il
contratto con 110 mila euro sta operando a Malta. Come si può
gestire un bene pubblico così? Questa è la responsabilità politica,
Assessore! Per cui, pur apprezzando il gesto di fare un passo
indietro dal punto di vista politico e di responsabilità,
personalmente non mi basta. Le chiedo veramente di prendere in
esame i contenuti della mozione e di fare un passo indietro
rassegnando le dimissioni.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
È stato detto: si è fatto un
attento lavoro in Commissione, lavoro che non è ancora terminato e
dal quale è emersa - come si poteva immaginare - una situazione
molto delicata della casa da gioco e annessi. Il quadro delle
responsabilità è in fase di definizione. A fronte di questo, la
maggioranza, credo e spero con la collaborazione, l'aiuto e il
supporto dell'opposizione che ha accettato di fare con noi questo
percorso in Commissione, farà le sue valutazioni definitive e
assumerà poi le opportune decisioni per il futuro.
Condivido le considerazioni fatte dai colleghi, soprattutto dal
collega La Torre, il quale ha anticipato in parte l'analisi che
credo dovrà poi essere in qualche modo scritta e formalizzata
quando il lavoro della Commissione finirà. Noi non siamo in
Commissione ma abbiamo partecipato ai lavori, quindi se è possibile
parteciperemo anche a redigere questa sintesi che credo e spero
servirà a trovare delle soluzioni per quanto possibile.
Noi non abbiamo poi mai avuto problemi a dire che un'attenta
analisi della
governance
debba essere fatta; non è uno
scandalo pensare che, oltre a definire il quadro della situazione e
le responsabilità, si debba anche sollecitare - non è stato detto,
ma sono questioni intervenute direttamente in Commissione - una
revisione della squadra. Noi abbiamo applicato questo sistema, lo
abbiamo addirittura esplicitato nel nostro programma politico per
il precedente Amministratore. Al di là delle responsabilità dei
singoli, io credo che quando una squadra incaricata di portare
l'azienda o l'impresa verso approdi sicuri non è in grado di
metterla in sicurezza si debba anche ragionare nei termini di
definire le responsabilità proprio gestionali e di
governance
, responsabilità che il collega La Torre in merito
a questa situazione ha definito "crisi", ma si può definire in
tutti i modi, qualcuno l'ha anche definita "dissesto". Sono
situazioni evidentemente note di cui bisogna prendere atto, ma la
Commissione, siccome svolge un lavoro più certosino e più puntuale,
le ha fatte emergere con chiarezza, dando anche a noi degli
elementi che ci servono per costruire e per fare un'analisi
prodromica alla situazione.
Un'operazione verità è necessaria e urge, e su questo noi ci
siamo assolutamente. Lo ricordo spesso: noi ci assumiamo la
responsabilità delle decisioni conseguenti a decisioni e politiche
fatte negli anni anche antecedenti alla nostra entrata in
maggioranza. Noi siamo in maggioranza da un anno e mezzo, ma io
credo che, nel momento in cui si decide di condividere un percorso,
ci si debba anche assumere la responsabilità delle decisioni che
questo percorso comporta. È bene - e qui lo voglio ribadire - che
ci sia stato questo cambio di metodo, il perfezionamento di un
metodo nuovo, o comunque un metodo che vada nella direzione forse
diversa rispetto al passato; noi lo invochiamo a gran voce,
l'abbiamo sempre invocato. Io penso che questo passaggio e questo
percorso che stiamo facendo - difficilissimo, per quello che mi
riguarda, perché effettivamente da queste audizioni sono emerse una
serie di situazioni che spesso aprono riflessioni di carattere non
solo politico, ma anche personale - è bene che sia stato fatto e
fatto in Commissione. Credo che questo metodo della condivisione
vada allargato a tutti i temi sui quali ci si confronterà nel
futuro. Non c'è solo il casinò, il casinò oggi è
à la une
,
ma io credo che nel futuro questo metodo dell'approfondimento dovrà
essere applicato, proprio in virtù dei buoni risultati che
auspichiamo, anche su altre tematiche importanti.
Noi accettiamo il passo indietro dell'Assessore Perron sulla
delega, lo accogliamo come un atto di responsabilità, ma anche -
come ha detto qualcuno, forse il collega La Torre e il collega
Marquis - come un atto di coraggio politico, consci che il processo
intrapreso di chiarimento e di condivisione del problema del casinò
e del Billia fatto a trecentosessanta gradi sia da favorire in ogni
modo e, se è utile, anche in questo modo. Se la maggioranza ha
reputato utile aprire una discussione anche sulla decisione che vi
è stata comunicata oggi è perché l'interesse della maggioranza è
quello di creare le migliori condizioni affinché le soluzioni
possano arrivare, possano arrivare delle idee, delle indicazioni
che servano poi davvero al rilancio di questo che per noi è
comunque ancora un grosso
atout
. Ci è stato detto, dalle
persone che abbiamo audito, che i quattro casinò italiani sono dei
potenziali attrattori di denaro, quindi di risorse, ma anche di
indotto, quindi di turismo: sono un'offerta che per esempio altre
Regioni non possono avere e che noi abbiamo, quindi va ragionato
anche in questi termini, non sempre nei termini di creare
necessariamente solo degli utili. Diciamo che il casinò, così come
gli impianti a fune che non sempre sono in attivo, può far parte di
quell'offerta che, inserita all'interno di pacchetti e di offerte
turistiche promozionali, può aiutare e consolidare la nostra
offerta.
Il passo indietro da parte dell'Assessore, per quello che mi
riguarda, non significa necessariamente la presa d'atto di
responsabilità solo in capo ad una persona. Io qua lo voglio dire:
l'Assessore ha probabilmente delle sue responsabilità, penso
commesse in massima parte in buona fede, anche perché io
francamente non la prenderei la delega sul casinò, è una delega
estremamente complessa, bisogna avere anche un gran sangue freddo
per poterla affrontare, perché non è una delega che deve essere
esplicitata solo dal punto di vista finanziario. È una gestione -
come ben sappiamo e ci è stato rappresentato in Commissione da più
di una persona audita - che tocca anche altri ambiti: tocca
l'ambito della gestione del personale, della gestione delle
relazioni industriali e altri ambiti che, sinceramente, sono molto
faticosi da sostenere. Per cui io colgo qui l'occasione per
ringraziare comunque l'Assessore per il lavoro fatto, e a volte
anche per la pazienza con la quale, al di là di tutto, ha
affrontato in alcuni casi certi dibattiti pubblici all'interno di
quest'aula.
Voglio ancora dire in questi ultimi trenta secondi che è emersa
- qualcuno l'ha detto, forse il collega Gerandin - un'eccessiva
ingerenza politica all'interno del casinò: è stato detto da più di
una persona ed è stato scritto sui giornali. Io penso che il
rilancio del casinò debba vedere la politica come elemento di
indirizzo, come elemento di garanzia; penso che in questo caso la
politica, rispetto all'amministrazione e al governo di questa
azienda, debba forse fare un passo indietro, ma debba esserci e non
debba comunque farsi da parte delegando eccessivamente ad altri una
gestione che - ripeto - non è solo ed esclusivamente di carattere
economico e finanziario, ma è una gestione che tocca ambiti anche
fortemente politici.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Mi preme ricordare che non tanto tempo
fa dissi al collega Assessore Perron che forse era il caso di
rimettere le deleghe; la mia era una battuta sarcastica e lei,
invece, oggi ne ha preso atto. Sinceramente non so se il Presidente
Rollandin le riprende, questo non lo sappiamo ancora, ma spero di
sì, sennò non so dove restano queste deleghe.
Stiamo parlando del casinò, ma stiamo parlando anche all'incirca
di 100 milioni di euro mal contati e, da un certo punto di vista,
questo potrebbe essere già un argomento importante. Assessore,
perché non ritengo che il suo gesto oggi sia sufficiente? Perché
lei ha sprecato un'opportunità enorme: lei, quando ha ricevuto la
delega, aveva un'opportunità gigantesca. Questo Consiglio, per un
certo periodo di tempo, è rimasto in attesa che lei facesse
determinate operazioni; lo ricordo con precisione, perché ci sono
stati quattro o cinque mesi in cui si è stati abbastanza tranquilli
e si attendevano i buoni esiti e gli sviluppi del lavoro di chi
aveva messo a gestire la casa da gioco, ma quello che poi
praticamente è parso evidente è che la situazione peggiorava
anziché migliorare. Al di là dei risultati fantasmagorici che ci
sono stati propinati all'inizio dell'anno scorso, in realtà poi si
è saputo che le cose stavano via via peggiorando e che tutta la
gestione era deficitaria.
La cosa più divertente delle audizioni che ho sentito fino
adesso è stata quando Frigerio ha raccontato del sistema. Collega
La Torre, l'ex Amministratore è venuto da noi e ci ha raccontato
che c'è un sistema - sappiatelo signori, lo dice Frigerio, ma non è
importante - di cui non si conoscono i contorni, perché io gli ho
chiesto di dirci almeno le persone che vi stanno dietro, chi sono,
da dove arrivano, che cosa fanno, ma non ha voluto fare i nomi,
quindi un sistema che non so se è un "signor sistema" o se è un
sistema di una cosa non meglio definita tipo una nebulosa: una
forma gassosa di cui non si conoscono i contorni. Dicevo, questo
sistema è quello che di fatto ha messo in ginocchio il casinò, ma è
lo stesso che oggi lo salva. È incredibile questa cosa: il sistema
che ha distrutto il casinò è lo stesso che oggi lo tiene in piedi!
Fino a stamattina questo sistema aveva deciso che forse lei avrebbe
dovuto andare a casa, ma dopo una breve discussione ha deciso che
forse bastava che lei rimettesse le deleghe. Probabilmente il
sistema è talmente grande e articolato che chi ne fa parte non ha
le mani libere per poter fare le scelte che politicamente
andrebbero fatte.
Collega Guichardaz, è vero, il casinò può essere anche un aiuto
al turismo, quindi anche se è un po' in perdita va bene, però sono
100 milioni; se perdesse 1 o 2 milioni all'anno va bene, ma qui è
un pochino diverso! Non solo, perché poi c'è un altro aspetto
importante: questo sistema ogni tanto tende a prendere i
Consiglieri in giro, e finalmente non lo dico solo io. Quando si
portano i dati, gli atti, i fatti e i riscontri si è poi in
difficoltà e si smette di fare melina o discorsi campati in aria e,
in genere, si danno risposte molto brevi, in genere anche di
assenso, ci si siede e la questione si chiude lì. Il sistema
funziona nella misura in cui sia da una parte che dall'altra c'è
accordo; se non c'è accordo da entrambe le parti e se qualcuno non
si mette a lavorare in maniera adeguata il sistema comincia a
presentare le sue falle: mi sembra sia quello che sta accadendo.
Che poi venga fatto per opportunità politica perché qualcuno ci
crede o per scelta politica perché qualcuno deve salire una scala e
qualcun altro deve scendere, questo dipende. È chiaro che ci sono
delle convergenze ad un certo punto sul modo di fare politica
rispetto ai risultati che si vogliono ottenere.
Io credo che la sua "esecuzione" - mi passi il termine - ma non
quella della ghigliottina come diceva in palazzo regionale il
nostro Senatore, è solo rimandata, perché adesso facciamo un
discorso sul casinò, ma dovremmo fare un discorso a tutto tondo
anche sulla finanziaria, sul Defr, su tutto quanto è accaduto in
questi ultimi tre mesi e su come è gestita tutta la questione
rispetto al suo Assessorato, che poi sinceramente non è neanche
l'unico ad essere messo sotto accusa. Per fare un esempio, collega
Marguerettaz, se volessimo parlare di trasporti potremmo stare qui
due giorni, ce ne sarebbe! Siamo riusciti ad approvare una legge
che è esattamente l'opposto di quello che voleva lei, però è
passata. Anche quello politicamente è stato un segnale molto forte,
ma va bene, perché il sistema non è ancora arrivato al punto di
decidere che, al di là dei proclami, al di là del bisogna fare il
cambiamento, bisogna trovare il modo di cambiare, bisogna, bisogna,
bisogna, il sistema non ha ancora trovato il coraggio - per la
strada dicono qualcos'altro, ma comunque definiamolo "coraggio" -
di fare quello che effettivamente va fatto. Ci deve essere un
cambio di persone profondo. È da troppo tempo che chi gestisce il
potere lo gestisce, e quindi è da troppo tempo che ci sono persone
con l'arroganza del potere. È tutto qua quello che è venuto fuori,
niente di più, niente di meno: c'è troppa arroganza nel gestire il
potere. Quindi anziché venire, discutere, valutare, presentare e
ammettere magari qualche volta che si può sbagliare - perché quando
lo ammettiamo noi, lo ammettiamo, mentre da voi pare sia un peccato
mortale ammettere che si sbaglia - uno magari dovrebbe fare un giro
ogni tanto di qua, stare seduto qua un paio d'anni, tre anni, così
capirebbe cosa vuol dire stare da questa parte.
Ho degli aneddoti interessanti su: ma com'è che non vi dicono
certe cose? Oppure: come mai succedono queste cose fatte dai
colleghi che sono stati prima di qua e adesso di là? Stacci di qua
e poi vedi che vuol dire! Se poi stai in opposizione è ancora
peggio. Questo sistema - oramai è chiaro che non funziona - come ho
già detto diverse altre volte non può essere riformato e cambiato
da chi lo ha creato. Stiamo sempre girando intorno allo stesso
identico problema: mettete in piedi un sistema e poi pretendete di
cambiarlo. Non voglio dire nulla, ma è da qualche anno che il
Presidente Rollandin gestisce il casinò e non può venire lì e dire
che adesso cambiamo tutto. Stiamo dando il miele in mano all'orso,
non ha proprio nessun senso. Non lo dico per cattiveria, è il suo
modo di agire, è giusto che faccia quello che ha sempre fatto, non
ci trovo niente di strano in questo, ma trovo strano che come
soluzione politica si trovi questa, questo sì! Questo non è
ammissibile, perché sappiamo benissimo come è fatto, qui ognuno di
noi sa come è fatto, quindi sappiamo coerentemente come agisce per
come è fatto! Non avete avuto il coraggio di dare l'ultimo colpo?
Tanto la legge prima o poi arriva, questi 100 milioni dovrete
tirarli fuori, qualcuno dovrà votare. Vi convinceranno a votare?
Come? Io non lo so.
Credo che stiamo parlando del fallimento politico complessivo
della maggioranza, o della maggioranza della maggioranza, o della
minoranza della maggioranza - scegliete voi di chi - ma comunque
stiamo parlando del fallimento politico complessivo della gestione
di una Regione, che in questo caso passa attraverso la questione
casinò, ma potremmo parlare di diecimila altri casi. Ragionateci,
perché qualcuno ha fatto un accenno al futuro e ai figli; noi
dovremmo lavorare per i nostri figli, mica per i nostri nonni, qui
invece lavoriamo sempre per i nostri nonni! Pensateci.
Presidente -
Ha chiesto la parola il Consigliere Fosson;
ne ha facoltà.
Fosson (PNV) -
Come Pour Notre Vallée, ma soprattutto
come commissario della II Commissione, apprezzo il gesto di
responsabilità dell'Assessore Perron, difficile, ma che permette
sicuramente, con umiltà e con una presa di coscienza della
difficoltà di questo momento, maggiore possibilità ad un confronto,
aumenta gli spazi di confronto. In Commissione sono emersi dati
importanti che forse nessuno conosceva nella loro interezza, nella
loro particolarità; alcuni di questi dati sono addirittura ancora
da precisare: penso a cosa vuol dire lo stralcio rispetto ai costi
di ristrutturazione. Non è pertanto vero che si sapesse nel
dettaglio tutto quanto era successo al casinò in questi anni, e
forse neanche i responsabili politici ne erano a conoscenza. Sono
quindi emersi dati importanti di un lavoro che vuole costruire, non
vuole distruggere, ma che non è ancora stato completato; la
precisazione di questi dati non chiari verrà effettuata il prossimo
lunedì, quindi mi sembra anche giusto che la Commissione finisca il
suo lavoro prima di arrivare ad una decisione definitiva.
È emersa o, meglio, si è ipotizzata in Commissione una non
sintonia nei tempi e nelle azioni tra il responsabile politico e
l'attività della Commissione stessa, è stata ipotizzata anche per
quanto sono venuti a dirci gli auditi. Ora questo gesto - come ho
detto all'inizio - è opportuno, perché permette alla Commissione di
ultimare i suoi lavori e di fare le sue deduzioni da presentare poi
al Governo. Certo, il problema del casinò non si risolve
completamente con questa rinuncia alle deleghe. Sicuramente è un
segnale positivo il voler modificare insieme il rapporto tra
proprietà e casinò, perché se si deve andare verso una
privatizzazione - così è stato indicato - sicuramente il percorso
sarà lungo, un percorso di messa in sicurezza attraverso scelte ben
precise che non possono prescindere anche dal riconoscimento di
responsabilità politiche della gestione.
Noi interpretiamo questo segnale come molto importante,
significativo dal punto di vista politico del passaggio da un
metodo ad un altro, da una decisione univoca ad una
corresponsabilità di decisione di percorsi e di analisi. Questo è
sicuramente un metodo per modificare il sistema di cui parlava
Cognetta: il coinvolgere tutti, anche la minoranza che in questo
percorso è stata molto responsabile, nel desiderio di modificare la
crisi e di riportarla ad una risorsa per la Valle d'Aosta; mi
sembra sia sicuramente un percorso che cambi e che voglia intaccare
il sistema finora utilizzato.
Il Presidente ha detto che ci avviciniamo ad una verifica: io
penso che la verifica politica e strutturale dovrà essere
affrontata proprio con questo metodo, con questo desiderio di un
maggiore confronto fra tutti nella conoscenza degli argomenti e dei
dati per cercare di passare da un periodo di crisi ad un periodo di
risorse, quindi di benefici, per la nostra popolazione.
Dalle ore 19:34 assume la presidenza il Vicepresidente Viérin
Marco
.
Viérin M. (Presidente) -
Ha chiesto la parola la
Consigliera Certan.
Certan (ALPE) -
Due battute, in quanto membro della IV
Commissione che ha seguito in questi anni il
dossier
casinò,
e sicuramente ha apprezzato il lavoro svolto dalla II Commissione:
un lavoro sicuramente approfondito, che abbiamo contribuito tutti
in qualche modo ad approfondire e anche a dettagliare meglio.
Assessore Perron, diciamo che un complimento non si nega a
nessuno, così come in Commissione diciamo che un'audizione non si
nega mai a nessuno, però credo che il dato politico di oggi sia
disastroso, così come lo sono i dati della casa da gioco. Speriamo
che il fatto di avere lavorato con serietà in II Commissione abbia
davvero posto le basi per il futuro, per un dialogo e un percorso
di trasparenza - così è stato definito da qualcuno - facendo poi
nel futuro le scelte che servono e trovare in tempi brevi le
soluzioni. Questo credo sia anche l'obiettivo nostro e ALPE - lo ha
detto il precedentemente il nostro Capogruppo Chatrian, quando è
intervenuto - è sicuramente lì pronta a lavorare, così come ha
fatto in questi anni. Nessuno di noi è stato sorpreso da questi
dati, lo ripetiamo da anni: oggi non abbiamo scoperto l'acqua
calda, e neanche la tiepida.
Tra le altre cose, qualcuno ha detto che oggi si apre un'era
nuova perché si potrà finalmente progettare, mettere in campo nuovi
progetti, ma bisognava sgomberare il campo: come se fosse quasi
l'Assessore Perron, con le sue deleghe, ad ingombrare questo campo.
È già successo una volta: abbiamo già assistito alla remissione
delle deleghe dell'Assessore Baccega, per motivazioni leggermente
diverse, ma diciamo che la manfrina l'abbiamo già vista. Assessore
Perron, oggi politicamente occorreva fare scelte a nostro avviso
molto più coraggiose.
Ha detto bene il collega Bertschy, può darsi che ci sarà questo
confronto che la maggioranza sta decidendo e deciderà quando vuole
se farsi o meno coinvolgere anche da quanto la maggioranza dice: è
vero. Qualche giorno fa la Stella Alpina, in un comunicato stampa,
ha giustamente parlato di verifica di maggioranza, di
aggiustamenti. In effetti questa sua remissione delle deleghe,
Assessore Perron, oggi è una resa dei conti in realtà fra le
animelle della maggioranza. È una resa dei conti fra di voi e
purtroppo la sua azione, Assessore, non è un passo avanti per la
Valle d'Aosta o per il casinò e non porterà alcun vantaggio ai
valdostani. Lei oggi fa questo
beau geste
che noi
apprezziamo: è una bella resa dei conti fra di voi nella
maggioranza e la prendiamo così. Sicuramente il gesto coraggioso e
la voglia di cambiamento sarebbe stato altro. L'elenco delle bugie
- il collega Cognetta e Chatrian lo hanno già ampiamente detto - e
dei passaggi sornioni che ci sono stati in questi anni, dove non si
capiva bene se si faceva finta di non capire o se non si capiva,
stanno ad indicare che sicuramente anche lei non è riuscito a
cambiare rotta e ad incidere in questo Governo. In realtà oggi le
deleghe ritornano in capo - direi ufficialmente, in modo chiaro e
trasparente - a chi sulla casa da gioco ha sempre deciso.
Penso che la Commissione sicuramente farà il suo percorso, però
oggi nel vostro Governo e nella vostra maggioranza c'è un nulla di
fatto: le deleghe ufficialmente sono in carico a chi ha sempre
deciso. Possiamo spendere tante parole e invocare la trasparenza e
invocare il dialogo; noi chiaramente questi passaggi li
condividiamo, però credo sia finito il tempo in cui si deve
invocare: sono finiti i tempi dei salmi, delle lodi, delle
preghiere. La Valle d'Aosta credo abbia bisogno di un Governo
innanzitutto corretto, di un Governo che la smetta di fare
acrobazie e strategie continue per sopravvivere, per rinnovarsi,
ricambiando con varie piccole azionincine; la Valle d'Aosta ha
bisogno di un Governo con idee e prospettive innovative che sappia
confrontarsi con tutto il mondo. Il mondo va avanti, sta andando
avanti fuori dalla Valle d'Aosta, solo noi ci avvinghiamo ormai da
tre anni con risoluzioni su finte voglie di cambiamento. Il
cambiamento credo che sia tale, non un finto cambiamento. Credo
l'abbia affermato chiaramente il collega Chatrian: oggi la montagna
ha partorito un topolino, piuttosto di niente va bene. Per noi la
Valle d'Aosta ha però bisogno di altro, ha bisogno di un cambio di
marcia, di fare chiarezza su quel sistema di cui hanno parlato in
Commissione i vari Amministratori che si sono susseguiti, perché
tutti l'hanno esplicitato: alla fine l'Amministratore unico Sommo
ha parlato dei nuovi incarichi dati, condivisi con la politica, e
Frigerio ha parlato di scelte fatte su proposte della politica.
Noi possiamo dire tranquillamente di non avere mai fatto parte
di questo sistema, non perché non ne avessimo la possibilità, ne
abbiamo avute anche noi di possibilità, ma abbiamo sempre preso le
distanze - questa è stata una scelta politica - perché crediamo non
sia il caso di continuare a prendere in giro i valdostani
raccontando continuamente bugie e, soprattutto, fornendo dati
farlocchi. Uso un'espressione del collega Chatrian, che qualche
mese fa chiedeva insistentemente di smetterla di dare dati
farlocchi per giustificare certe scelte: i dati farlocchi sono
stati dati sia per il Defr che per la finanziaria. Ricordiamoci che
il documento più importante del Governo regionale, che è il
bilancio preventivo, è entrato in Consiglio in un modo e ne è
uscito completamente trasformato. Questi sono i dati farlocchi che
questo Governo regionale e questa maggioranza hanno fornito.
Noi sicuramente siamo disponibili al dialogo, ma siamo anche ben
consci che fino a quando ci saranno all'interno della maggioranza
le piccole rese dei conti, come oggi, non vediamo alcun vero
cambiamento e, per carità, che continuino pure: questo serve solo a
chiarire meglio ai valdostani il perché siamo in questa
situazione.
Dalle ore 19:37 riassume la presidenza il Presidente
Rosset.
Rosset (Presidente) -
Ha chiesto la parola il Consigliere
Bertin; ne ha facoltà.
Bertin (ALPE) -
In precedenza il collega La Torre
definiva la situazione del casinò come una situazione di crisi. A
mio avviso siamo molto al di là della crisi: siamo in una
situazione fallimentare. I dati sono evidenti; adesso vado a spanne
e a memoria, ma questa azienda ha 70 milioni di debiti all'incirca
per un fatturato di poco superiore ai 50 e un
deficit
che
ormai negli ultimi anni, per ogni anno, va di solito dai 15 ai 20
milioni sino ai 40. I dati a grandi linee sono questi: un debito
enorme, un fatturato piccolo e un
deficit
strutturale ormai
consolidato; una situazione che in un'azienda normale non è di
crisi, ma di fallimento.
Non vorrei che adesso si creasse una grande illusione del
privato, del cavaliere bianco che arriva e ci salva da questa
situazione; mi ricorda il pericolo dell'Alitalia a livello
nazionale, quando si diceva: arriveranno e ci salveranno. Credo che
questa rischi di essere una grande delusione. Trovare un privato
che prenda un'azienda in questo stato fallimentare sarà molto
difficile, a meno che non si ricopra questa azienda di soldi per
riportare la situazione ad un livello accettabile per costui. È più
o meno la situazione del Monte dei Paschi: questo è il Monte dei
Paschi della Valle d'Aosta. I cittadini italiani dovranno mettere
100 euro a testa per salvare il Monte dei Paschi; i vari cittadini
valdostani dovranno mettere minimo cinque, sei, sette volte di più:
se non 1.000 euro, poco di meno a testa - questa è la situazione -
per poi darla ad un privato. Se non altro, il Monte dei Paschi
rimarrà di proprietà pubblica.
Questa chiamiamola "azienda" è stata vista dalla politica come
una fabbrica di clientelismo, una macchina da voti e i risultati
sono questi: fallimentari. L'intervento dell'Assessore Perron degli
ultimi anni non ha funzionato come medicina. Si è soltanto
consolidata la situazione che oggi viene a galla, una situazione
estremamente grave. Fossi stato l'Assessore Perron avrei votato la
risoluzione presentata dalla minoranza e avrei dato le dimissioni
da Assessore: mi sarei preso una pausa, anche perché, al di là del
dossier
casinò, ci sono altre ragioni che mi avrebbero
indotto a prendermi una pausa. Non ha sfruttato questa
occasione.
In generale non so come si riuscirà a trovare una soluzione per
questo casinò; non vedo la situazione così rosea come la presenta
il Consigliere La Torre. Ci saranno da fare scelte estremamente
drastiche e difficili, e certo oggi questo è il fallimento di una
politica e di un'azienda.
Presidente -
Non ci sono altre richieste di intervento,
possiamo mettere in votazione? Ha chiesto la parola il Consigliere
Chatrian; ne ha facoltà.
Chatrian (ALPE) -
Abbiamo ascoltato attentamente gli
interventi che i colleghi di maggioranza hanno fatto...
Presidente -
Mi scusi, siamo in dichiarazione di voto...
prego.
... non mi sembra di aver abusato o attribuito i tempi ad altro.
Stavo dicendo che abbiamo ascoltato attentamente gli interventi
fatti dalle forze politiche di maggioranza.
Noi abbiamo voluto presentare questa risoluzione invitando il
collega Perron a farsi politicamente da parte. Ho detto prima che
un piccolo passettino è stato fatto, ma si doveva fare molto di
più: oggi la montagna ha partorito solo questo piccolo topolino. Mi
sembra però di avere percepito, dagli interventi dei colleghi delle
forze politiche di maggioranza, il desiderio di capire se da parte
della minoranza c'è la volontà di confrontarsi e di mettere in
campo del coraggio, se ho potuto capire bene.
Tre sono allora le mie considerazioni. Io penso che oggi si sia
certificato il fallimento su come è stata gestita la casa da gioco.
Qui le cose non vanno, ma in maniera pesante. Ho sentito prima il
collega Guichardaz che faceva dei passaggi proprio sulla gestione,
però gli ordini di grandezza sono importanti su tutto questo:
stiamo parlando di decine e decine di milioni di euro, di
fallimenti gestionali legati ad investimenti sbagliati. Noi ci
scanniamo sovente all'interno di quest'aula per allocare 100 mila
euro su una legge di settore; qui, invece, stiamo discutendo di una
perdita di esercizio che nel 2016 sarà di 43 milioni di euro
all'incirca. Qui, oltre a certificare il fallimento, oltre al fatto
che le cose non sono andate e non vanno bene, c'è fame, necessità,
voglia, desiderio - perché non è vero che tutti i Consiglieri non
sapevano, tanti erano a conoscenza - e ancora fame di operazione
verità. E qui c'è il "ma" dal punto di vista politico: noi
accettiamo la sfida di portare il nostro contributo su questo tema,
e non solo; ci sono numerosi altri temi dove non vi è solo un
discorso di metodo ma di sostanza, di contenuti, di voltare
pagina.
Vogliamo fare un appello, come gruppo ALPE, dopo la discussione
su questa risoluzione. Il collega Perron dà in mano al Presidente
le deleghe e secondo voi il Presidente non è l'unico responsabile
di questi anni; sicuramente non lo è, ma è un responsabile pesante.
Non dovremmo indubbiamente chiudere oggi, dovremmo quanto meno
discuterne, perché la proposta che abbiamo fatto è sull'operato
svolto dal punto di vista politico dall'Assessore Perron in questi
due anni e mezzo; pertanto l'appello è questo: ha senso ricollocare
le scelte, le deleghe, l'arroganza, la libertà di operare, di
investire, di fare investimenti milionari e poi a rimetterci è
tutta la comunità valdostana? E sicuramente - lo dicevate anche voi
colleghi di maggioranza - comunque andrà si dovrà rimettere mano al
portafoglio pubblico, quanto meno per provare a rilanciare, però
partendo da un altro livello, quello dei professionisti di serie A,
che ci sono e sanno rilanciare un'azienda; fuori la politica
becera, quella che entra a gamba tesa per promozioni, per cose mal
fatte, per malagestione e per incapacità!
Non so cosa farete in fase di verifica della maggioranza -
errare è umano, però perseverare è diabolico - ma noi, seppure in
posizione nettamente diversa dalla vostra, ci saremo nel momento in
cui vi sarà un cambio di rotta politico, un voltare pagina sui
metodi e sui contenuti con profili altissimi. Non può portare
avanti questo
dossier
- così come tanti altri - chi ha
fallito e ha fatto prendere decine di milioni di euro dal
portafoglio di tutti i valdostani.
Presidente -
Non ci sono altri interventi. Possiamo
mettere in votazione o c'è qualche richiesta da parte del Governo?
Ha chiesto la parola il Presidente della Regione; ne ha
facoltà.
Rollandin (UV) -
Voglio innanzitutto ringraziare il
collega Perron per il lavoro svolto durante questo periodo, e non
solo.
In questa seduta ho ascoltato con attenzione gli interventi dei
colleghi: si sono dette tante cose, anche con termini molto
pesanti, ma non voglio riprenderli oggi perché avremo modo e tempo
per ritornarci, in quanto il capitolo vero del casinò è quello sul
quale si stava lavorando, per il futuro, trovando delle soluzioni e
passando attraverso percorsi non semplici. Si possono fare, ma non
sono percorsi semplici, e non certo con la sola invettiva contro il
fallimento o quello che non va, perché sembra che di fatto non ci
sia mai stato nulla di positivo durante questi anni. Ora io dico:
in questi anni ci sono state diverse amministrazioni, cambi di
regia, cambi di Presidenti, cambi di Amministratori, ci sono stati
i pro, i contro e i momenti difficili in ogni periodo. Se vogliamo,
possiamo rileggere serenamente tutto questo percorso sicuramente
per imparare - come si sta facendo - dall'esperienza precedente,
per lavorare per il futuro, che è diverso da quello che noi abbiamo
conosciuto: è un futuro sicuramente da scrivere, ma anche con
realtà oggettivamente molto cambiate rispetto a solo cinque o sei
anni fa. Lavorare su questo vuol dire immaginare che cosa fare per
il casinò, come utilizzare al meglio le strutture rinnovate e, con
questo spirito, cercare di rendere appetibile la casa da gioco. Non
è facendo alcune affermazioni sulla casa da gioco che facciamo un
piacere al futuro della stessa; anzi, rischiamo di fare un danno, e
non solo al suo futuro, ma anche al presente.
Io credo che con realismo dobbiamo vedere quali siano le
possibilità per operare subito, con la più larga collaborazione
possibile - e noi non l'abbiamo mai esclusa - che vada nella logica
continuamente perseguita, anche se non sempre si è riusciti, di
tutelare l'interesse generale, cercando di capire che il gioco è
cambiato e che ci sono difficoltà un po' dappertutto (l'avete
riconosciuto anche voi). Occorre quindi, convivendo, trovare le
giuste soluzioni anche per la nostra casa da gioco.
Presidente -
Non ci sono altri interventi, possiamo
passare alla votazione. Dichiaro aperta la votazione. La votazione
è chiusa.
Presenti: 34
Votanti           
: 22
Favorevoli: 7
Contrari: 15
Astenuti: 12 (Bertschy, Borrello, Fabbri, Fosson, Grosjean, La
Torre, Marquis, Nogara, Restano, Rosset, Viérin Laurent, Viérin
Marco)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK