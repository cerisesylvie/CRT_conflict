Consiglio Regionale della Valle d'Aosta - Oggetto del Consiglio n. 3668 del 23 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3668 del 23 maggio 2024 - Resoconto
OGGETTO N. 3668/XVI - Ritiro di mozione: "Richiesta di
ripristino della Festa della Caccia".
Bertin (Presidente) -
C'è la proposta di proseguire e
chiudere i lavori del Consiglio questa mattina. Se c'è l'impegno da
parte di tutti di rispettare i tempi, non facciamo la pausa e
proseguiamo. Pertanto passiamo al punto n. 49. Si prenota il
consigliere Ganis per illustrare la mozione.
Ganis (LEGA VDA) -
Ringrazio i colleghi per aver
contribuito alla stesura di questa mozione. La Festa della Caccia,
istituita nel lontano 2008, rappresenta un interessante momento di
confronto in ambito faunistico tra i cacciatori e la popolazione.
Questo è quello che si legge ancora oggi sul sito ufficiale della
nostra Regione: una Festa rivolta al mondo faunistico-venatorio,
con una mostra dedicata ai trofei e alla fotografia, con i vari
stand dedicati ai cacciatori, con una dimostrazione, allora, di
cani da traccia - sono cani che seguono le tracce ematiche, perse
dall'animale selvatico sul terreno - con un convegno attinente alla
gestione faunistica e venatoria nell'arco alpino e con momenti di
convivialità. Questo era quello che rappresentava la Festa della
Caccia, arrivata fino alla terza edizione e da allora non più
ripristinata. Peccato, perché in molte altre regioni esistono fiere
storiche e manifestazioni fieristiche, giunte anche alla 22esima
edizione, come a Longarone, Belluno, ma anche in paesi più piccoli,
come a Bereguardo, Pavia: una manifestazione che quest'anno
raggiungerà la sua 22esima edizione e che si svolgerà nel
suggestivo castello medioevale, quindi manifestazioni che hanno una
finalità, quella di far conoscere il mondo della caccia, quello
faunistico venatorio a tutti, in particolar modo a quella fascia di
pubblico e società che è affine, ma non solo.
Manifestazioni che, a mio avviso, rappresentano, come ho già
evidenziato, un momento di aggregazione, di confronto, e mi
riferisco, ad esempio, alla tematica del lupo, che impatta
notevolmente sul mondo faunistico-venatorio, ma soprattutto far
conoscere l'importanza del ruolo del cacciatore nella nostra
società moderna, che è quello di gestire la fauna selvatica e la
biodiversità.
Tornando alla finalità di questa mozione, ricordo che allora la
Festa della Caccia era patrocinata dalla Presidenza della Regione e
dall'Assessorato all'agricoltura, in collaborazione con il Comitato
regionale per la gestione venatoria.
Personalmente non conosco i motivi della mancata riproposizione
della Festa della Caccia, spero che il motivo non sia dovuto alle
polemiche da parte di qualche animalista o alle lettere inviate
allora alla Presidenza della Regione.
Ho avuto modo di leggere in parte quelle lettere per rendermi
conto che oggi c'è ancora molta disinformazione. Posso capire chi è
contro la caccia, ma bisogna saper riconoscere il ruolo che il
cacciatore ha nel gestire la fauna selvatica e la biodiversità.
In merito a queste considerazioni, si impegna il Governo
regionale a ripristinare la Festa della Caccia nella scorta di
quanto già realizzato per celebrare l'attività storicamente e
profondamente radicata nella nostra regione e contribuire a
stimolare il confronto tra calciatori e popolazione, per accrescere
la conoscenza dei temi legati al mondo venatorio.
Dalle ore 11:23 assume la Presidenza il vicepresidente
Marguerettaz.
Marguerettaz (Presidente) -
Ha chiesto la parola la
collega Minelli, ne ha facoltà.
Minelli (PCP) -
La mozione dei colleghi della Lega, che
mi pare sia firmata anche dal Gruppo Misto, ricorda l'istituzione
della Festa della Caccia - come ha ricordato il collega Ganis -
avvenuta nel 2008, con tanto di creazione anche di un apposito
logo, una festa creata con delle risorse regionali sedici anni fa,
di cui ci sono state tre edizioni: nel 2008, nel 2010, nel 2012 e
poi è stata abbandonata, dal mio punto di vista direi
opportunamente, dopo soli quattro anni, nel 2012 appunto, quindi in
sostanza ci troviamo di fronte a una mozione di riesumazione,
stiamo facendo una riesumazione.
Ho trovato una vecchia locandina del 2010 che pubblicizzava
l'edizione di quell'anno, appunto organizzata dalla Presidenza
della Regione e dall'Assessorato all'agricoltura in collaborazione
con il Comitato venatorio. Era prevista una mostra dei trofei, dei
dibattiti, delle cene, dei pranzi a base di selvaggina, cucinati in
collaborazione con l'Associazione "Fanatici della birra", ciondoli
ricordo in legno, serate danzanti a spese della Regione.
Ho letto anche le quattro delibere di Giunta che erano state
prodotte per la realizzazione dell'evento: due delibere del 2008,
una del 2010, una del 2012.
Ho appreso così che per la prima edizione, su proposta
dell'allora presidente della Regione Caveri e dell'assessore
Isabellon, erano stati previsti 86 mila euro, poi aumentati di
altri 4.236 per un'integrazione al costo dei ciondoli in legno, per
un totale di 90 mila euro.
La delibera del 2010 - questa volta era cambiato il Presidente,
era Rollandin - prevedeva una spesa di 55 mila euro, l'ultima
delibera, quella del 2012, ne stanziava 50 mila, quindi per tre
edizioni della Festa della Caccia si sono spesi quasi 200 mila
euro, una cifra ragguardevole per sei giorni di festa, perché erano
due giorni per volta.
In occasione della terza edizione, che si tenne il 19 maggio
2012, gli uffici della Presidenza della Regione e le redazioni dei
giornali furono subissate di lettere e di mail da parte di
cittadini valdostani, e anche da fuori valle, per protestare contro
il finanziamento e l'organizzazione della Festa della Caccia.
Scriveva allora nel 2012 la testata Aosta Sera: "L'appuntamento
organizzato dalla Presidenza della Regione e dall'Assessorato
dell'Agricoltura e risorse naturali, in collaborazione con il
Comitato regionale per la gestione venatoria, è accompagnato ogni
anno dalle polemiche, ma quelle di quest'anno sono veramente molte
e da questa mattina non si contano più le lettere inviate alle
redazioni e agli uffici della Presidenza da parte di gente comune
che prende di mira l'evento ed evidenzia il carattere di spreco di
risorse pubbliche. Decine di lettere firmate, alcune delle quali
accompagnate da più firme, puntano il dito su quest'evento. La
caccia può piacere o meno, ma il pubblico, oltre che
sull'appuntamento in sé, sembra prendersela di più sul
finanziamento pubblico, che ha accompagnato l'organizzazione della
kermesse in un momento di crisi economica". In calce all'articolo
era riportata parte di queste lettere, di questi messaggi, che sono
andata a vedere: sono quattro pagine di messaggi, di lettere, di
parti di queste mail, che sono più o meno dello stesso tenore, che
è sostanzialmente questo: "Se scrivo è perché, in un periodo così
difficile per molte famiglie a cui mancano i soldi per arrivare a
fine mese, non ritengo corretto regalare 50 mila euro per la Festa
della Caccia. Scrivo per manifestare il mio disappunto per la
scelta di utilizzare contributi pubblici a favore di una Festa
della Caccia di nessuna utilità per la collettività, oltre che
dannosa per animali e ambiente", qualcuno scrive: "Come giornalista
e cittadina scrivo per testimoniare la mia profonda indignazione
nell'apprendere che la Regione regalerà 50 mila euro ai cacciatori
per festeggiare il divertimento", eccetera eccetera eccetera.
Questo è il tenore delle lettere, ma non furono solo singoli
cittadini a protestare, intervenne infatti anche l'ENPA, Ente
Nazionale Protezione Animali, leggo le loro parole:
"...Considerando inaccettabile che quest'iniziativa, finalizzata
alla tutela di un interesse privato, avversato dalla stragrande
maggioranza dei cittadini, sia stata organizzata con il denaro dei
contribuenti, ci saremmo aspettati, in un momento così difficile
per il nostro Paese, che il denaro versato dai cittadini con le
tasse fosse utilizzato per iniziative più utili, volte alla
promozione del bene comune: l'ambiente e la protezione della fauna
ad esempio, la cui tutela, al contrario dell'attività venatoria,
rappresenta un obbligo dello Stato. Non è certo lusinghiero sapere
che le tasse, pagate dai residenti, a fronte di enormi sacrifici,
siano destinate ad alimentare la barbarie della caccia osteggiata
ormai quasi da tutti".
Concludeva ENPA chiedendo di non utilizzare più il denaro
pubblico e avvertendo che, se ciò non dovesse accadere, "Tutti i
cittadini dovrebbero essere in qualche modo risarciti per l'impiego
non ottimale delle risorse pubbliche".
Io non conoscevo tutta questa storia o non me la ricordavo, non
so se la mobilitazione che si era verificata dodici anni fa in
qualche modo abbia poi contribuito a eliminare da quell'anno la
Festa della Caccia, magari ci sono altre motivazioni, non lo so, ma
credo comunque che questo abbia avuto un peso.
Da parte nostra condividiamo alcune di queste considerazioni e,
come credo sia abbastanza ovvio, ci esprimeremo contro questa
mozione.
La caccia è stata certamente un'attività storica che ha avuto
un'importanza non soltanto nella nostra regione, ma io direi
qualche cosa di più: non ha solo un passato, e quindi è
storicizzabile, ma ha rappresentato in un tempo - assai remoto,
però - un'attività vitale, fondamentale per la vita dell'uomo; non
mi riferisco ovviamente soltanto alla preistoria, ma anche a epoche
successive, però da molto tempo non è più così, la pratica della
caccia ha assunto un significato profondamente diverso e, dal
nostro punto di vista, non è una pratica che vada celebrata con
degli anacronistici festeggiamenti, tutt'altro.
Credo che sia legittimo e assolutamente condivisibile che chi è
cacciatore, insieme a chi è favorevole alla caccia, se ritiene di
dover festeggiare, lo faccia, festeggi, è un diritto di tutti, ma
lo faccia utilizzando i suoi soldi senza stanziamento di migliaia
di euro di risorse pubbliche. Il nostro voto quindi sarà
contrario.
Presidente -
Siamo in discussione generale, altri che
chiedono la parola? Se nessuno chiede la parola, chiudiamo...
Collega Restano ha chiesto la parola, ne ha facoltà.
Restano (GM) -
Sono un firmatario della mozione, quindi
ritengo doveroso apportare il mio contributo, nel rispetto delle
idee di tutti. La mozione chiede di organizzare un evento, che può
essere definito festa o in altra maniera, però sicuramente
l'intenzione dei proponenti è quella di avviare un confronto
pubblico, aperto e sincero, che porti a valorizzare il nostro
territorio, a valorizzare quello che l'attività venatoria può
portare a un territorio come il nostro, come la Valle d'Aosta, e
altre regioni alpine, un confronto legittimo.
Certo che è difficile confrontarsi con chi vuole togliere la
Festa dei Coscritti, con chi vuole togliere l'Heliski; c'è sempre
un motivo, ed è sicuramente valido e alcune volte da qualcuno
considerato opportuno.
Per me è opportuno che intervengano degli esperti a parlare di
flora e fauna in Valle d'Aosta, è opportuno che intervengano degli
esperti anche da fuori Valle, parlo di veterinari, di comunicatori,
che parlino di malattie apportate dai selvatici. È opportuno che
intervengano degli esperti a confrontarsi con i cacciatori e con
chi non è favorevole alla caccia ma a un tavolo sereno, tranquillo
e aperto sulle patologie, sulle zoonosi, che possono venire da una
concentrazione elevata di determinati selvatici.
Ieri qualcuno ha parlato dell'abbattimento di un cane, credo un
pastore tedesco, che può essere un problema da affrontare al
tavolo; parliamo sovente di peste suina, e perché non affrontarla a
questo tavolo, a questo evento pubblico? Non è solo la festa, forse
abbiamo sbagliato a definirla come festa? Dovevamo definirla in
altra maniera?
Io credo che le modalità d'incontro siano importanti: quando
manca la volontà di confrontarsi, la comunità sta perdendo.
Dalle ore 11:33 riassume la Presidenza il presidente
Bertin.
Bertin (Presidente) -
Consigliere Planaz ne ha
facoltà.
Planaz (RV) -
Anche io, assieme al collega Restano e al
collega Ganis, ho presentato quest'iniziativa e tengo a
sottolineare la libertà di scelta di qualsiasi tipo di
manifestazione, al di là delle ideologie di tutti.
Adesso, non me ne voglia nessuno, vogliamo abolire la caccia,
vogliamo abolire gli allevamenti, faremo le bistecche di cervo in
laboratorio, di capriolo... poi abbiamo le città invase dai
cinghiali e assolutamente non si può intervenire in nessun modo
anche qui - l'ha già sottolineato bene il collega Restano - al di
là di tutto il controllo che c'è a livello faunistico, anche per il
controllo delle malattie.
L'obiettivo della nostra mozione non era assolutamente questo,
era per portare una manifestazione nel nostro territorio, per
attirare delle persone; un turismo che forse non è sempre presente,
perché non dimentichiamo che la nostra è una regione vista anche
dal punto di vista venatorio dai nostri amici fuori regione: è
vista in un modo positivo perché ricca di fauna selvatica, e
dobbiamo dare atto che la gestione faunistica del nostro territorio
è stata molto favorevole all'espansione di tutte le specie
animali.
Io non ho niente in contrario con l'iniziativa, che chiede
nulla, e poi non vorrei toccare il lato economico, ma su questo
bisognerà sicuramente fare molta attenzione, ma vorrei solo
sottolineare due dati: vediamo sempre la spesa ma, ad esempio, a
Veronafiere, in due giorni 37 mila presenze! Questo dovrebbe anche
farci pensare un attimo: attirare un numero importante di persone
sul nostro territorio non è così sempre negativo, soprattutto anche
per le attività e anche per approfondire tutta una serie di
tematiche.
Aspetteremo la risposta dell'Assessore e logicamente noi
voteremo convintamente la mozione che abbiamo presentata.
Attendiamo la risposta dell'Assessore.
Presidente -
Siamo sempre in discussione generale. Si è
prenotata la consigliera Minelli per secondo intervento.
Minelli (PCP) -
Intervengo dopo aver ascoltato con
attenzione quanto esplicitato dai due colleghi che sono intervenuti
e per fare una precisazione, una considerazione se non altro.
Il collega Restano ha fatto un'affermazione del tutto
strumentale ma anche menzognera, perché ha detto che ci sarebbe
stata, da parte mia, una richiesta di abolire la Festa dei
Coscritti e l'Heliski.
Io non ho mai chiesto di abolire quella festa, andatevi a
rileggere l'impegno di quella mozione che non avevo nessuna
intenzione di tirare fuori perché non c'entrava nulla, ma, visto
che è stata citata, si chiedeva una cosa ben diversa: nelle
illustrazioni e negli interventi che c'erano stati in aula, avevo
spiegato in maniera molto chiara che non c'era nessuna volontà di
mettere in discussione una festa, ma degli aspetti di una festa,
che continuo a ripetere assolutamente sbagliati e su cui credo ci
dovrebbe essere una riflessione.
Sulla questione dell'Heliski, è un'altra faccenda, è stata
tirata in ballo pure quella, personalmente ritengo che sia una
pratica che non vada bene: esiste una legge che la regolamenta,
tutt'al più potremo pensare anche d'intervenire su quello, ma non
abbiamo mai presentato iniziative in quel senso, come neanche
nell'altro.
Si dice anche che è difficile confrontarsi con chi vuole abolire
queste cose; qui non significa confrontarsi con chi ha delle
opinioni su altre questioni, stiamo parlando di quella mozione che
avete presentato.
Poi ho ascoltato un po' quello che avete detto, sembra anche che
stiate dicendo una cosa un po' diversa dal testo che ci è stato
consegnato, perché qui si parla di ripristino della Festa della
Caccia, quindi non si parla né di organizzare dei convegni per
parlare con esperti eccetera eccetera dell'attività venatoria, si
parla di Festa della Caccia e, andando a leggere come era stata
organizzata nelle occasioni in cui si è realizzata, c'erano - e
l'ho detto nella mia esposizione - anche dei dibattiti e c'erano
degli altri aspetti che sono quelli tipici, classici di una festa,
che sono aspetti conviviali, contro i quali nessuno ha da dire
niente, ma sinceramente io ritengo che - ed è quello che ho detto -
se si vuole organizzare una festa come associazione, come comitato
eccetera eccetera, dal nostro punto di vista lo si può fare, ma non
deve essere una festa che abbia un patrocinio e un sostegno
economico da parte della Regione.
Se s'impegna il Governo a ripristinare la Festa della Caccia
sulla scorta di quanto già realizzato, significa - da quello che io
capisco in italiano - di riprendere una cosa che era già stata
fatta, c'è scritto "Ripristinare", quindi significa riprendere
quelle manifestazioni in quei termini.
Mi perdoni poi il collega Planaz, credo che il paragone della
Festa della Caccia con Veronafiere e la quantità di persone che vi
partecipano sia forse un tantino azzardato, ma va bene, prendiamo
atto anche di questo.
Presidente -
Non vedo altre richieste d'intervento...
Consigliere Restano, ne ha facoltà.
Restano (GM) -
Collega Planaz, solo chi ragiona in grande
raggiunge grandi obiettivi. Chi si guarda sempre indietro
continuerà a produrre energia elettrica bruciando carbone e legna.
Detto questo, il nostro impegno era di contribuire a stimolare il
confronto fra cacciatori e popolazione, per accrescere la
conoscenza dei temi legati al mondo venatorio., questo noi abbiamo
chiesto. Ho precisato che definirla "Festa" è perché si riprende un
evento che è già stato realizzato in Valle d'Aosta, ma non abbiamo
assolutamente l'ardire di dettare la linea di un evento che si
vuole realizzare, che si intende proporre.
Quello lo farà il Governo regionale se ne avrà la volontà, lo
faranno i tecnici, gli addetti ai lavori, i comunicatori; la nostra
- da operai della politica, non da luminari della politica - è una
funzione stimolante. È una proposta che ci siamo permessi di fare,
che abbiamo azzardato, però cerchiamo di guardare avanti e non ci
nascondiamo nel passato. Questa è la nostra intenzione.
Presidente -
Non vedo altre richieste, chiudiamo la
discussione generale. La discussione generale è chiusa. Per il
Governo interviene qualcuno? Per replica, assessore Carrel.
Carrel (PA) -
Grazie ai colleghi che hanno presentato e
che hanno contribuito al dibattito di questa mozione.
Credo che sia giusto evidenziare come, su proposta
dell'Assessorato agricoltura e risorse naturali, la Giunta
regionale abbia approvato - con propria deliberazione già nel
febbraio del 2024, quindi questo febbraio - la programmazione delle
attività di promozione, e proprio in questa delibera abbia
previsto, e cito testualmente, "Un evento dedicato al mondo
venatorio e alla gestione della fauna, finalizzato a presentare,
pubblicizzare e approfondire le numerose tematiche legate al
settore faunistico".
Gli uffici, dopo questa delibera, hanno organizzato una serie
d'incontri, e mi hanno riferito che si sono confrontati più volte
con i relativi attori nell'ottica di organizzare un evento che
affronti in maniera più ampia le tematiche legate al mondo
faunistico.
Nel corso dell'ultima riunione, sono emerse alcune difficoltà,
in quanto il Comitato regionale per la gestione venatoria vorrebbe
invece organizzare un evento più circoscritto e tecnico.
Gli uffici competenti dell'Assessorato agricoltura e risorse
naturali sono a disposizione per fornire il supporto tecnico e
scientifico necessario rispetto alla costruzione del programma e
dell'individuazione delle tematiche di una conferenza. Questi
dettagli verranno definiti nel corso delle riunioni che si
succederanno e che coinvolgeranno i vari attori per
l'organizzazione di un evento che comunque dovrà associare diverse
tematiche legate al mondo faunistico.
Visto che tale iniziativa è già programmata - anche se con una
visione più ampia rispetto a quella scritta all'interno della
mozione - e ci si sta organizzando per verificare la fattibilità
con i portatori d'interessi, chiedo di ritirare la mozione e, in
caso contrario, propongo il voto di astensione per la
maggioranza.
Presidente -
Per i proponenti interviene qualcuno?
Consigliere Restano.
Restano (GM) -
La ringrazio per la risposta, Assessore, è
una risposta che apprezziamo, che condividiamo, quindi ci rendiamo
disponibili a ritirare la nostra mozione speranzosi che riesca a
dare seguito a quanto da lei detto, che è assolutamente in linea
con le nostre intenzioni.
Presidente -
La mozione è ritirata... Consigliere Ganis,
a lei la parola.
Ganis (LEGA VDA) -
Grazie, Assessore, per la risposta.
Come spesso accade, anche questa volta siete lungimiranti e quindi
state già lavorando a quest'evento. Va bene, quindi non possiamo
far altro che ringraziare per il lavoro svolto.
Permettetemi solo una considerazione. Ringrazio i colleghi e
sicuramente il collega Restano che ha dato la giusta importanza a
questa mozione.
È chiaro che io e la collega Minelli abbiamo delle visioni
diverse, mi permetta, perché lei ha detto "Riesumare una festa" ma
io ho parlato di ripristinare una festa, quindi la cosa è un po'
diversa.
Poi tra l'altro nella mozione, io - insieme al collega Restano e
al collega Planaz - non ho mai parlato di finanziamenti, non c'era
né nelle premesse né nell'impegnativa, assolutamente no. Quindi ci
può essere anche un patrocinio gratuito. Lei ha parlato di
finanziamenti, dati così, 50 mila, cifre così prese da un giornale.
Io nella mozione non ho parlato di finanziamenti.
È lei, Consigliera, in questo caso che fa lezioni di populismo,
è lei, in questo caso, perché lei non ha letto molto bene
l'impegnativa.
Le motivazioni sono ben diverse, quindi la caccia ha
rappresentato un ruolo importante, ha ragione, ma oggi lo è ancor
di più.
Presidente -
Consigliera Minelli per fatto personale.
Minelli (PCP) -
Per fatto personale. Lo esplicito: mi
dice che non ho ben letto, so leggere, e nell'impegno della vostra
mozione c'è scritto effettivamente "Ripristinare", io ho utilizzato
il verbo "Riesumare" nella mia illustrazione e poi ho detto che
nell'impegnativa della mozione c'è scritto "Ripristinare la Festa
della Caccia sulla scorta di quanto già realizzato".
Abbia pazienza, "Sulla scorta di quanto già realizzato"
significa fare un riferimento alle edizioni del passato, e le
edizioni del passato si sono svolte non con patrocinio
gratuito.
Se in questa occasione voi chiedevate un semplice patrocinio per
una festa che volete ripristinare ma con fondi propri, forse
dovevate esplicitarlo.
Da quello che è scritto, mi sembra che non ci sia nessun dubbio
sulla proposta, perché "Sulla scorta di quanto si è realizzato"- lo
sappiamo - "Non è sui giornali, ma nelle delibere".
Presidente -
Consigliere Planaz. Io ricordo l'impegno di
finire questa mattina. Siete voi che l'avete preso, non io.
Consigliere Planaz, a lei la parola.
Planaz (RV) -
Solo una piccola precisazione per fatto
personale, visto che sono stati contestati i numeri delle presenze:
a Veronafiere, la fiera agricola di Verona ha sfiorato 100 mila
presenze, in 37 mila sono andati a visitare lo stand. Stessa cosa è
successa per l'Umbria...
Presidente -
Ma non è un fatto personale. La mozione è
ritirata come detto in precedenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK