Consiglio Regionale della Valle d'Aosta - Oggetto del Consiglio n. 3142 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3142 del 10 gennaio 2024 - Resoconto
OGGETTO N. 3142/XVI - Interpellanza: "Notizie in merito ai
lavori di ristrutturazione finalizzati all'agibilità di un alloggio
di ERP assegnato a persona con grave disabilità".
Sammaritani (Presidente) -
Passiamo al punto n. 41
all'ordine del giorno.
Come anticipato, c'è una precisazione dell'assessore Marzi.
Marzi (SA) -
Come richiesto al presidente Bertin - e al
presidente Sammaritani adesso - c'è la richiesta di trattare questo
punto in modalità segreta. Ovviamente il motivo è legato al fatto
che l'iniziativa rende immediato il collegamento con persone
assolutamente note su fatti specifici e anche di natura privata del
nucleo stesso.
Presidente -
Vuole replicare, consigliere Manfrin, su
questo punto? Prego.
Manfrin (LEGA VDA) -
Come da regolamento, ovviamente c'è,
non una replica, ma un intervento a favore e uno contro non di un
minuto...
Presidente -
Non è tanto questa questione, espliciti le
motivazioni secondo le quali non ci sarebbe questa necessità di
trattazione a porte chiuse.
Manfrin (LEGA VDA) -
Glielo esplicito molto volentieri:
ovviamente si parla di un alloggio che non è specificamente
identificabile come viene detto, noi parliamo di un alloggio che è
di una persona non vedente e non è classificato, non ci sono
indirizzi, non ci sono numeri civici o quant'altro che possa far
risalire al proprietario.
È un alloggio di cui peraltro anche il proprietario ha voluto
parlare anche pubblicamente, non ci sono questioni che attengono al
segreto.
Io capisco che il Governo regionale voglia tenere segreto il
fatto che una persona non vedente venga costretta a vivere
all'interno di un alloggio che non è adatto alle sue condizioni e
di cui anche la USL vuole ovviamente...
Presidente -
Consigliere Manfrin, rimanga sul generico
perché stiamo parlando del regolamento e non del caso.
Manfrin (LEGA VDA) -
Ma certo, infatti non sto parlando
del caso, sto motivando il perché, secondo me, si deve trattare in
chiaro.
Siccome la USL nel merito ha scritto in maniera specifica che
quest'alloggio deve essere ristrutturato, non vedo perché la
cittadinanza non debba essere informata e soprattutto come l'ARER
non consenta di...
Presidente -
La pregherei di chiudere.
Manfrin (LEGA VDA) -
Concludo subito: ...come sia
possibile che l'ARER non proceda con questa ristrutturazione.
Io comprendo la volontà censoria e di evitare che questo venga
diffuso all'opinione pubblica, però ritengo che sia invece
d'interesse pubblico che questa venga trattata in maniera
aperta.
Non ravviso assolutamente alcuna necessità di trattarlo in
maniera segreta.
Dopodiché, se così sarà, io chiedo che si voti per renderlo
segreto o meno e verifichiamo quali sono i numeri.
Presidente -
Sono in grado di decidere da solo, nel senso
che l'articolo 45 comma 3 del regolamento prevede che il Consiglio
debba discutere in seduta segreta allorquando si tratti di
questioni concernenti persone che implicano apprezzamenti sulla
condotta privata o sui meriti o demeriti di esse.
A questo punto, considerando che l'articolo del regolamento non
fa riferimento alla possibile identificazione del soggetto privato
al quale determinati fatti sono riconducibili - altrimenti la norma
avrebbe un'estensione estremamente generale e generica - ma
piuttosto all'espressione di apprezzamenti e giudizi su condotte e
in considerazione anche del fatto non secondario che il tenore di
quest'articolo è stato modificato nel 2021, quando prima la
formulazione originaria era "Il Consiglio deve discutere in seduta
segreta allorquando si tratti di questioni concernenti persone",
quindi in quel caso sì che qualsiasi generica indicazione di
persone avrebbe dovuto portare alla trattazione in seduta segreta,
considerato anche il fatto che apprezzamenti e giudizi che dal
tenore dell'iniziativa non appaiono essere potenzialmente
possibili, perché non sono nemmeno presagibili, si tratta di una
situazione di un ente e di un alloggio, non esistono gli estremi
per la trattazione a porte chiuse, quindi si tratta
normalmente.
Pertanto per l'esposizione immagino che ci sia il consigliere
Manfrin che debba prendere la parola.
Manfrin (LEGA VDA) -
Rispetto ai commenti fuori
microfono, se mi fossi preparato, non avrei riassunto l'oggetto
dell'interpellanza durante il mio intervento. Ringrazio anche il
Presidente per la corretta interpretazione del regolamento.
Nel ringraziare ovviamente l'Assessore per la cortese risposta
che vorrà fornire, riassumo brevemente i fatti: qualche tempo
addietro abbiamo già trattato quest'iniziativa all'interno di
questo Consiglio regionale nel quale abbiamo evidenziato come, in
virtù di uno scambio di alloggi che c'è stato fra due inquilini
ARER, uno di questi due alloggi sia stato assegnato al secondo
inquilino senza che questi potesse obiettivamente valutare le
condizioni di questo alloggio.
Quest'alloggio era evidentemente in una condizione che lo
rendeva non essere abitabile, a maggior ragione in virtù della
gravità della disabilità che la persona e che l'utente in questo
caso, l'assegnatario, si trovava e in cui si trova tutt'ora, perché
non è una disabilità che è superabile.
A fronte di questa criticità, l'assegnatario ha più volte
provato a fare riferimento ad ARER per ottenere un alloggio che si
confacesse alle sue esigenze e alle sue necessità ma questo non è
stato possibile perché ARER ha detto: "Tu hai fatto un cambio
alloggio, hai accettato le condizioni di quest'alloggio e va
bene".
Il problema è che la persona è non vedente e non ha potuto
vedere fisicamente le condizioni dell'alloggio e quindi
evidentemente, non potendole vedere, non poteva neanche accettarle
e non poteva verificare quali erano le condizioni
dell'alloggio.
Quest'alloggio si è dimostrato invivibile, abbiamo documentato
le condizioni di quest'alloggio, dove avevamo una cucina
completamente distrutta, un impianto di riscaldamento non
funzionante, addirittura delle prese scoperte, messe all'altezza
del piatto doccia, immaginate voi una persona in quelle condizioni
come può articolarsi e articolare la sua vita all'interno di questo
alloggio.
Addirittura una badante si è rifiutata di vivere in
quell'alloggio, giustamente, perché era privo di riscaldamento e
privo di qualsiasi possibilità.
Lo abbiamo detto in lungo e in largo ma non ci è stato dato
ascolto.
Alla luce però di queste continue richieste di attenzione,
abbiamo poi preso atto e gli inquilini hanno preso atto del fatto
che è stato disposto un sopralluogo da parte del Dipartimento di
prevenzione e igiene e sanità pubblica dell'USL, sopralluogo poi
effettuato.
Come abbiamo evidenziato nel testo di quest'interpellanza,
all'interno della relazione fatta dalla USL viene riportato che
l'abitazione presenta condizioni generali che appaiono precarie
anche per il deterioramento di infissi, intonaco e pavimenti.
Il locale che dovrebbe essere destinato a cucina risulta
completamente vuoto, in condizioni igieniche scadenti e con pareti
e pavimenti fatiscenti, il riscaldamento a termosifoni, al momento
del sopralluogo, non è in funzione e viene indicato
dall'assegnatario come guasto e pertanto costretto a servirsi di
una stufa elettrica portatile posizionata nel locale adibito a
camera da letto, e nel bagno dotato degli elementi sanitari
principali, si rileva una presa di corrente a pochi centimetri dal
piatto doccia la cui funzionalità è da sottoporre a un
accertamento.
Conclude il sopralluogo la USL dicendo: "A parere dello
scrivente, risulta necessaria una revisione urgente dell'impianto
di riscaldamento e di quello della corrente elettrica, oltre che un
programma di ristrutturazione dell'intero alloggio".
È evidente che, di fronte a una relazione di questo tipo, non si
può immaginare che quell'alloggio sia vivibile da parte di una
persona, soprattutto da persona con disabilità. Ecco perché a
fronte di questo, con quest'interpellanza le chiedo, Assessore, se,
alla luce del sopralluogo, sia intenzione predisporre i necessari
lavori di ristrutturazione per rendere vivibile l'alloggio.
Presidente -
Grazie per la risposta. La parola
all'assessore Marzi.
Marzi (SA) -
Ho voluto rappresentare la necessità di
trattare la risposta in maniera privata, in seduta privata, perché
naturalmente la trattazione e la presentazione dell'iniziativa che
è stata fatta dal proponente evidenzia soltanto una parte di una
lunga storia inerente a un caso specifico.
Per dare risposta invece nella maniera più adeguata al
Consiglio, rispetto a quest'iniziativa - che tra l'altro è stata
già riportata spesso agli onori della cronaca, non dal sottoscritto
- ho preferito chiedere al Presidente del Consiglio, sia
precedentemente che attualmente, a tutela naturalmente del
Consiglio, ma soprattutto del nucleo familiare, perché le risposte
che daremo, trattando un periodo più ampio, rendono evidente che la
trattazione del collega Manfrin, che evidentemente conosce soltanto
una parte, rischia di essere lesiva di una serie di situazioni
specifiche.
Presidente -
Chiedo scusa, Assessore, per completare la
trattazione di prima, perché è importante credo - al di là di
quello che è stato il mio intervento che ha una funzione
soprattutto nomofilattica, quindi d'interpretazione - dare un
consiglio a tutti quanti nella trattazione di argomenti che
potrebbero essere delicati, ogni Consigliere deve assumersi le
proprie responsabilità, così come i membri del Governo.
Siccome l'articolo espressamente dice che devono essere trattate
in seduta segreta le questioni che riguardano persone nelle loro
condotte private o se si fanno apprezzamenti su meriti o demeriti,
chiaramente di questo è il responsabile chi fa la trattazione,
perché non si può a priori stabilire se qualcuno nella discussione
andrà a toccare argomenti di questo genere.
Occorre quindi che ciascuno di noi faccia attenzione a come
tratta l'argomento.
Si deve rispettare il regolamento, il regolamento - abbiamo
detto e lo ricordiamo a tutti di nuovo - dice non quando si fa
riferimento a persone in modo generale, ma soltanto se si parla di
condotte private o di meriti o demeriti delle persone.
A questi principi ci dobbiamo uniformare e quindi ognuno di noi
deve essere responsabile di questo. Non è previsto un intervento,
assessore Caveri...
(intervento dell'assessore Caveri fuori microfono)
Presidente -
Deve fare una mozione d'ordine allora. È una
mozione d'ordine, assessore Caveri?
Caveri (AV-VdA Unie) -
Nelle assemblee di cui ho fatto
parte, si chiama "Richiamo al regolamento", quindi mi scuso.
Presidente -
Va bene, non è importante.
Caveri (AV-VdA Unie) -
Se l'assessore Marzi ha già
precisato che nel dover fornire la risposta dovrà trattare di
questioni che rendono riconoscibile la persona, con problemi di
riconoscimento che vanno a toccare la privacy e probabilmente anche
con elementi molto delicati, la Presidenza deve prenderne atto, non
è che può far finta che l'assessore Marzi adesso debba mettere le
ciabatte e camminare sul pavimento senza fare rumore. Se deve
rispondere, deve rispondere, mi scusi, Presidente.
Presidente -
Non è corretto quello che lei dice,
Assessore, perché non si può in sostanza evitare che qualcuno
faccia un'iniziativa perché poi la risposta potrebbe essere
violativa. Chi darà la risposta, si assumerà le proprie
responsabilità.
Se certe cose non si possono trattare in seduta pubblica non si
devono citare, questo è il tema, altrimenti chi fa le iniziative
sarebbe ricattabile facilmente, evidentemente, e sarebbe un modo
per escludere la possibilità di formulare determinate istanze.
Adesso il Consigliere Manfrin ha trattato, senza far riferimento
né a condotte né facendo apprezzamenti sulla condotta di questa
persona; analogamente credo debba fare l'assessore Marzi.
Marzi (SA) -
Ribadisco il fatto che, come rappresentato
senza nomi dal collega, anch'io risponderò senza nomi. Ciò non
toglie che già in altri casi specifici l'opinione pubblica si è poi
espressa dando dei nomi e cognomi anche se in quest'aula non è
stato fatto.
Da parte mia ho dimostrato tutela, non evidentemente
ragguagliata.
Al nucleo fu assegnato un alloggio di residenza di ERP con
decorrenza primo febbraio 2019, in esito a graduatoria pubblica da
bando. L'alloggio assegnato allora era stato completamente
ristrutturato prima dell'assegnazione.
Lo stesso nucleo ha successivamente richiesto, di sua sponte,
all'ARER uno scambio di alloggio con altro assegnatario,
accettandone le condizioni non in buona situazione di manutenzione,
fin da subito evidenziata dall'ARER stessa, e di cui il nucleo
quindi era pienamente consapevole.
Nonostante le segnalazioni fatte, l'ARER ha dovuto approvare lo
scambio consensuale richiesto dai due nuclei, ai sensi del vigente
regolamento per la mobilità, con decorrenza contrattuale primo
settembre 2022.
Antecedentemente al sopralluogo USL, non sono pervenute ad ARER
segnalazioni da parte dell'interessato rispetto a malfunzionamenti,
nonostante avesse compiuto un sopralluogo nell'alloggio
accompagnato da persona di sua fiducia.
In esito a verbale del sopralluogo USL richiamato dal
presentatore dell'iniziativa e inviato ad ARER il primo dicembre
2023, è stato ordinato un intervento alla ditta che si occupa della
manutenzione e in data 6 e 7 dicembre 2023 - quindi già con questo
diamo risposta al collega Manfrin - i tecnici si sono recati sul
posto e hanno riferito di non essere potuti intervenire perché
l'assegnatario non ha consentito loro l'accesso.
L'assegnatario ha quindi comunicato telefonicamente ad ARER di
non essere interessato a far manutenere l'alloggio in quanto non
avrebbe intenzione di utilizzarlo.
In tal senso parrebbe risultare un non utilizzo dello stesso
alloggio già in alcuni mesi del 2023.
Il nucleo sempre risulta essere moroso per euro 930,31 rispetto
al precedente alloggio assegnato e per euro 2.660,19 sull'alloggio
attualmente assegnato.
La Commissione politiche abitative ha dichiarato il decadimento,
in quanto il nucleo non occupa stabilmente l'alloggio, e il termine
fissato dalla Commissione per il rilascio dell'alloggio è il 30 di
marzo del 2024.
Tale decisione vincolante è stata recepita dall'ARER con
determinazione 330 del 14 dicembre 2023.
Il nucleo, al fine di non dover rilasciare l'alloggio, dovrebbe
occuparlo stabilmente e siglare un piano di rientro. La proposta di
sottoscrizione di un piano di rientro con rateizzazione delle quote
per agevolare il pagamento dei debiti pregressi è stata comunicata
da ARER in data 11 ottobre 2023.
Con la sottoscrizione e l'occupazione stabile dell'alloggio,
ARER è assolutamente disponibile a rinnovare nuovamente l'offerta a
eseguire e anticipare il costo dell'esecuzione di alcuni lavori e
successivamente ad addebitarli nella bolletta di riferimento con la
conseguente possibilità di rateizzazione in modo da non gravare in
maniera eccessiva sul bilancio del nucleo, proposta precedentemente
rifiutata da parte del nucleo stesso.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie, Assessore, per la sua
risposta che mi dà la possibilità anche di evidenziare alcuni
comportamenti - potrei anche dire schizofrenici - dell'ARER.
Cominciamo con uno su tutti: lei ci ha tenuto - e io la
ringrazio per questo - a evidenziare che il nucleo ha maturato una
morosità, morosità che è maturata nel secondo alloggio che ha
utilizzato a seguito di scambio alloggio per il quale - ci tengo ad
avvertirla - la persona che accompagnava la persona non vedente a
fare il sopralluogo era una persona che purtroppo aveva dei
problemi psichici - questo è stato evidenziato anche nelle cronache
giornalistiche - ma lei e l'ARER non ve ne siete voluti
intendere.
Però lei che è sempre documentato, e soprattutto che ha voglia
d'approfondire, potrà cogliere questa sfida che le lancio: vada a
verificare se le disposizioni dell'ARER consentono un cambio
alloggio in presenza di morosità - e credo che il collega Baccega
lo sappia bene.
Secondo le regole dell'ARER, fare un cambio alloggio in presenza
di morosità non è possibile, eppure a questa famiglia è stato
consentito di fare un cambio alloggio; secondo quello che lei dice,
allora, ARER ha violato le sue stesse disposizioni.
A proposito, visto che siamo in diretta, saluto il CdA
dell'ARER, ci tengo, perché le loro lettere sono sempre ben
gradite.
Evidentemente c'è qualcosa che non ha funzionato: in primis
rispetto al sopralluogo che è stato effettuato, perché questo non
l'ho scritto io, l'ha scritto la USL e se la USL scrive questo,
l'alloggio non è assegnabile, soprattutto a una persona che ha una
grave disabilità, primo.
Secondo: la famiglia sì, non ha occupato l'alloggio, ma per un
motivo specifico, perché quell'alloggio, non avendo il
riscaldamento e non avendo la possibilità di abitarlo viste le
condizioni, non è abitabile, quindi se io ho un alloggio che non è
abitabile, non lo posso occupare, questo è il semplice motivo.
Allora io credo che a valle di tutto ci sia una valutazione da
fare: noi per davvero pensiamo che un sistema di sostegno
all'abitazione per persone che hanno delle necessità molto forti
funzioni in maniera così burocratica: "Un alloggio te lo do, paga,
occupalo sennò ti sbatto fuori". "Ah, ma l'alloggio...". "Ma chi se
ne frega? L'hai accettato, ah, non importa, colpa tua, vattene
via". Qui parliamo di fragilità, parliamo di persone che hanno
fragilità e che purtroppo non ricevono un sostegno e un supporto da
parte dell'Amministrazione, perché io non penso che nessuno che si
trova ad avere una necessità di un tetto sopra la testa arriverebbe
addirittura a dover dormire a casa di parenti o a chiedere
l'ospitalità agli amici se non fosse assolutamente costretto, e
questo è il caso specifico.
Questa persona è stata costretta a richiedere ospitalità, e il
fatto che ci sia una violazione da parte delle procedure di ARER,
ARER dice: "Se tu hai una morosità incolpevole" - e credo che
questo lo dica anche la legge 3/2013, ma lo approfondirò perché è
un dato interessante - "Non puoi chiedere un cambio alloggio",
eppure ti viene concesso un cambio alloggio.
Questo è particolarmente curioso ma sono certo che ARER avrà
fatto tutto nella maniera migliore possibile.
Assessore, io non sono ovviamente soddisfatto rispetto alla sua
risposta e non sono soddisfatto rispetto all'atteggiamento che
viene tenuto nei confronti di persone che hanno una situazione di
grave necessità.
Lei ha giustamente fornito i dati, faremo i necessari
approfondimenti e poi vedremo chi avrà sbagliato all'interno di
questo percorso e chi dovrà pagare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK