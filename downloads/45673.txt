Consiglio Regionale della Valle d'Aosta - Oggetto del Consiglio n. 2328 del 19 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2328 del 19 aprile 2023 - Resoconto
OGGETTO N. 2328/XVI - Interrogazione: "Notizie in merito alla
revisione generale dell'impianto Chardonney-Laris nel comprensorio
di Champorcher".
Bertin (Presidente) -
Punto n. 19. Risponde l'assessore
Bertschy.
Bertschy (AV-VdA Unie) -
Come ha detto nello scorso
Consiglio il consigliere Lavy: "bentornato Restano a segnalare
iniziative sul territorio delle piccole stazioni".
L'interrogazione riguarda gli investimenti sullo sviluppo del
comprensorio di Champorcher, ci chiede se l'impianto di innevamento
richiamato nelle premesse... sullo sviluppo degli investimenti
riguardo all'innevamento e allo spostamento della telecabina... la
prima domanda è: "se l'impianto di innevamento richiamato nel
precitato punto 5: "Investimenti strategici, sviluppo del
comprensorio di Champorcher" interesserà anche la pista di
rientro". No, perché in un quadro di strategia di investimenti
stiamo puntando a dare priorità agli investimenti che alzano la
quota di sci, quindi l'innevamento si pone l'obiettivo di
rispondere a quella che è stata la grande criticità per Champorcher
di quest'anno. Champorcher probabilmente è la stazione che ha avuto
i dati peggiori, non è riuscita ad aprire la parte alta del suo
comprensorio, che è Cimetta, e questo ha creato delle ricadute
importanti sia per la località che per quanto riguarda il fatturato
della società. Ci si pone l'obiettivo di dare al più presto, anche
se la fase autorizzativa continua a essere molto complessa,
l'innevamento della parte alta così da poter godere, come è
successo per tutti i comprensori, già a inizio stagione del
comprensorio aperto e soprattutto nelle vacanze di Natale. Tra
l'altro, innevare il pistone vuol dire andare sulla strada reale,
con tutto quello che comporta in termini di autorizzazioni e i
costi stimati come ordine di grandezza, per il dato parametrico che
viene utilizzato per l'innevamento, portano almeno a un milione e
mezzo di euro ulteriori di investimenti che potranno essere
considerati dopo che abbiamo realizzato quelli prioritari e
strategici. L'investimento complessivo per l'innevamento ammonta a
5,4 milioni di euro.
Domanda 2: "se nel definire la rimodulazione del costo stimato
in euro 1.820.000 si sia preventivamente interpellata la
proprietaria del bar edificato a lato dell'arrivo della funivia",
non so cosa intende con questa domanda, nel senso che nel
procedimento autorizzativo non credo che neanche da Sindaco lei
abbia mai dovuto interpellare qualcuno. Nella visione più politica
strategica sì, tra l'altro, personalmente vivo abbastanza quelle
zone, come le vivono tante persone, c'è stato con il proprietario
del bar un assoluto e sereno confronto. Essendo un'operatrice del
mercato, sa bene che probabilmente lo spostamento della telecabina
può portare una rivisitazione della sua attività, dall'altra parte
è una ben consapevole che questi investimenti servono per
rilanciare l'azione della stazione del comprensorio e quindi una
durata di quel comprensorio nel tempo ed è - dico parole che mi ha
detto in più di almeno due occasioni - ben felice che tutto questo
porti a migliorare i servizi, evidentemente, come tutti gli
operatori, poi guarda al suo servizio, però, in un'ottica
complessiva di rilancio della località, questi investimenti
dovrebbero produrre... e logisticamente se Cimetta  che è
stato fatto partire nella zona bassa, se abbiamo il medio che parte
nella zona bassa, se il vecchio skilift che verrà poi smantellato
parte nella zona bassa, è perché già in passato si era immaginato
che quella fosse la zona corretta di attestazione degli impianti.
Ricordo che l'impianto di arroccamento è già stato spostato una
volta nel 1987, la vecchia ovovia arrivava sopra, mi ricordo che ci
andavamo di corsa ed era anche una bella impresa, imparavi a sciare
subito ma prima imparavi a scendere dagli impianti una volta... e
arrivava là perché là c'era il bar che oggi è di proprietà della
società. Sì quindi, c'è una discussione generale, ci si è
confrontati con la scuola sci, ci si è confrontati prima di tutto
con l'Amministrazione comunale. Come tutti i grandi investimenti, è
un momento di confronto, è ovvio che vede qualcuno più d'accordo
sulla strategia, altri probabilmente che hanno necessità di
comprenderla meglio, speriamo che poi ci si possa trovare un
accordo nella comunità, però questo è il lavoro che è stato fatto.
Secondo me, una volta spostato l'impianto di arroccamento, anche
quel pianoro sarò molto più utilizzabile da parte di tutti. In ogni
caso la risalita dove era posizionato l'impianto di arroccamento
sarà fatta con un tappeto chiuso, anche questo è un aspetto che poi
è stato presentato ai maestri di sci, in modo da poter risalire
fino a quel servizio e anche poi per poter utilizzare il ristorante
che c'è a 50 metri a monte.
Ultima domanda: "se la rimodulazione prevista prevede anche la
delocalizzazione del bar in proprietà alla Monterosa, anch'esso
ubicato in adiacenza all'arrivo puntuale della funivia". No, anzi,
speriamo che questa riorganizzazione, anche questo investimento
importante nell'ordine di quasi 10 milioni di euro nell'ultimo
periodo possano permettere una rivitalizzazione della zona, della
comunità sia sul comprensorio, quindi qualche nuova impresa, e
soprattutto sotto in paese perché cito sempre la differenza che c'è
stata - così il mio collega di movimento e di gruppo Albert
Chatrian sarà contento - negli ultimi 20 anni tra la crescita di
Torgnon con i suoi comprensori e la situazione di Champorcher. La
Valle di Champorcher è una bellissima Valle che ha un sacco di
belle e potenzialità alternative, ha bisogno di ritrovare come
vallata anche un po' l'energia per avere su della recettività che
permetta anche di valorizzare gli investimenti che stiamo facendo
sulla stazione. Credo che un po' tutti quanti siamo e saremo a
disposizione di un progetto per il futuro della vallata e
soprattutto di una ripartenza, perché abbiamo bisogno che in quei
luoghi - come invece questo viene ben ricordato sovente anche dal
consigliere Lavy e da tutti quelli che sostengono i piccoli
comprensori - le famiglie abitino e rivitalizzino anche la vita di
comunità e che le scuole possano resistere. Completo dicendo che lo
spostamento della stazione varrà 1,8 milioni di euro e verrà
appaltato entro l'autunno, sempre che non ci siano iniziative
contrarie.
Presidente -
Per la replica, consigliere Restano, a lei
la parola.
Restano (GM) -
Assessore, per risponderle, vorrei partire
dalla legge 15: "Disposizioni concernenti le concessioni di
contributi in favore delle piccole stazioni sciistiche di interesse
locale", laddove al punto 2 dell'articolo 1, quando si parla
dell'oggetto, si scrive: "si sostiene la continuità di servizio
delle piccole stazioni sciistiche di cui al comma 1, in quanto
essenziali per il mantenimento delle connesse attività economiche
operanti sul territorio e per il rilancio demografico e
socio-economico in un'ottica di rafforzamento della coesione
economica e sociale del territorio regionale". Infatti, lo stesso
relatore della norma, il collega Grosjacques, che oggi è Assessore,
quindi è fortemente interessato al mantenimento delle attività
economiche sul territorio, e quindi anche quelle di Champorcher,
nel presentare il disegno di legge, si esprime in tal senso: "la
legge discende da un impegno assunto dal Governo regionale
attraverso l'approvazione, nel gennaio 2021, di una risoluzione
consiliare che aveva per oggetto un impegno al mantenimento e
all'incremento dell'offerta turistica dell'impianto sciistico
Weissmatten e dei piccoli comprensori sciistici regionali e
valutazione del modello gestionale di sviluppo del sistema degli
impianti di risalita". Il collega Grosjacques diceva che "uno degli
obiettivi principali era il riconoscimento del ruolo fondamentale
delle piccole stazioni sciistiche nell'economia delle nostre
comunità di montagna, come strumento di sviluppo socio-economico
legato, da un lato, al sostegno delle attività turistico-ricettive
e commerciali del territorio, attraverso la garanzia di continuità
di apertura per l'intera stagione invernale e, dall'altro, al
mantenimento della popolazione nei comuni sui quali insistono tali
impianti attraverso la conferma di numerosi posti di lavoro".
Proprio su questo punto vorrei soffermarmi perché abbiamo appurato
che Champorcher è una delle piccole stazioni e siamo tutti
d'accordo su quanto da lei affermato, bisogna però chiarirci su
quello che si intende per strategico, qual è la definizione, cioè
strategico è ciò che è diretto al raggiungimento di un obiettivo
ben determinato o di rilevante importanza per la sua realizzazione.
Il piano strategico della Monterosa, che mi sembra sia stato
realizzato prima della legge 15 e approvato prima di tale legge,
tiene conto di questi indirizzi? Dobbiamo chiederci questo, se sia
allineato agli indirizzi dettati dall'assessore Grosjacques
nell'illustrare la norma e quindi se abbia tenuto conto del
sostegno delle attività turistico-ricettive o meno, oppure persegua
in modo assolutamente legittimo unicamente gli interessi della
Monterosa. Dobbiamo farci una domanda, colleghi, da 100 milioni:
alla luce dell'importanza che noi abbiamo dato alle piccole
stazioni, quali sono gli interessi prioritari? Nel caso di specie
quindi se per definire gli obiettivi si siano interpellati i
commercianti, i ristoratori, gli albergatori, diciamo tutti i
portatori di interesse, come è stato fatto a Estoul. Dobbiamo
chiarirci quindi sul significato e il valore del piano strategico
nel caso della stazione sciistica di cui parliamo. Per chi ha
valore questo piano e quali obiettivi vogliamo seguire con esso?
Sicuramente, per quanto mi riguarda, l'iniziativa di rimodulare la
stazione di sbarco della telecabina - che mi risulta che lei
fortemente sostenga - spostando la stazione di arrivo - e si
tratta, come lei ha ben detto, di un secondo spostamento - è
legittima e degna di interesse, però avete valutato le temperature
della zona di Chardonney? Avete valutato le perdite dei clienti che
hanno subito chiudendo le attività del posto? Tre bar-ristoranti,
un affittacamere, un albergo. Avete interpellato queste persone? Mi
risulta che questa sera in fretta e furia sia stata messa in piedi
una riunione e noi ne siamo ben contenti. Il bacino di accumulo
dell'acqua è sufficiente, soprattutto in virtù della crisi
idrica?
Presidente -
Concluda.
Restano (GM) -
...tante sono le domande sulle quali
dobbiamo confrontarci e tanti sono gli interrogativi. Io spero che
questo confronto possa continuare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK