Consiglio Regionale della Valle d'Aosta - Oggetto del Consiglio n. 1659 del 23 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1659 del 23 giugno 2022 - Resoconto
OGGETTO N. 1659/XVI - Interpellanza: "Azioni volte ad
assicurare il regolare funzionamento dell'attività scolastica
regionale 2022/2023".
Bertin (Presidente) -
Passiamo al punto n. 34 dell'ordine
del giorno. Consigliera
Minelli può iniziare a illustrare
l'interpellanza.
Minelli (PCP) -
Come sappiamo, il 30 maggio scorso la
Giunta regionale, dopo aver sentito il consiglio scolastico, ha
approvato il calendario del prossimo anno 2022/2023 e fissato
l'inizio delle lezioni al 19 settembre, l'unico caso in Italia, e
la fine delle stesse al 15 giugno del 2023. Da fonti di stampa
abbiamo appreso che durante la seduta del consiglio scolastico
regionale, l'unico rappresentante presente, perché è l'unico che ne
fa parte, tra l'altro, il segretario del SAVT École, ha affermato
che questa decisione di iniziare l'anno così tardi
"non è altro
che una precauzione, per come ci è stata presentata dall'Assessore
all'istruzione e dalla Soprintendenza degli studi, sulla scorta del
fatto che l'anno scorso c'è stata una difficoltà enorme
nell'attribuire le supplenze all'inizio dell'anno scolastico".
Ci ricordiamo infatti tutti che a settembre 2021, nei primi dieci
giorni circa di scuola, in vari istituti ci sono stati degli orari
pressoché dimezzati e, di conseguenza, dei disagi sia per gli
studenti, i docenti e le famiglie, sia per chi ha perso parte della
sua retribuzione e della contribuzione, dovendo iniziare le lezioni
praticamente a metà mese inoltrato. Sia il personale docente che i
sindacati, nei giorni successivi hanno sottolineato la necessità e
il bisogno che si pongano in atto tutte le misure possibili perché
quei ritardi dello scorso anno, dovuti essenzialmente a problemi
organizzativi, non si ripetano, ma soprattutto che si faccia di
tutto per scongiurare che le nomine vadano oltre fine agosto, come
ha affermato il segretario Bolici e che pare anche essere stato un
impegno dell'Assessore di fronte al consiglio scolastico regionale.
Come si rileva da queste affermazioni, però è stata paventata una
difficoltà a rispettare i tempi delle nomine e quindi si è scelto
di posticipare l'inizio delle lezioni.
È una settimana abbondante di ritardo rispetto alla maggioranza
delle regioni italiane, che cominciano la scuola quasi tutte tra il
12 e il 13 di settembre e terminano tra il 7 e il 10 di giugno.
Perché preoccupa questo ritardo? Preoccupa da un punto di vista
prima di tutto didattico e poi organizzativo. Credo che tutti
sappiano che ormai da vari anni molte scuole, e parlo delle scuole
secondarie di secondo grado, proprio per una questione di
miglioramento della didattica, hanno deciso di dividere l'anno
scolastico in due periodi che non sono i classici due quadrimestri,
ma che hanno una durata diversa: il primo periodo da settembre a
dicembre, il secondo periodo da gennaio a giugno. C'è quindi il
rischio, secondo molti insegnanti, di avere il prossimo anno un
primo periodo di scuola troppo breve per riuscire a effettuare
tutte le attività che sono previste, comprese le valutazioni e le
prove che devono essere congrue anche per i ragazzi e spalmate su
un periodo adeguato.
L'inizio tardivo delle lezioni ha soprattutto una conseguenza
diretta sul termine del 15 giugno, che è una data limite per quanto
riguarda poi gli esami di Stato che sappiamo sono fissati, come
calendario, dal Ministero, dal MIUR. Da quanto viene segnalato da
parecchi docenti, ci potrebbe essere una reale difficoltà a
espletare tutte le varie incombenze di fine anno e a preparare, da
un punto di vista organizzativo corretto, gli esami stessi, che si
svolgeranno a questo punto a ridosso delle lezioni.
L'interpellanza affronta poi anche un'altra questione che è
collegata alla precedente. Da tempo sia la Sovrintendenza agli
studi, sia le segreterie di vari istituti scolastici, sono in
carenza di organico e il personale, nonostante - e va riconosciuto
- la disponibilità e i grossi sforzi che sono stati messi in campo,
non può obiettivamente svolgere tutti i compiti che sono necessari
al buon funzionamento della macchina nei tempi adeguati, tant'è
vero che si sono verificati dei ritardi lo scorso anno e non
crediamo che ci siano, dal punto di vista dell'integrazione anche
del personale, dei significativi miglioramenti.
Abbiamo poi registrato anche delle proteste da parte delle
famiglie, in questo caso famiglie dei ragazzi e dei bambini, che
incontravano già delle difficoltà a coprire il lungo periodo estivo
e che adesso hanno ancora più problemi a organizzarsi per coprire
circa tre mesi e mezzo di vacanza dei propri figli, tenuto anche
conto che c'è una limitata offerta di centri estivi o di altre
attività similari, e molti non possono neppure contare sull'aiuto
di nonni e di altri familiari.
Alla luce di queste considerazioni, chiediamo all'Assessore: se
sarà possibile rispettare l'impegno che sembra essere stato preso
con il consiglio scolastico regionale, al fine di fare di tutto per
scongiurare che le nomine vadano oltre fine agosto; se c'è
l'intenzione di operare affinché nel più breve tempo possibile ci
sia un potenziamento dell'organico, sia della Sovrintendenza agli
studi che delle varie segreterie, per garantire una migliore
organizzazione; come si intenda venire incontro alle esigenze delle
famiglie e dei loro figli per il periodo estivo e anche quali sono
le soluzioni che sono state considerate per affrontare
adeguatamente il problema degli esami di Stato.
Dalle ore 10:00 assume la Presidenza il vicepresidente
Marguerettaz.
Marguerettaz (Presidente) -
La parola all'assessore
Caveri.
Caveri (AV-VdA Unie) -
Le Regioni hanno quasi tutte
deliberato in merito al calendario del prossimo anno scolastico,
stabilendo dunque l'inizio fra il 12 e il 19 settembre 2022.
Diciamo che la media è tra il 14 e il 15 di settembre e siamo in
compagnia della Sicilia che inizia come noi nella stessa data. La
conclusione delle lezioni è per quasi tutte entro sabato 10 giugno,
oltre il periodo di sospensione delle attività didattiche che si
aggiungono ai giorni di festività stabilite a livello nazionale.
Per curiosità, visto che spesso si cita Bolzano come un esempio, lì
concluderanno le lezioni il 16 giugno, noi invece il 15 giugno.
Si precisa che la proposta del calendario, come lei ha ricordato
opportunamente, è stata deliberata all'unanimità del consiglio
scolastico regionale. Tutte le istituzioni scolastiche hanno ancora
a disposizione due giorni, incluso l'eventuale recupero del santo
patrono, per un eventuale adattamento del calendario che comporti
sospensioni delle lezioni. Si conferma che gli uffici della
Sovrintendenza agli studi stanno lavorando, insieme alle segreterie
scolastiche e ai dirigenti, affinché siano rispettate le scadenze
previste.
Più volte è stata segnalata la criticità, rispondendo alla
domanda n. 2, nella quale si trovano a operare le strutture della
Sovrintendenza agli studi e le segreterie scolastiche. Si auspica
che con i nuovi concorsi banditi, si possano trovare le risorse con
le adeguate competenze. Da questo punto di vista stiamo lavorando
su un tema molto delicato in tutta l'amministrazione, vale a dire
il processo di affiancamento del personale prossimo alla pensione,
che riguarda i dipendenti proprio di quel settore, tenuto conto
della specificità dei profili amministrativi che sono richiesti per
il settore scolastico.
Per quel che riguarda invece il periodo estivo, partendo dal
presupposto - lei è insegnante e lo sa, poi la maggior parte dei
leader
del vostro raggruppamento politico sono insegnanti -
che non siamo un servizio sociale, per cui è giusta la scuola
aperta, ma non si può neanche pensare a surrogare con logiche di
babysitteraggio. Anche per il corrente anno scolastico, dopo
l'iniziativa del 2021, il piano scuola estate giugno-settembre
verrà riproposto per un rinforzo e potenziamento delle competenze
disciplinari, lingue, STEAM, digitale e anche per le competenze
relazionali, contesto che tiene anche conto, tra l'altro, dei
profughi ucraini; sono circa 90 alunni che sono stati inseriti
nelle nostre scuole e si approfitterà del periodo estivo per
trovare delle soluzioni di rafforzamento, anche per il loro
inserimento nella scuola.
Nei mesi estivi luglio e agosto le scuole, come deliberato dagli
organi collegiali, potranno organizzare attività volte a promuovere
la socialità in contesti di scuola aperta, laboratori di arte,
musica, sport, venendo così incontro alle esigenze delle famiglie
del territorio. A settembre 2022, in attesa dell'avvio delle
lezioni, le scuole potranno proporre attività facoltative volte al
rinforzo e al potenziamento delle competenze disciplinari e
relazionali con introduzione al nuovo anno, in particolare per
facilitare nei passaggi di grado la familiarizzazione con i gruppi
di pari nei contesti scolastici.
A seguito di una mappatura effettuata a fine maggio, risulta che
diverse scuole del primo e del secondo ciclo, comprese le
paritarie, (San Francesco, Lexert, Valdigne-Mont Blanc, Maria Ida
Viglino di Villeneuve, Grand-Combin, Monte Emilius1, Monte Emilius
1, Monte Emilius 2, Monte Emilius 3, Maria Adelaide, ISILTP di
Verrès e Liceo linguistico di Courmayeur) hanno ancora a
disposizione buona parte dei fondi Stato assegnati dal Ministero
per il precedente piano estate 2021/2022, che assomma a circa 300
mila euro, in quanto, nel paradosso della burocrazia romana, gli
stessi sono pervenuti alla nostra Regione a fine anno, e pertanto
sono utilizzabili sino all'avvio dell'anno scolastico 2022/2023. Le
scuole secondarie di primo grado e di secondo grado nella nostra
regione hanno infatti usufruito, non essendo arrivati quei fondi,
di fondi nostri della Sovraintendenza agli studi, per finanziare le
attività nel periodo giugno-settembre 2021, che sono state
regolarmente rendicontate.
Quali soluzioni sono state considerate per affrontare il
problema degli esami di Stato?
Non si ritiene che ci saranno particolari problemi sugli esami
di Stato 2023 - di questo tra l'altro abbiamo discusso anche con i
dirigenti scolastici, quindi non solamente nell'ambito di un
incontro che avevamo avuto a suo tempo per farci approvare dal
Consiglio scolastico regionale le date - in quanto per il primo
ciclo d'istruzione, gli stessi devono concludersi di norma entro il
30 giugno, ma spetta alla scuola definire il calendario. Per il
secondo ciclo d'istruzione, pur non essendo ancora stato reso noto
da parte del Ministero dell'istruzione il calendario per le prove
d'esame per il 2023, si ritiene che il numero di giorni fra la
conclusione delle lezioni, giovedì 15 giugno 2023, e l'avvio degli
esami assai probabilmente mercoledì 21 giugno 2023 con la prima
prova, sia congruo per poter effettuare tutti gli scrutini delle
classi terminali, vale a dire delle terze medie e delle quinte
superiori.
Presidente -
La parola alla collega Minelli per la
replica.
Minelli (PCP) -
Grazie Assessore per la sua risposta.
Lascerò anche dello spazio alla collega Guichardaz per intervenire
in replica.
Ha ragione, anche la Sicilia, è vero, avevo dimenticato,
controllando il calendario di tutte le regioni, comincia come noi
il 19 settembre. Credo che ci siano delle ragioni diverse, che
riguardano anche quella che è la situazione legata a vacanze e a
situazioni che ogni regione poi sappiamo può decidere. Come è stato
detto, sono ben sei le regioni che cominciano il 12 settembre, e
soltanto Bolzano conclude un giorno dopo di noi; sarebbe
interessante capire lì qual è la situazione.
La notizia direi più positiva che lei ha dato è che la
Sovrintendenza sta lavorando per rispettare i tempi delle nomine,
quindi la speranza che tutti hanno è che queste nomine arrivino
entro la fine di agosto. Sappiamo che ci sono delle criticità, e
non a caso ho citato la carenza di personale della Sovrintendenza.
Lei ha aggiunto un problema che è quello delle future pensioni: da
insegnante quale sono, so che nel momento in cui in quella
Sovrintendenza andranno in pensione alcune persone, ci facciamo una
novena per chiedere che ci sia qualcun altro che sappia svolgere il
suo lavoro altrettanto bene... Il fatto che si prenda in
considerazione anche tutta quella che è la prospettiva del
personale, e già più volte abbiamo detto che non riguarda soltanto
un settore dell'amministrazione ma tutti, è fondamentale e spero
che si vada in quella direzione.
Non condivido quello che lei ha detto invece sul fatto che la
scuola non è un servizio sociale e non si deve fare
babysitteraggio. Io credo che sia un po' sminuire quello che la
scuola può fare. Lei poi effettivamente ha citato anche possibilità
di attività fatte con fondi, lo scorso anno regionali e poi statali
che non sono arrivati, che non sono esattamente delle attività di
questo tipo, ma sono per promuovere la socialità, come è stato
detto, e anche per fare tutta una serie di attività, che io spero
non siano rivolte soltanto ai profughi che ne hanno bisogno, ma
anche a tutti gli altri alunni.
La mappatura a cui lei ha fatto riferimento delle scuole
effettuata a maggio, consentirebbe, con i soldi che sono arrivati
tardi, di fare ancora delle attività. Io credo che questo sia
pressoché impossibile, perché sappiamo benissimo che a fine anno
scolastico l'organizzazione di quelle attività non si fa più,
perché ci sono altre incombenze e altre cose.
Sulla questione di non avere problemi e ripercussioni
sull'organizzazione per gli esami di Stato, io ho idee un pochino
diverse, perché credo che tutto debba essere fatto in un certo modo
e non correndo tra il 15 e il 21 giugno. Lascio alla collega
Guichardaz per le integrazioni.
Presidente -
La parola alla collega Erika Guichardaz.
Guichardaz E. (PCP) -
Aggiungerei alcune cose.
Giustamente l'Assessore ha parlato di un affiancamento per chi sta
andando in pensione. Io ribadisco una richiesta che più volte è
arrivata dalle segreterie scolastiche, che è quella di pensare a
una formazione adeguata per quelle segreterie scolastiche, perché
spesso ci si ritrova a non avere colleghi, oppure a essere in quei
ruoli, oppure anche semplicemente per un aggiornamento delle varie
normative. Sarebbe importante, anziché fare formazione sul
benessere o su altre cose che sono sicuramente utili, molto
probabilmente sarebbe più importante che vi fosse una formazione
specifica per quei dipendenti.
Rispetto all'estate, io sottolineo una cosa che ho già rimarcato
in altri momenti. Per gli alunni con disabilità, ad esempio, vi
sono gli educatori professionali che vengono impiegati solo fino
alla metà di giugno. Sappiamo bene che quegli educatori pian piano
se ne stanno andando, perché naturalmente questa precarietà
continua non permette loro di poter pianificare una vita. Se questi
educatori fossero stabilizzati e nell'estate potessero occuparsi
dei ragazzi con disabilità, molto probabilmente non solo i
rifugiati ucraini avrebbero un sostegno, ma anche quelle famiglie
con ragazzi con disabilità.
Lei poi ha parlato dei fondi Stato. Le faccio notare che
purtroppo anche il fondo d'istituto arriva a scuola inoltrata e
quindi, anche sotto questo punto di vista, la pianificazione delle
scuole è sempre purtroppo in sofferenza e in difficoltà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK