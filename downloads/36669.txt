Consiglio Regionale della Valle d'Aosta - Oggetto del Consiglio n. 653 del 28 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ALPINISMO
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 653 del 28 luglio 2014 - Resoconto
OGGETTO N. 653/XIV - Interpellanza: "Interventi per
l'individuazione di una soluzione giuridica alla decisione assunta
dalla Corte costituzionale circa l'applicazione delle norme in
materia di abbattimento delle barriere architettoniche anche per i
rifugi alpini raggiungibili solo mediante sentieri".
Presidente -
La parola al collega Bertschy.
Bertschy (UVP)
- Merci.
Questa problematica credo sia conosciuta da tutti: la Corte
costituzionale ha fatto ricorso rispetto ad una nostra legge che è
nata con lo spirito probabilmente di dare la soluzione legislativa
a quella che era una disposizione regolamentare precedente, ha
invece creato un grande problema e soprattutto forte preoccupazione
per i gestori di rifugi alpini, per i proprietari di rifugi alpini,
ecco. Il problema nasce dall'articolo 26, la legge prevedeva:
"agli esercizi di somministrazione di alimenti e bevande non
raggiungibili con strade destinate alla circolazione di veicoli a
motore non si applicano le disposizioni vigenti in materia di
abbattimento delle barriere architettoniche"
. La
Corte...l'Avvocatura dello Stato ha dichiarato come la norma
regionale si pone in contrasto con le previsioni statali in materia
di superamento delle barriere architettoniche negli edifici privati
e pubblici e privati aperti al pubblico. Tutto questo aggiungendo
che non è competenza della legislazione regionale poter disporre
invece di competenze, appunto, che sono della legislazione statale.
La difesa dello Stato ricorda che la Corte costituzionale, con la
sentenza n. 282 del 2002, ha affermato che detta competenza del
legislatore statale è
"idonea ad investire tutte le materie,
rispetto alle quali il legislatore stesso deve porre le norme
necessarie per assicurare a tutti, sull'intero territorio
nazionale, il godimento di prestazioni garantite, come contenuto
essenziale di tali diritti, senza che la legislazione regionale
possa limitarle o condizionarle"
.
Ripeto la premessa e le cose che conosciamo, ma per anche
lavorare in senso costruttivo per il futuro. È chiaro che noi qui
approviamo delle leggi, ma chi ci mette in condizione di approvare
le leggi dovrebbe porre, probabilmente, un po' più di attenzione
rispetto a certe situazioni che andiamo a discutere. Se da un lato
è giusto che nello spirito autonomistico, autonomista, che ci deve
così stimolare a fare tutto il possibile per difendere il nostro
territorio, ci animiamo e ci proponiamo di fare una legislazione
che sia il più confacente possibile al nostro territorio,
dall'altro, dobbiamo porre la necessaria attenzione perché tutto
questo non vada in contrasto e soprattutto non pregiudichi, come in
questo caso, l'attività di chi svolge in Valle d'Aosta il proprio
lavoro in situazioni come quelle di oggi dei rifugi.
Il problema lo conosce bene, Assessore, la cosa che ci ha un po'
incuriosito inizialmente e poi ci ha invece preoccupato: non
abbiamo capito per quale motivo...non abbiamo seguito l'iter della
legge, non ci siamo...non abbiamo fatto quello che potevamo fare,
ecco, di seguire anche la discussione e prepararci alle nostre
controdeduzioni... Soprattutto quello che oggi ci preoccupa è il
fatto che questo contrasto...tra l'altro, genera una problematica
che poi va a riferirsi anche poi ad altre Regioni, perché la norma
si estende a tutta la legislazione nazionale...quello che ci
preoccupa è che è chiaro che questa situazione mette in condizione
i gestori di rifugi di essere in violazione delle
norme...evidentemente preoccupano e rischiano anche cose che è
inutile stare a ribadire qua.
Sono quindi a chiederle, Assessore:
"quali azioni intende
intraprendere sul piano locale alla ricerca di una soluzione
giuridica e, comunque, per quali ragioni...non si sia costituita
alla Consulta"
e poi sappiamo che ci sono attività dei nostri
Parlamentari al riguardo di questo, che sono stati informati - noi
li vediamo un po' di meno in I Commissione, ma altri hanno modo di
discutere con loro -, volevamo sapere se i nostri Parlamentari sono
stati investiti di questo problema e come stanno operando
politicamente per provare a dare una soluzione. Grazie.
Presidente
- La parola all'Assessore Marguerettaz.
Marguerettaz (UV)
- Grazie.
Grazie anche dell'interpellanza che ci consente di evidenziare
l'atteggiamento del legislatore regionale, perché ne abbiamo
parlato tante volte. In diversi interventi, anche da parte del
vostro gruppo, così come da altri Consiglieri, ci viene chiesto di
osare nell'ambito della legislazione regionale: interventi per
difendere gli interessi dell'Amministrazione, della nostra comunità
e anche a volte, rispetto a delle motivazioni giuridiche, ci viene
detto: "ma intanto proviamoci". Questa norma è una norma che credo
sia di un'evidenza esagerata, dove andiamo ad evitare degli aggravi
e ad evitare degli investimenti assolutamente inutili, perché sono
investimenti che vedrebbero gli imprenditori obbligati ad
intervenire sulle barriere architettoniche in locali e in rifugi
che sono raggiungibili solo con abilità alpinistiche, o comunque
assolutamente non raggiungibili da strade sia carrozzabili, sia
poderali.
È chiaro allora, collega Bertschy, che, prima di arrivare al
contenzioso, c'è sempre un confronto tra i responsabili giuridici
della Presidenza del Consiglio dei ministri con i nostri tecnici,
dove vengono evidenziati i rilievi e, a fronte di questo percorso,
è apparso molto chiaro che questo nostro intendimento aveva un
blocco totale e quindi tutte quelle argomentazioni, che sono delle
argomentazioni che ci sono state pre-contenzioso, è stato valutato
che non avrebbero sortito nessun effetto e quindi, al fine di
evitare delle ulteriori spese all'Amministrazione regionale, non vi
è stata questa costituzione che non avrebbe portato a
risultati.
Rispetto a questo tema, condividiamo totalmente quella che è in
qualche modo una domanda che avete fatto come domanda, ma che è una
suggestione, ovvero agire per il tramite dei nostri Parlamentari,
ma non tanto come Parlamentari della Valle d'Aosta, ma come
Parlamentari della montagna, che hanno la possibilità di avere
relazioni con tutti quei territori che condividono con noi queste
problematiche. Le posso quindi assicurare che già un mese fa è
stata avviata un'attività con i nostri Parlamentari affinché alla
prima occasione, nell'ambito di qualche legge che attiene a questo
settore, vengano inserite delle specifiche che vanno nella
direzione di evitare in un momento così di crisi che i vari
operatori sprechino delle risorse, quindi al riguardo - io ho avuto
modo di parlare con il nostro Senatore - ci sono già tutta una
serie di altre forze politiche a livello romano che si sono dette
disposte a sostenere quest'indirizzo.
Presidente
- La parola al collega Bertschy.
Bertschy (UVP)
- Siamo molto più tranquilli, se ha
parlato col Senatore... Assessore, il problema non è personale tra
lei e il Senatore, siamo contenti che vi parlate, che parlate coi
Senatori della montagna e speriamo che conoscano la montagna tutti
quanti, il rispetto che noi chiediamo è sempre un po' per la nostra
Assemblea, ecco, i Consiglieri regionali portano i temi, sono
contenti a volte di portare temi più complicati, altri meno magari
delicati, a volte magari di far sorridere, a volte di far
arrabbiare, ma, come tutti, abbiamo la necessità di dare delle
risposte ai nostri cittadini.
Ha detto bene lei: non è il momento di creare né preoccupazioni,
né costi a chi fa attività di tipo economico e sicuramente è il
momento di inseguire, attraverso le nostre leggi, la difesa del
nostro territorio, della nostra gente, però, quando è evidente che
alcune leggi vanno a sfondare muri molto difficili da sfondare,
forse sarebbe meglio fare qualche cosa di preventivo...un quesito,
un confronto, il confronto che avete fatto e che abbiamo fatto dopo
poteva magari essere fatto prima, perché siamo andati a violare
norme abbastanza "semplici" - tra virgolette - da interpretare, era
molto... Quello che voi avete provato a mettere in legge, il
regolamento 2 del 1997, messo in legge è una cosa diversa, che
chiaramente quello che abbiamo fatto sul regolamento. Non è però
tanto questo il tema, perché io sono d'accordo, l'abbiamo detto,
l'ha ricordato lei, il gruppo UVP intende e ritiene giusto che i
nostri dirigenti cerchino sempre soluzioni più vicine alla realtà
che noi viviamo, con l'attenzione che va fatta rispetto a tutta una
serie di passaggi. Quello che preoccupa oggi è il fatto che si
potrebbe anche arrivare all'immediata cessazione dell'attività, si
potrebbe anche arrivare a questo. Allora che il Senatore ci dica
che, quando si parlerà di qualche cosa attinente alla montagna,
cercheremo di infilare qualche nostro provvedimento, devo dire che
io non se rassicura i gestori di rifugio, ma che noi che facciamo
un po' di politica non ci sentiamo assolutamente rassicurati da una
risposta di questo genere. Nell'incontro che avremo in I
Commissione, da noi già chiesto da qualche tempo, quindi speriamo
che il Presidente del Consiglio riesca a parlargli come lei riesce
ad interloquire col Senatore...e, quando avremo modo di parlare col
Senatore e col Deputato, chiederemo qual è l'attività precisa a
livello politico, perché non possiamo dire semplicemente ai nostri
gestori di rifugi: "ma sì, quando ci sarà una legge, in qualche
maniera cercheremo di infilarci dentro...", perché loro oggi sono
in una condizione che li mette in difficoltà.
Per concludere quindi le richiediamo se c'è qualche cosa di
ufficiale, se ci sono dei documenti ufficiali, di trasmetterceli e
le richiediamo di sollecitare un intervento preciso da parte di chi
ci rappresenta e di indicarci con quale maniera intendono andare a
risolvere o eventualmente a mitigare questa situazione, perché in
questo momento a noi pare di non intravedere una soluzione
legislativa chiara. Se voi avete già scritto qualche cosa e se
avete qualche cosa di pronto, quindi vi chiediamo di farcelo sapere
e soprattutto di produrre i documenti necessari. Grazie.
Presidente
- Grazie collega. Punto 27 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK