Consiglio Regionale della Valle d'Aosta - Oggetto del Consiglio n. 3208 del 9 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3208 del 9 gennaio 2008 - Resoconto
OGGETTO N. 3208/XII - Interpellanza: "Progetto di
realizzazione di una funivia per il collegamento tra le zone sud e
il centro della città di Aosta".
Interpellanza
Appreso che la Regione ha dato l'incarico per uno studio di
progettazione per la costruzione di una funivia per collegare la
zona del parcheggio delle cabinovia per Pila con il Centro della
città di Aosta;
Ricordato che in questi ultimi anni si sono succedute diverse
ipotesi di collegamento tra la zona sud e il centro della città,
che sono state via via scartate in quanto ritenute troppo costose o
impraticabili;
Considerate le dichiarazioni del Presidente Caveri che
difende l'ipotesi progettuale della funivia urbana perché è a
"basso impatto ambientale" e in quanto si tratta di un progetto
provvisorio "da realizzarsi in vista dell'auspicato attraversamento
a raso della ferrovia non realizzabile nel medio periodo";
i sottoscritti Consiglieri regionali
Interpellano
il Presidente della Regione per sapere:
1) chi ha deciso, in quale sede e con quale atto formale, di
inserire l'ipotesi della funivia urbana per collegare la zona sud
col centro città nel Programma Operativo "Competitività regionale"
cofinanziato con i Fondi Europei;
2) chi ha deciso, in quale sede e con quale atto formale, che
il futuro collegamento tra la zona sud di Aosta e il centro città
avverrà "a raso" e in base a quali valutazioni sono state scartate
le precedenti ipotesi progettuali;
3) se, e come, si intende, nell'ipotesi della realizzazione
della funivia, garantire il flusso dei cittadini, e non solo dei
turisti, dalla zona sud al centro della città di Aosta e
viceversa.
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- Anche qui volevamo capire meglio cosa
sta succedendo. È un progetto discusso nel Comune di Aosta, è
un'iniziativa del Governo, è un'iniziativa del Presidente della
Regione? Non si capisce da dove parte e dove arriva questa
iniziativa, se è una "boutade", se è un progetto serio e se rientra
in un progetto di ridefinizione della città di Aosta, insomma avere
più informazioni, perché ogni tre mesi prendiamo atto di
un'iniziativa che sconvolge tutti i criteri urbanistici della città
di Aosta. Vorremmo capire meglio cosa sta succedendo: se è una cosa
elettorale o se è un progetto serio e con chi è stato definito. Mi
sembra la storia del teleriscaldamento, dove tre persone si mettono
d'accordo che ad Aosta nei prossimi anni è necessario il
teleriscaldamento, si va dal sindaco, si presenta una mozione
generica e di massima che recepisce le decisioni prese da tre
persone, squalificando la struttura, l'iniziativa e le
istituzioni.
Presidente
- La parola al Presidente della Regione,
Caveri.
Caveri (UV)
- Consigliere Bortot, caro Sandro, non nego
un qual certo imbarazzo nel dover precisare che la proposta di
programma operativo "Competitività regionale 2007-2013", POR FSR
Valle d'Aosta, che contiene l'ipotesi di funivia urbana, è stata
approvata con deliberazione della Giunta regionale n. 519 in data 2
marzo 2007 e soprattutto che la stessa è stata ratificata dal
Consiglio regionale con deliberazione n. 2697/XII in data 9 maggio
2007 con 28 voti favorevoli, 6 astensioni, nessun voto contrario.
La versione definitiva del programma è stata poi adottata dalla
Commissione europea con la decisione C/2007/3867 in data 7 agosto
2007 ed approvata con deliberazione di Giunta n. 2385 in data 31
agosto 2007. Per facilitare l'eventuale riscontro preciso, inoltre,
ricordo che l'intervento è previsto nell'ambito dell'asse 1,
promozione sviluppo sostenibile, attività A, realizzazione di
sistemi di trasporto urbano pulito. Questo è un atto importante
adottato dalla Regione, prima dalla Giunta e poi dal Consiglio,
rispetto al quale o vi siete astenuti o avete votato a favore.
Sono stupito che non siate a conoscenza di un atto importante
che è stato discusso in Consiglio ed è stato ratificato durante una
seduta alla quale tutti gli interroganti hanno partecipato: questo
evidenzia una certa perplessità, sono abbastanza attonito. Con
questa mia premessa ritengo di avere esaustivamente risposto al
primo quesito formulato dagli interpellanti, quindi preciso che voi
stessi siete a conoscenza di questo sistema contenuto in un
documento che avete votato o sul quale vi siete astenuti.
Per quanto concerne il secondo punto, è opportuno ricordare che
non tutte le affermazioni politiche devono essere precedute da atti
formali e che l'auspicato attraversamento a raso è considerata la
soluzione del Governo regionale ed è caldeggiata dal Comune di
Aosta, al quale è stato formalmente richiesto di inserire
l'attraversamento a raso, come soluzione definitiva da realizzare
nel medio periodo, nelle premesse dell'accordo di programma quadro,
per la realizzazione del parcheggio pluripiano nell'area
"F8bis".
Per quanto concerne il terzo quesito, rimando a una rapida
lettura di quanto approvato dal Consiglio, ossia il programma
operativo competitività regionale, che recita:
"progettazione e
realizzazione di un sistema di connessione interna fra il centro di
Aosta e l'area F8bis
,
attraverso un impianto a fune o
tecnologie analoghe, in grado di azzerare le emissioni inquinanti
di cui dovranno essere definite attraverso appositi studi
preliminari le caratteristiche tecniche, anche in base alla domanda
potenziale di trasporto"
. Il progetto andrebbe a completare gli
interventi di riqualificazione dell'area sud di Aosta, avvicinando
l'area, fisicamente separata dal passaggio dell'asse ferroviario,
al centro cittadino, e contribuendo a mantenere all'esterno del
perimetro delle mura romane importanti volumi di traffico. Tale
sistema di connessione potrà contribuire a valorizzare l'area "ex
Cogne". Infine, il collegamento del centro urbano con l'area sud
dotata di ampi parcheggi potrà incentivare il passaggio dal modo
privato al modo pubblico, evitando che numerose auto entrino nel
centro urbano e si attestino nell'area sud di Aosta oltre la
ferrovia.
Considerando quanto appena detto ed il fatto che il progetto ha
già ottenuto il finanziamento comunitario, ritengo che
l'interpellanza sia prodromica per un aperto appoggio da parte del
vostro gruppo al progetto, che se realizzato produrrà un notevole
miglioramento ambientale dell'area sud di Aosta e dell'intera
città, assicurando un importante vantaggio di immagine oltre che un
rapido ed economico ripristino dei luoghi in caso di dismissione,
alla fine della vita utile dell'impianto di risalita, dopo la
realizzazione del cosiddetto "collegamento a raso", che oltre ad
essere condiviso dal Comune di Aosta è quello meno impattante in
prospettiva dal punto di vista ambientale.
Per non dare l'impressione di eludere la domanda, confermo che
la struttura è stata concepita, e il numero di ore di funzionamento
annuo ipotizzato lo dimostra, per garantire il collegamento rapido
e pulito fra il centro cittadino e l'"area Cogne". Questo
investimento è finalizzato a soddisfare le esigenze sia dei
cittadini che dei turisti, che rappresentano la potenziale domanda
di trasporto che è oggetto di analisi dello studio citato nelle
premesse dell'interrogazione. Visti i rapporti amichevoli che ci
sono, invito anche il collega Bortot a vederci nel mio ufficio, in
modo che possiamo vederlo assieme.
Presidente
- La parola al Consigliere Bortot.
Bortot (Arc-VA)
- Quello che non capisco è se noi
vogliamo trasportare in questa area industriale e artigianale i
turisti verso l'area della zona della teleferica, della cabinovia
di Pila, o chi dobbiamo trasportare dal centro di Aosta in
quest'area artigianale e industriale, partendo anche dal
presupposto che un paio di insediamenti industriali in quell'area
lì sono stati dalla Regione alienati a terzi, a degli artigiani. Se
diventa un'area urbana del Comune di Aosta, tutto il discorso ha un
senso, se invece è un'area artigianale industriale, allora ha un
altro senso. Se lì si dovranno fare dei parcheggi ha ancora un
altro senso, se deve servire la funivia che va a Pila, bisogna
capire se si riesce a incastrare tutto in questa struttura.
Mi sembra che oggi si sia deciso l'opera, ma tutti questi
fattori siano sufficientemente scollegati, anche perché quando si
interviene urbanisticamente sulla città di Aosta, dobbiamo fare i
conti con cosa vogliamo fare della ferrovia: continuiamo a
parlarne, ma non si riesce a capire perché non si riesce ad
accelerare le decisioni o, se a fronte di determinati progetti
occorrono determinate risorse economiche, perché non ci attiviamo.
Potrebbe allora avere un senso una fermata intermedia di
quest'opera alla stazione, perché succede che si dovrebbe andare
alla stazione di Pila a piedi: non è lontano, ma è un bel tratto.
Se con il mezzo ferroviario vogliamo servire anche l'asse di
fondovalle, anche dal punto di vista turistico e non solo dal punto
di vista... ossia bisogna capire se nell'identificare questa opera
la Giunta ha messo insieme tutte queste componenti, per capire la
dimensione dell'opera, come deve essere strutturata, perché l'idea
di per sé non è campata per aria. Quindi, o ci fermiamo a metà per
far salire gli utenti della ferrovia, oppure se scavalchiamo la
ferrovia, è vero che facciamo una bella opera a favore dei
cittadini e di chi deve utilizzare la città di Aosta anche dal
punto di vista turistico, penso ai flussi turistici di Pila, però
se non mettiamo assieme tutti questi tasselli diventa una struttura
scollegata rispetto ai reali bisogni che avremo di fronte fra 10-15
anni.
Si dà atto che dalle ore 16,23 riassume la presidenza il
Presidente Perron.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK