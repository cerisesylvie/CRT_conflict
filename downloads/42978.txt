Consiglio Regionale della Valle d'Aosta - Oggetto del Consiglio n. 446 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 446 del 25 marzo 2021 - Resoconto
OGGETTO N. 446/XVI - Interpellanza: "Azioni per un'efficace
valorizzazione e promozione della villa romana di regione
Consolata".
Bertin (Presidente) -
Alla presenza di 31 Consiglieri,
possiamo dare inizio ai lavori del Consiglio. Comunico che il
Presidente della Regione e l'Assessore alla sanità ci
raggiungeranno in seguito poiché sono collegati con il Governo in
videoconferenza. Punto n. 34 all'ordine del giorno. Per
l'illustrazione, la parola al collega segretario del Consiglio
Distort.
Distort (LEGA VDA) -
Apriamo in bellezza, parliamo di
beni culturali, quelli che una volta si chiamavano belle arti. È
proprio sul tema della bellezza che si incentra tutta l'attenzione
ai beni culturali, una bellezza non intesa dal punto di vista
estetico, una bellezza intesa dal punto di vista metafisico, è quel
concetto espresso dalle parole di Dostoevskij: "la bellezza salverà
il mondo". Se noi potessimo approfondire correttamente, sviscerare
ogni senso della bellezza, ogni risvolto della bellezza, studiare e
approfondire tutto il discorso e tutte le potenzialità legate al
concetto di bellezza, noi avremmo il programma per un'intera
legislatura.
Mai come in questo periodo di crisi economica prodotta dalla
pandemia occorre una visione di insieme e occorre fare ricorso a
tutto ciò che può generare ripresa, ripresa dal punto di vista
morale, etico, psicologico ma soprattutto economico. A fianco alle
emergenze connesse alla gestione sanitaria quindi è veramente
indispensabile un coordinamento strategico di tutta la situazione
al contorno dell'intero sistema economico della nostra comunità:
ecco perché oggi, tra le varie iniziative del Consiglio, c'è
un'iniziativa legata a un tema specifico dei beni culturali.
Si tratta quindi di lavorare per gestire i vari ambiti della
vita della nostra società in convivenza con l'emergenza sanitaria e
con il
post
emergenza sanitaria sfruttando, come dicevo,
tutte le risorse disponibili e i beni culturali sono un tesoro,
sono ricchezza a cui si può collegare l'intera economia del nostro
territorio ed è proprio con questo spirito che quindi intendo
portare all'attenzione del Consiglio un monumento che, a quanto
risulta, sembra sia un po' la cenerentola dei reperti di epoca
romana.
Io mi immagino anche le riflessioni, i pensieri assolutamente
legittimi della gente che dice: "guarda, Distort è andato a scovare
la villa di età romana per tenere impegnato, spronare o pungolare
l'assessore Guichardaz". In realtà, se si vuole pensare così, può
essere sicuramente una versione divertente, è chiaro invece che
proprio attraverso l'analisi di come viene considerata e come viene
valorizzata questa opera che possiamo quasi definire, con tutto
rispetto per i beni culturali nel loro insieme, un'opera minore,
nel senso che sfigura di fronte al Teatro romano, di fronte
all'Arco d'Augusto, di fronte alla cinta muraria, di fronte alle
torri della cinta muraria, di fronte all'acquedotto di Pont d'Aël,
eppure è importantissimo pensare che attraverso la gestione di
questo ritrovamento modesto nei resti perché comunque vediamo un
impianto, vediamo una base, vediamo una parte di pavimento, vediamo
le strutture di fondazione e di erezione di questa opera. È
importante perché da come gestiamo questo singolo monumento noi
possiamo esprimere una filosofia intera di gestione di tutto il
settore delle opere e dei beni culturali. Parliamo quindi per
precisazione della villa della Regione Consolata. Agli inizi degli
anni Settanta si stavano svolgendo delle opere di scavo per la
realizzazione di un edificio e in sede di scavo sono state
rinvenute parti di reperti archeologici. Ovviamente sospesi i
lavori, svolti gli approfondimenti necessari, le indagini
archeologiche hanno portato alla luce strutture di una villa, cioè
di un edificio suburbano utilizzato per l'abitazione, per
l'attività agricola collegata a un podere circostante, situata in
una zona già abitata prima della fondazione di Augusta Pretoria,
prossima a un ramo dell'antica via verso il Colle del Gran San
Bernardo la villa presenta una pianta di forma rettangolare che ha
il suo nucleo in un atrio scoperto fornito di una vasca per la
raccolta dell'acqua piovana. Tutto intorno si dispongono gli
ambienti a carattere residenziale riservati al
dominus
e ai
suoi ospiti, l'ampia sala di ricevimento, la sala da pranzo, due
piccole camere da letto e un impianto termale nella parte
settentrionale dove si collocano la cucina e i vani di servizio
destinati al deposito e alla lavorazione dei prodotti agricoli.
Oltretutto, come dicevo, non è visibile solo la lettura
dell'impianto planimetrico, è visibile anche la presenza di un
mosaico ed è visibile anche la presenza di un sistema di
riscaldamento a pavimento. Sicuramente diventa interessante pensare
che oggi, quando noi progettiamo i sistemi di riscaldamento, li
presentiamo a pavimento, mentre soltanto qualche decine di anni fa
non esisteva minimamente l'ipotesi di utilizzare questo sistema. I
Romani ci avevano già pensato.
Detto questo, questa è la presentazione di questo monumento,
sono state fatte delle opere di scavo archeologico, di indagine,
tutto quanto emerso è stato poi protetto dalla realizzazione di un
edificio, un assetto murario che racchiude l'area, una copertura
che protegge l'area stessa, sistemazione degli spazi corollari
esterni a quest'area per dare dignità e la disciplina di un accesso
di visita al pubblico. I quesiti di questa interpellanza sono tre,
nel primo quesito si chiede all'Assessore di riferimento: "se dalla
conclusione delle indagini archeologiche ad oggi siano emerse
problematiche di degrado che possano turbare le condizioni di
tutela dei beni archeologici del sito della villa romana"; secondo
quesito: "se esiste un programma di ricerca e tutela che preveda
ulteriori indagini presso il sito della villa romana e nel caso
quali siano gli obiettivi"; terzo e ultimo quesito: "se il Governo
regionale intenda mettere in atto nuove azioni per una più efficace
valorizzazione e promozione del sito in questione, eventualmente in
sistema con gli altri reperti romani e nel caso con quali criteri e
con quali tempi".
Presidente -
Per la risposta, la parola all'assessore
Jean-Pierre Guichardaz.
Guichardaz J. (PCP) -
Grazie davvero consigliere Distort
per questa interpellanza. Credo che i temi che lei ha evidenziato
in esordio al suo intervento, quindi la valorizzazione dei beni
culturali, delle cosiddette "belle arti", sfondano una porta
aperta.
Sono il primo convinto che i nostri beni siano una risorsa
turistica e anche economica, ma anche una risorsa profondamente
identitaria di crescita anche civica e culturale della nostra
comunità, quindi qualunque sollecitazione arrivi in tal senso è una
sollecitazione molto ben accolta. Tra l'altro, sul tema della
bellezza già con la collega Spelgatti ci siamo confrontati
relativamente a un ordine del giorno del dicembre scorso che
evidenziava anche la necessità in qualche modo di valorizzare i
nostri beni attraverso delle formule che possano anche in qualche
modo ricomprendere il privato, poi su questo al termine della mia
esposizione dirò poi due cose.
Riguardo alla domanda n. 1, la villa romana di regione Consolata
si trova in una posizione di raccolta delle acque sotterranee
provenienti dalla collina. Ai tempi della costruzione della
struttura museale questa situazione era stata considerata con i
limiti di conoscenza dell'epoca, successivamente, quando la
Soprintendenza si è dotata poi del laboratorio di analisi e di
strumenti di valutazione più moderni e performanti, sono stati
rilevati problemi di conservazione dovuti alla presenza non solo di
umidità ma anche di vera e propria infiltrazione di acqua
all'interno del sito, in particolare nella parte sud.
Alla fine degli anni Novanta, a seguito di uno studio effettuato
sui piezometri posti attorno all'area si è tentato di ottimizzare
il funzionamento delle pompe esterne allo scopo di allontanare gli
eccessi di acqua dovuti agli eventi meteorologici che vengono
raccolti nel contesto naturale della Consolata. In tal modo la
situazione è migliorata, tuttavia non è possibile ridurre a zero
l'umidità rilasciata all'interno senza un intervento di grande
portata ingegneristica per isolare completamente le strutture dal
contesto ambientale circostante. Non è infatti pensabile di
eliminare l'umidità con sistemi di aspirazione continua in quanto
inciderebbero sulla conservazione delle malte di allettamento dei
pavimenti. Sono stati invece posati dei teli di oscuramento in modo
che la radiazione solare diretta non favorisse la crescita di vari
tipi di vegetazione direttamente sui reperti, tuttavia le zone più
umide restano a rischio di crescita di funghi, come avviene, per
esempio, nelle cantine quelle più umide delle case. La struttura
dell'edificio ha da parte sua una notevole inerzia legata a grandi
volumi di aria presenti, che però si riducono fortemente in
relazione alla forma dell'edificio, proprio nella zona sud, che in
passato è stata oggetto di allagamenti e dove l'umidità in generale
è molto alta. Di conseguenza, in questa parte della struttura la
scarsa movimentazione dell'aria favorisce le crescite biologiche di
cui ho detto in precedenza. L'utilizzo di alcune ventole è di aiuto
ma non risolve comunque il problema in modo efficace, oltre a
generare del rumore, che è fastidioso durante la visita. Occorre
quindi provvedere a cicli più o meno ravvicinati anche alla
rimozione delle patine biologiche. Ne consegue che il luogo oggetto
dell'interpellanza presenta problemi di conservazione che
richiedono di seguire un programma di manutenzione adeguato e
piuttosto ravvicinato.
Per quanto riguarda la domanda n. 2, ad oggi dopo gli scavi di
Rosanna Mollo Mezzena degli anni Ottanta e i successivi interventi
di restauro, le indagini archeologiche possono considerarsi
concluse. Sono infatti stati raggiunti tutti i piani pavimentali
dei diversi ambienti. Nel 2008 il personale della Soprintendenza ha
effettuato alcuni lavori di pulitura delle strutture murarie
finalizzate a interventi di restauro e consolidamento in funzione
dell'allestimento museale del sito. È stato recentemente anche
affrontato lo studio del materiale archeologico conservato nei
magazzini della Soprintendenza. Tra l'altro, il tutto è stato
raccolto in termini proprio di relazione nel bollettino della
Soprintendenza, il n. 6/2009.
Domanda n. 3: "se il Governo regionale intenda mettere in atto
nuove azioni per una più efficace valorizzazione e promozione del
sito in questione eventualmente in sistema con altri reperti romani
e nel caso con quali criteri e con quali tempi". Sono allo studio
degli uffici regionali competenti alcune azioni di valorizzazione e
promozione del sito quale il rinnovamento dell'apparato didattico
anche con l'ausilio di tecnologie digitali avanzate, l'allestimento
in loco di vetrine per l'esposizione dei reperti più significativi.
Tali interventi sono naturalmente subordinati al reperimento,
ahimè, delle necessarie risorse finanziarie alla luce dei lavori
già avviati e che devono essere portati a termine, in particolare
per quanto concerne l'ipotesi di procedere a una ricostruzione
presunta del sito in modo tale che esso sia visibile e
comprensibile anche senza il bisogno di un accompagnamento alla
visita. Alcuni tentativi già erano stati fatti alla fine degli anni
Novanta, quando si è proceduto alla valorizzazione del sito, ma la
tipologia dei sistemi allora disponibili non aveva permesso di
raggiungere un risultato valido. Mi segnalano, tra l'altro, dagli
uffici che hanno provveduto a elaborare questa risposta che alcune
proposte di Architectural Light per contro hanno avuto problemi di
messa in opera e di gestione proprio per la presenza dell'umidità
di cui le dicevo prima. Attualmente il sito è visitabile su
prenotazione uno-due giorni alla settimana e sono in corso
riflessioni e valutazioni per l'estensione degli orari di apertura
e poi per l'inserimento della villa nel circuito dei siti di Aosta
visitabili proprio con biglietto cumulativo come suggeriva,
peraltro, anche lei tenendo conto che il prolungamento delle
giornate di apertura richiede naturalmente di destinare un adeguato
budget per coprire i costi comunque del personale di custodia.
Stiamo anche valutando, tra l'altro, formule di partenariato
pubblico-privato: ad esempio, attraverso accordi con Onlus o
associazioni, per la valorizzazione e per la fruizione di alcuni
dei nostri siti e dei nostri beni culturali. Esempi virtuosi anche
in Valle d'Aosta - è il caso, per esempio, del circuito di visita
di Sant'Orso - mi sono stati rappresentati e pare che funzionino
con reciproca soddisfazione delle parti in causa. Ovviamente si
tratta di definire le agibilità dei soggetti disponibili a
prendersi carico della gestione del percorso di visita e
l'eventuale compartecipazione da parte di ciascuno, ente pubblico e
l'altro soggetto, al mantenimento e alla valorizzazione del bene.
Si stanno immaginando collaborazioni nel senso di definire accordi
di utilizzi del bene in questo caso, in modo tale che i soggetti
interessati possano ammortizzare i costi delle prestazioni, nel
caso specifico il costo del professionista che accompagna e
dell'eventuale materiale didattico esplicativo se è a carico della
controparte attraverso la bigliettazione. L'ente proprietario, cioè
noi, in tal caso potrebbe assicurare la disponibilità del sito, la
sua manutenzione straordinaria naturalmente definendo con la
controparte una partecipazione in termini percentuali sulle entrate
da reinvestire però sulla manutenzione del bene o in altre azioni
di miglioria o, come capita nell'esempio che le ho fatto di
Sant'Orso, nel restauro concordato di suppellettili, opere
funzionali proprio alla visita stessa. Certo occorre capire la
reale fattibilità amministrativa e tecnica di questa operazione ma
la strada, come peraltro suggeriva qualche mese fa la collega
Spelgatti con riferimento a situazioni già esistenti in Italia, può
essere percorsa senza timore di snaturare la
mission
del
pubblico e soprattutto il patrimonio culturale e ribadisco, come
già dissi allora, senza però trasformare i nostri beni e il nostro
patrimonio in elementi solo di rappresentazione che in qualche modo
poi dopo mettano in secondo piano invece il vero valore artistico e
culturale del bene stesso. Grazie del suggerimento, quindi la
strada è percorsa e la stiamo percorrendo.
Presidente -
Per la replica, ha chiesto la parola il
consigliere Distort.
Distort (LEGA VDA) -
Grazie Assessore per la sua
risposta. Così come in premessa ho citato Dostoevskij, adesso in
replica mi affido a un'altra citazione, questa volta, permettetemi,
di Jim Morrison, che dice: "fai attenzione alle piccole cose perché
un giorno ti volterai e capirai che erano grandi". Questo è lo
spirito, che, tra l'altro, riprende lo spirito dell'interpellanza
su questo tema, su un tema così specifico e, tra l'altro,
considerato secondario anche per collocazione dal punto di vista
urbanistico. In ogni caso, è estremamente importante che le tracce
del nostro passato siano riconosciute come ricchezza non solo
culturale ma anche economica, questo non mi stancherò mai di dirlo
non per dispensare delle lezioni, tutt'altro è il mio
atteggiamento, però non lezioni ma consigli, d'altronde siamo
Consiglieri e quanto meno dobbiamo consigliare. Su questo sarà
quindi un po' un
leitmotiv
che riguarderà il mio approccio
ai beni culturali, un approccio che vede nei beni culturali non
solo la ricchezza della cultura di un popolo e di una comunità ma
la ricchezza in termini economici, la ricchezza anche, usiamo pure
il termine..."osiamo" il termine di utilizzo imprenditoriale,
devono generare ricchezza, questo non vuol dire mancare di rispetto
ai beni culturali, questo vuol dire saperli valorizzare e il mondo
dell'imprenditoria va a sviscerare tutti i sistemi migliori per
rendere appetibile, interessante il proprio prodotto e noi dobbiamo
lavorare così. Se ce la facciamo, lo portiamo avanti a livello
amministrativo come attività pubblica, come Pubblica
Amministrazione, altrimenti chiediamo il coinvolgimento del
privato, perché o l'una o l'altra, ma una strada la dobbiamo
prendere e l'obiettivo lo dobbiamo raggiungere.
Vede, Assessore, le dico e mi permetto a titolo di confidenza,
io percepisco il suo fascino personale per i beni culturali, però -
e rientra di nuovo nella dimensione del Consiglio, mi permetta -
bisogna lavorare ancora molto, andare molto al di là, bisogna
entrare veramente nella capacità di valorizzare i beni culturali e
valorizzarli come sistema, perché da solo il bene culturale finisce
per essere un atto, un episodio, invece a chi visita i beni
culturali bisogna generare esperienza, devono percepire. Nel
momento in cui il visitatore visita l'Aosta romana non deve
prendersi semplicemente un biglietto cumulativo che gli permette di
visitare tutta una serie di siti, innanzitutto deve essere un
biglietto tematico e poi comunque è necessario un discorso molto
più ampio, molto più di sistema, molto più di valorizzazione, che
nel percorso di visita romana faccia entrare nell'esperienza
l'esperienza dell'Aosta romana. Sono parole le mie che devono
essere attuate ma c'è una legislatura per attuarle e io spero che
queste vengano assunte da lei, Assessore, e possano essere portate
avanti perché questo è il concetto di bene comune.
Sa, io sono arrivato all'approfondimento di questo tema
semplicemente perché sono andato sul sito, al di là delle mie
personali attenzioni, e ho visto che tutto quello che era
disponibile sul sito della Regione è un
dépliant
fatto di
due pagine dove soltanto questa parte è in italiano, poi c'è in
francese e poi inglese e poi, dal punto di vista degli orari, c'è
scritta la possibilità di poter visitare da ottobre a marzo in un
giorno alla settimana dalle ore 09:30 alle ore 12:30, mentre da
aprile a settembre due giorni alla settimana, sempre dalle ore
09:30 alle 12:30, e la domenica dalle ore 14:00 alle ore 18:00, il
secondo giorno, e le tariffe sono ingresso libero, la modalità di
visita è visita libera. Ecco, questo è il modo con cui fino ad oggi
noi stiamo vendendo, stiamo proponendo la cultura e la ricchezza
della nostra comunità. Dobbiamo cambiare registro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK