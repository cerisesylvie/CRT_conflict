Consiglio Regionale della Valle d'Aosta - Oggetto del Consiglio n. 2498 del 21 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2498 del 21 febbraio 2007 - Resoconto
OGGETTO N. 2498/XII - Utilizzo delle disponibilità
finanziarie delle società per azioni di proprietà regionale.
(Interrogazione)
Interrogazione
Preso atto che società di proprietà regionale presentano
importanti liquidità disponibili investite in polizze assicurative,
quantificabili in oltre 180 milioni di euro di Finaosta, alla data
del 30 giugno 2006 per le gestioni ordinaria e speciale e per i
fondi di rotazione, mentre ammontano ad oltre 225 milioni di euro i
fondi investiti in tali strumenti finanziari di C.V.A. S.p.a. al 31
dicembre 2005;
Venuti a conoscenza che molte di queste polizze assicurative
sono state intermediate da brokers locali;
Evidenziato come questa imponente liquidità abbia delle
rilevanti ricadute, sia per quanto riguarda i risultati della
gestione finanziaria delle società regionali, sia per quanto
riguarda il mercato assicurativo valdostano;
i sottoscritti Consiglieri regionali
Interrogano
La Giunta regionale per conoscere:
1) a quanto ammontino al 31 dicembre 2006 le disponibilità
finanziarie di tutte le società per azioni di proprietà della
Regione Valle d'Aosta e quante di queste disponibilità siano
investite in polizze assicurative;
2) quanto sia il rendimento medio di tali polizze e quanto
siano i costi di tali strumenti, con particolare evidenza per le
provvigioni di intermediazione a favore dei brokers;
3) l'elenco degli intermediari assicurativi (brokers) che
sono intervenuti nelle differenti operazioni di investimento nelle
differenti società e con quale importo totale di liquidità
impiegata per ciascun broker.
F.to: Sandri - Fontana Carmela
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Nell'interrogazione si fa una
premessa in cui viene evidenziato un utilizzo delle disponibilità
finanziarie nelle varie società - qui si parla di "CVA", poi
nell'interrogazione si estende - su polizze assicurative. Nelle 3
domande si chiede rispettivamente:
"a quanto ammontino al 31
dicembre 2006 le disponibilità finanziarie di tutte le società per
azioni di proprietà della Regione e quante di queste disponibilità
siano investite in polizze assicurative; quanto sia il rendimento
medio di tali polizze e quanto siano i costi di tali strumenti, con
particolare evidenza per le provvigioni di intermediazione a favore
dei brokers"
e
"l'elenco degli intermediari assicurativi
(brokers) che sono intervenuti nelle differenti operazioni di
investimento nelle differenti società e con quale importo totale di
liquidità impiegata per ciascun broker"
. Ho ripreso queste
domande ai fini della verbalizzazione per poi dare una spiegazione.
È chiaro che, essendo in un mondo mediatico, abbiamo la necessità
di dare una corretta informazione, perché non è un dialogo fra me e
lei, collega Sandri.
Rispetto a questo solo alcuni ragionamenti che hanno portato a
dare la risposta. Per quel che attiene la dizione
"società per
azioni di proprietà della Regione"
, abbiamo inteso le società
che sono controllate dall'Amministrazione regionale, quindi dove
abbiamo la maggioranza, anche se non la totalità, poi con questa
tabella che le fornirò ci sarà la possibilità di avere un quadro
riassuntivo.
"A quanto ammontino al 31 dicembre 2006 le
disponibilità finanziarie..."
, sono 686.800.000 euro; la parte
investita in polizze di capitalizzazione è 451.118.000, quindi i
2/3 per fare un ragionamento grossolano.
Il rendimento di tali polizze è un rendimento che varia da
polizza a polizza e rispetto a questo darei una lettura veloce
delle società e delle compagnie di assicurazione. Sono a darle però
una risposta anche qui complessiva, dicendo che le varie polizze
non sono state sottoscritte per l'intermediazione di un "broker",
ma sono dei contratti che sono stati sottoscritti direttamente con
le varie compagnie, quindi, rispetto a questo, le varie società mi
hanno risposto che non vi è un costo per l'intermediazione, perché
è un contratto sottoscritto direttamente con la compagnia, quindi
non esistono "brokers": non esistono in questi contratti... non
sono intervenuti all'interno di tale contratto dei "brokers", ma i
rapporti sono stati fatti tutti con le compagnie assicurative
direttamente. Per dare velocemente una lettura, l'"Autoporto Valle
d'Aosta", con una disponibilità di 1.352.000 euro, non ha
sottoscritto polizze. La "CVA" aveva una disponibilità alla fine
dell'anno di 255 milioni di cui 249 sono quelli investiti con
polizze di capitalizzazione, le compagnie della "CVA" sono: "Zurich
Life Insurance", "RAS", "BPM Vita", "Fondiaria-Sai", "Ina Vita",
"Generali Vita"; la "Zurich" 15 milioni circa, la "RAS" 10 milioni,
la "BPM" 10 milioni, la "Fondiaria-Sai" 54 milioni, l'"Ina Vita" 76
milioni, "Generali Vita" 82 milioni, i rendimenti vanno da un
minimo del 4,1% ad un massimo sulla "BPM Vita" del 5,5%. Abbiamo
poi la "Finbard" che ha delle disponibilità di liquido di 1,3
milioni non investite; "Funivie Piccolo San Bernardo" 1.450.000
euro, non ci sono polizze; "Progetto Formazione" con una
disponibilità di 2,51, ma non ci sono polizze; "STV"... collega
Sandri, intendiamo anche quelle dove siamo proprietari
indirettamente come gestione speciale... parliamo quindi di "STV":
12 milioni e un investimento di 5 milioni ("Generali Vita" 2
milioni, "BPM Vita" 2 milioni, "Unipol" 1 milione; quella che rende
di meno è la "Unipol" 3,4 con la "BPM Vita" che va a 5,5). Abbiamo
poi "Vallée d'Aoste Structure" 11 milioni di liquidità, "Monte
Paschi Vita", 2 milioni è l'investimento. "Finaosta" 394 milioni di
disponibilità e investiti per 193 in polizze, le compagnie che
hanno sottoscritto con "Finaosta" sono: "Eurizon", "Novara Vita",
"BPM Vita", "Fondiaria-Sai", "Ina Vita", "Nuova Tirrena", "Generali
Vita". La parte del "leone" è di "Finaosta": "Ina Vita" per 86
milioni, "Fondiaria-Sai" 43 milioni, "Generali Vita" 43 milioni,
"Eurizon" e "BPM Vita" 9 milioni l'ultima... 9,98 e 5 milioni. La
"SITRASB" ha 6 milioni di disponibilità e 1 milione di investimenti
alla "RAS". "Casinò" e "Servizi Previdenziali" non hanno polizze di
capitalizzazione. In sostanza abbiamo un quadro dove emerge che lo
strumento delle polizze di capitalizzazione - ripeto - è uno
strumento molto utilizzato... con 2/3 delle disponibilità
finanziarie investite in questi strumenti. Il rendimento è
importante ed è nella media superiore al 4%... non sono state
intermediate da "brokers", quindi non esistono commissioni a
beneficio dei "brokers".
Le faccio poi avere il quadro di riepilogo che credo possa
essere più chiaro.
Presidente
- La parola al Consigliere Sandri.
Sandri (GV-DS-PSE)
- Ringrazio l'Assessore per la
precisione dei dati che ci ha voluto confermare, credo siano 2 gli
elementi essenziali, uno positivo e uno negativo, che bisogna
rimarcare: quello in positivo è che questa è una grossa partita,
perché qui stiamo parlando di 700 milioni di euro che per una
piccolissima parte sono fondi di cassa indispensabili, sto parlando
di "Autoporto", di "Finbard" e "Funivie Piccolo San Bernardo",
"Projet Formation"... sono proprio la liquidità, mentre in alcuni
settori come "CVA", "Finaosta", "SITRASB", "Vallée d'Aoste
Structure", "STV"... cominciano ad essere delle cifre rilevanti, in
cui un po' più di trasparenza del mercato non sarebbe male, nel
senso che credo si potrebbe anche cominciare a pensare che tali
disponibilità finanziarie potrebbero anche essere pubblicizzate in
modo che tutte le assicurazioni siano messe nelle stesse condizioni
di fare determinate offerte. Questo perché è vero esistono dei
differenziali: si va dal 3,4 al 5,5%, ovviamente deve essere
un'offerta particolarmente vantaggiosa, quindi deve vincere
l'offerta migliore dal punto di vista economico, ma credo che tutti
dovrebbero essere in condizioni di poter partecipare visto che, a
quanto dice lei, i "brokers" non c'entrano niente. Credo che
comunque queste società dovrebbero evitare di avere dei fornitori
privilegiati dal punto di vista delle assicurazioni e altri
meno.
Seconda questione - invece qui molto negativa -: credo sia
evidente che i "brokers" non sono delle persone disoccupate in
Valle d'Aosta, soprattutto uno... come dice il collega
Venturella... per cui lei è riuscito a nascondere questo tipo di
attività... troveremo il modo nelle prossime settimane di renderci
conto che comunque i "brokers" non sono dei disoccupati, che
sicuramente intervengono in questi procedimenti, e come? Lei non ce
l'ha voluto dire, evidentemente ce lo dovrà dire più in là.
Président
- La parole à l'Assesseur au budget, aux
finances, à la programmation et aux participations régionales,
Marguerettaz, pour préciser...? Per fatto personale.
Marguerettaz (UV)
- Fatto personale. Ritengo che il
collega Sandri debba attenersi alle cose che vengono dette. Chiedo
che mi chieda scusa sul fatto che io voglia nascondere, perché non
voglio nascondere un "fico secco"! Lei ha detto: "l'Assessore vuole
nascondere...", l'Assessore non vuole nascondere nulla! Mi ha
ringraziato per aver dato una risposta precisa, quindi gradirei che
la risposta venisse percepita per quella che è! Non ho nessuna
intenzione, né nessuna volontà di nascondere alcunché! Se il
Consigliere Sandri conosce delle "cose", le dica in Consiglio!
Presidente
- La parola al Consigliere Sandri, per fatto
personale.
Sandri (GV-DS-PSE)
- Mi sono limitato a prendere atto,
egregio Assessore, dei dati che lei ha espresso, che lei non ci ha
spiegato, evidentemente non emerge dalla sua relazione... quindi
non ci ha dato spiegazioni su tale punto... come mai i "brokers" in
Valle d'Aosta sono così importanti dal punto di vista dell'opinione
pubblica... e sono assolutamente dei disoccupati... perché è questo
che viene fuori dalla sua relazione! Abbiamo un mercato di 700
milioni di euro con le assicurazioni e queste non vengono mediate
da nessuno, ne prendo atto, mi riservo nelle prossime settimane di
darle l'opportunità di spiegarci come funziona questa cosa, perché
non funziona come ci è stato detto! In questo momento credo che ci
dobbiamo attestare a tale constatazione che i "brokers" non
c'entrano nulla, come ha detto lei, e ne trarremo le opportune
conseguenze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK