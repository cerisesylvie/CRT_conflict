Consiglio Regionale della Valle d'Aosta - Oggetto del Consiglio n. 2905 del 3 agosto 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2905 del 3 agosto 2017 - Resoconto
OGGETTO N. 2905/XIV - Continuazione della discussione
generale congiunta del D.L. n. 113 (Secondo provvedimento di
variazione al bilancio di previsione finanziario della Regione per
il triennio 2017/2019) e del D.L. n. 114 (Disposizioni collegate al
secondo provvedimento di variazione al bilancio di previsione
finanziario della Regione per il triennio 2017/2019).
Rosset (Presidente)
- Con 30 presenti, possiamo
riprendere i lavori. Ricordo che siamo in discussione generale sui
due disegni di legge n. 113 e n. 114. Ha chiesto la parola il
consigliere Fosson, ne ha facoltà.
Fosson (AC-PNV) -
Io vorrei iniziare richiamando quanto
detto ieri: le scuse del capogruppo Morelli, di Gerandin, di Nello
Fabbri, scuse di persone oneste che si accorgono che non è andato
tutto come volevamo. Il percorso di questo cambiamento, che ancora
giudico sia stato necessario, non è come l'avevamo sognato, ma
questo proprio perché partiamo e siamo partiti da una situazione
molto difficile e di grandi emergenze. Io mi associo a loro, perché
forse nelle difficoltà di questi giorni non tutto è andato come
avremmo voluto e sicuramente non volevamo mancare di rispetto a
nessuno.
Con questo mio intervento io vorrei soprattutto che si centrasse
il problema della realtà in cui viviamo. La minoranza ieri non lo
ha voluto fare e noi, che lo viviamo più direttamente, lo abbiamo
accennato. Secondo me, si vuole distogliere il commento e la
discussione da quella che è la grande realtà di questo Consiglio
straordinario e di questa revisione di bilancio. La realtà è che le
risorse sono molto meno in Valle d'Aosta. Siamo qui a parlare - lo
hanno detto in molti - di una revisione di bilancio di 20 milioni
di euro, che poi sono 10 milioni e che è soprattutto una
ricostruzione di fondi prendendo da una parte e dall'altra, per una
grande capacità dell'assessore Chatrian, che ringrazio, e di tutti
gli altri assessori. Ma la realtà che non vogliamo affrontare, che
la minoranza non vuole affrontare, è che ci troviamo ad avere
tutt'altre risorse rispetto al passato: la revisione del bilancio,
l'assestamento di bilancio erano una seconda finanziaria, invece
adesso non è più così. La Valle d'Aosta non ha più la possibilità
di gestire un sistema che era molto costoso e che dava molto a
tutti i cittadini, mentre ora deve rivedere molte sue scelte.
Vogliamo non parlarne? Sarebbe stato bello centrare la discussione
su questo argomento, su come ottenere più fondi da Roma, su come
riorganizzare certi apparati, su come poter incidere diversamente
sul bilancio nazionale.
Ho voluto, consigliere Rollandin, parlare prima di lei, perché
so che lei ci potrà rispondere, come ha detto bene ieri
Marguerettaz: Rollandin sa rispondere. Come mai ci troviamo in
questa situazione, consigliere Rollandin? Come mai ci troviamo in
questa situazione, in cui le risorse sono molto inferiori a quelle
che avevamo? Lo diceva bene ieri il collega Gerandin: una
situazione in cui noi partecipiamo al
deficit
dello Stato
più di tutte le altre Regioni a statuto speciale, in cui ci
troviamo un buco del casinò, una voragine che solo adesso, dopo le
scelte d'emergenza di questa nuova maggioranza, forse sta rivedendo
un po' la rotta? Il problema centrale da affrontare nel Consiglio
straordinario di oggi è proprio questo: come trovare altre risorse
per dare posti di lavoro, una nuova occupazione. Io penso che,
consigliere Rollandin, lei che sa i motivi di questo percorso, ci
dovrà dare delle risposte molto chiare, magari anche delle
indicazioni su come fare a ottenere di più e a rimpinguare i fondi
del nostro bilancio.
Un percorso di diversificazione e di cambiamento andava fatto,
io lo sostengo ancora. Lo dice chi è stato per tempo in quel
sistema, ma che ha voluto non più condividerlo. Poi i banchi della
maggioranza e del Consiglio sono pieni di gente che a un certo
punto non ha più condiviso il sistema precedente e, in diversi
tempi e con modalità differenti, ha staccato la spina. Io sono
convinto che questo cambiamento andasse fatto. Ma se da una parte
c'è una posizione onesta di chi dice e fa autocritica, e ho citato
prima le scuse di alcuni consiglieri, dall'altra parte
l'autocritica la fa solo questa maggioranza. Tutto andava bene
prima? Consigliere Perron, lei giustamente dice che prima facevamo
i bilanci. Ma i bilanci venivano fatti con delle risorse diverse,
con delle possibilità diverse, con delle capacità di spostare dei
capitali in modo diverso. Non c'era la necessità, come c'è stata in
questi mesi, di andare a raschiare il barile per trovare nuovi
fondi, per andare incontro soprattutto alle emergenze.
Lei diceva che siamo inadeguati, Marguerettaz. Lei e io possiamo
definire di essere stati adeguati in passato, di aver dato delle
risposte corrette alla Valle d'Aosta, soprattutto con tutte le
risorse che avevamo. Lei è convinto in questi nove anni di aver
fatto tutto per i trasporti, per Trenitalia, per RFI. Io non lo so,
non lo giudico, però sicuramente qualche cosa di più poteva essere
fatto. Ci siamo trovati di fronte a problemi enormi, a emergenze da
risolvere, a una situazione che è difficile da cambiare e chi ha
lasciato questa situazione non accetta di fare una minima
autocritica. Ci sono stati, chiaramente, dei ritardi e certe
posizioni di diversità di chi ha cominciato però a discutere e a
confrontarsi, mentre prima c'era chi diceva come si doveva fare e
tutti lo facevano. Mi permetto anche di dire che il CPEL, organismo
istituzionale importante per la nostra realtà, non si è espresso
con una grande unanimità nel suo parere negativo - parere negativo
di cui non abbiamo le motivazioni - ma con una spaccatura
importante, anche lì segno di profonda divisione. Probabilmente
anche su questo sia maggioranza che minoranza dovrebbero
interpellarsi, perché è il futuro della Valle d'Aosta a essere in
gioco.
Vorrei tornare su un passaggio a proposito della difesa
dell'autonomia. Collega Marguerettaz, lei dice che noi facciamo gli
slogan
, invece lei si è messo la maglietta da grande
autonomista, da perfetto autonomista. Noi saremmo i
nazional
centrici, ma le ricordo che nella precedente legislatura, per
essere più
nazional
vicini e sensibili, avete accettato in
maggioranza Forza Italia. Quindi, discutere con il centro è
comunque un'esigenza. Lei si ricorderà, quando ha parlato di
dignità, che a un certo punto certe amicizie mie con Roma sono
state necessarie, quando siamo andati a trovare il Ministro - lo
dico sottovoce - e i treni che dovevano fermarsi il 30 novembre,
sono ripartiti. L'autonomia è una sensibilità e una veste che
abbiamo tutti, quelli che sono nati in Valle d'Aosta. Ci sono
probabilmente sensibilità diverse, ma nessuno vuole rinunciare alla
difesa della sua specificità, alla difesa della sua valdostanità.
Quindi io non credo che possa esserci uno solo, o un solo partito,
che dica: noi siamo i veri autonomisti. Io penso che sia
fondamentale un'analisi profonda di che cosa sia l'autonomia e come
essa vada oggi difesa. Rivedere che cosa vuol dire essere
autonomisti: lo sosteneva Napolitano, quando venne qui, dicendo che
l'autonomia ha prodotto in passato nuovi sistemi amministrativi,
validi per promuovere le risorse e la specificità della gente che
vive in Valle d'Aosta. Quindi io non credo che uno solo o un solo
movimento possa rivestire l'idea di difendere l'autonomia, che è un
patrimonio nel cuore di tutti.
Ma mi chiedo: questo tipo di autonomia, di cui lei è uno dei
sostenitori, quali rapporti ha con Roma, quali canali, oltre alla
protesta, quali possibilità di verifica e di presentazione? Qual è
la nostra specificità in questo momento? Io credo che siano tutte
cose da ridiscutere e che bisogna terminare di fare degli slogan.
Io condivido la posizione, invece, di chi cerca di impostare un
nuovo concetto di autonomia, di riunire un nuovo tavolo
autonomistico, cominciando di nuovo a parlare del senso vero
dell'autonomia. Io appoggio questi tentativi e spero proprio di
potervi partecipare e condividere certi percorsi.
Ringrazio il consigliere Nogara di aver definito questa
posizione di riunire dei gruppi come una possibilità di sinergia.
Sul discorso di Area Civica ne abbiamo già parlato e io spero che
potremo ancora farlo. Comunque io credo che sia ormai venuto il
tempo, per cui dentro alcune liste ci sia la possibilità per dei
cittadini di esprimersi solo per il percorso, la storia e la
dignità che hanno. Un percorso di accoglienza: io credo che sia
venuto il momento di aprirsi anche a questa dimensione. Ma spero
che avremo occasione per parlarne.
È un bilancio in un periodo di grande crisi fatto con grandi
sacrifici, grandi abilità, sottoscrivendo comunque la necessità di
recuperare delle emergenze. Un bilancio che cerca di dare un
percorso di dignità e di rapporto diverso tra la nostra Regione e
le altre Regioni, che si stanno comunque tutte organizzando in
senso autonomistico. È conosciuto come il Veneto e la Lombardia
sottoporranno ai loro cittadini un referendum nei prossimi mesi,
proprio per richiedere una maggiore autonomia.
Un bilancio che non deve nascondere però questo segreto,
rispetto a cui spero di avere delle risposte dal consigliere
Rollandin: perché le risorse si sono ridotte in modo così
significativo? Come fare per ampliare queste richieste? Tutto ciò
con il desiderio di un percorso di specificità e di autonomia che
non è sicuramente nazional centrico. Consigliere Marguerettaz,
prima di guardare a casa di altri come lei ha fatto, io mi
preoccuperei di più del percorso che sta facendo l'Union Valdôtaine
che ha cancellato le primarie, che non farà scendere i suoi
candidati alle regionali dai suoi cittadini. Lei lo sa che su
questo non sono tutti contenti.
Termino dicendo che approvo quello che ha detto il consigliere
Gerandin. Mi differenzio sostenendo che, sì, dobbiamo cambiare i
metodi, ma io ci credo ancora alla possibilità che questo Governo
di scopo per il cambiamento vada avanti e ci sia la possibilità di
dimostrare a tutti che questo cambiamento è possibile e si
consoliderà.
Presidente -
Ci sono altri colleghi che intendono
prendere la parola? Chiederei per cortesia di prenotare la
richiesta di intervento, grazie. Ha chiesto la parola il
consigliere Cretier, ne ha facoltà.
Cretier (PD-SIN.VDA) -
Vorrei esprimere un pensiero e
fare qualche valutazione sulle due proposte di legge, piuttosto che
avventurarmi su questi dibattiti tra la precedente maggioranza e
l'attuale, anche perché - come sapete - ho iniziato il mio mandato
solo il 21 marzo di quest'anno. Come premessa, dico che mi spiace
che non ci sia il collega Cognetta: speravo che rientrasse dalle
ferie, perché volevo sottolineare alcuni argomenti. Il mio
dirigente, quando è andato in pensione, ci ha detto che chi è
assente ha sempre torto. Credo che in quest'aula in qualche modo ci
debba essere un dibattito e quindi non sono d'accordo assolutamente
con le sue dichiarazioni mordi e fuggi. È una sua scelta libera,
però io non l'approvo. Preferisco il confronto, fare delle
dichiarazioni responsabili e sentire delle risposte. Credo che il
confronto sia alla base degli aspetti civili e politici. I
valdostani potranno fare le loro valutazioni, ma credo che bisogna
dar loro una speranza. Bisogna qui in quest'aula proporre delle
soluzioni responsabili, ma direi anche e soprattutto - lo ribadirò
- condivise.
Nella mia breve esperienza quinquennale di amministratore
comunale a Champdepraz il bilancio aveva altre dimensioni. Era un
bilancio di solo 1 milione 6 mila euro, ma c'era la necessità di
leggere molti documenti e per me fu già allora un compito complesso
- trovarsi adesso con la modifica di un bilancio regionale, diventa
veramente complicato; inoltre, come hanno già detto tutti, per
questioni di tempo c'è stata un'accelerazione - tuttavia la
comprensione era possibile ed era necessaria, con un apporto
consapevole e nel rispetto delle parti: maggioranza e minoranza
discutevano apertamente, credo anche esercitando una funzione
propositiva per la cittadinanza e per gli elettori.
Per me è la prima volta che affronto un simile argomento, di una
portata estrema come questi due decreti legge. Sono due
provvedimenti che descrivono le vostre scelte, le vostre proposte
per una riallocazione dei risparmi di spesa e di ciò che, per una
serie di motivi, non si è speso e si potrà comunque reinvestire.
Vorrei esprimere un parere personale, partendo dalla lettura in
particolare del disegno di legge n. 114, che è stato definito dai
più una legge
omnibus
. Normalmente questa veniva fatta a
fine anno ed era provvisoria, per delle piccole modifiche, invece
qui c'è un'integrazione e, come ha già detto qualcuno ieri, alla
fine si modificano dieci leggi regionali.
Sui tempi e sulle modalità non mi ripeto, perché l'hanno già
fatto praticamente tutti coloro che sono intervenuti
precedentemente. Ho sentito più volte anche i membri della
maggioranza dichiarare che ci sarebbe voluto più tempo e direi che
questo è apprezzabile, perché chiaramente era una delle maggiori
difficoltà. Mi è spiaciuto anche delle scuse presentate
all'architetto Manes, presidente del CPEL, ma credo che io e il
collega Guichardaz abbiamo passato più tempo tra di noi a
consultarci e a studiare tutte le tabelle che sono state fornite,
rispetto a quello che abbiamo passato in Commissione.
Tutti voi avete evidenziato il cambiamento epocale: non più un
assestamento di bilancio, senza più il patto di stabilità, ma
comunque con una massa documentale imponente, dati e tabelle da
comprendere in attesa dei dati da elaborare e rendere comprensibili
a tutti, che sono arrivati gradualmente ma all'ultimo minuto,
direi, in termini calcistici, in zona Cesarini. Ribadisco
l'appezzamento sulle scuse, ma è stato molto difficile. Quello che
si è capito è che ci sono 11 milioni 300 mila euro disponibili,
somme impegnate e non utilizzate, disimpegnate e disponibili da
allocare altrove. Il primo passo sarebbe stato capire, come hanno
detto tanti, ma non c'era tempo e c'era la sospensione estiva.
Invece oggi siamo qua giustamente a cercare di capire e alla fine a
votare inderogabilmente due testi di legge che fra le righe hanno
anche qualche idea, direi interessante a mio modo di vedere, ma era
opportuno - ribadisco - un approfondimento e un confronto, che per
vostre ragioni non avete voluto. Tra l'altro, in Commissione
abbiamo riscontrato - già altri hanno detto che la fretta è cattiva
consigliera - qualche errore di doppia imputazione e diversi
refusi, come dichiarato dai coordinatori nelle varie audizioni.
Potrebbe anche non essere l'ultima variazione di bilancio, come
ha detto il collega Nogara in Commissione, pensando già a una
probabile variazione a settembre, oppure a dicembre. Io spero di
non ripercorrere la stessa strada, ma di avere più tempo: se sono
stati fatti degli errori, siamo disponibili a collaborare, però
bisogna avere il tempo per l'analisi dei documenti. Le Commissioni
dovrebbero avere la priorità prima del Consiglio. Qui c'è l'atto
conclusivo, la discussione generale e la votazione. Vi sono però
delle parti che possono essere condivise, ma bisogna valutare la
portata delle modifiche. Come hanno detto alcuni colleghi, sarebbe
stato opportuno partire dalle valutazioni degli impatti delle
applicazioni del passato, per poi oggi modificare lo strumento
legislativo e migliorare l'impatto sulla collettività. Secondo me,
questa sarebbe la buona politica.
Si vuole anche cambiare la
ratio
delle leggi. Con le
vostre scelte avete modificato norme che sono state costruite,
discusse e scritte con coscienza e responsabilità. Magari qualcosa
doveva essere rivisto o aggiornato, perché le modifiche fatte
frettolosamente portano a degli impatti negativi, che è giusto
correggere. Licenziare due atti di simile portata in un solo
passaggio in Commissione e votarli immediatamente in Consiglio, a
mio modo di vedere è una scelta discutibile, una accelerata non
casuale, un po' troppo propulsiva. Forse è perché siamo con tempi
stretti, ma non so se in passato sia mai successo; ribadisco, io
non c'ero. Ci vuole un po' di rispetto per le parti e di
condivisione, magari per trovare anche dei punti di convergenza.
Questo è il mio modo di vedere i fatti. Infine, a proposito del
rimbalzo di alcune questioni tra gli assessori, come già detto
ieri, l'impressione è che ci sia stata poca condivisione in Giunta,
come era visibile anche in Commissione.
Passerei all'analisi di alcuni articoli del disegno di legge n.
113. Ben venga il riconoscimento economico di certe professionalità
che giornalmente si confrontano con rischi di varia natura, come
previsto dal decreto del Presidente del Consiglio. La cifra direi
che è piuttosto simbolica ma giusta, non rapportata all'effettivo
momento dell'intervento, ma mi preoccupa il confronto con le altre
categorie di lavoro. Ad esempio, coloro che lavorano negli impianti
a fune, giornalmente esposti all'inclemenza del meteo o all'usura
dei materiali, i vigili urbani che ogni giorno esercitano la loro
professione sulle strade nel traffico, con i cittadini sempre più
inferociti per la fretta, la scorrettezza, la crisi economica, gli
atti di inciviltà ingiustificati. Per non dire di coloro che
lavorano in quota a salvare vite umane, mettendo a rischio la
propria. Ho fatto solo qualche esempio, per evidenziare il fatto
che, prendendo in considerazione solo le due categorie previste
dalla norma del Presidente del Consiglio, se ne scontentano tante
altre che non hanno rappresentanti eletti.
Gli interventi finanziari all'articolo 6 a favore delle
istituzioni scolastiche per le spese per i viaggi di istruzione
delle classi con studenti diversamente abili. Secondo me, questo è
un piccolo impegno che dimostra come sarebbe opportuno agire in
senso generale. Avevamo letto delle polemiche e di qualcuno che
purtroppo è rimasto a casa, quindi si è fatta un'analisi
dell'efficienza e sono stati presi i conseguenti impegni per
garantire in futuro l'integrazione agli studenti meno fortunati,
integrando una norma inesistente o una misura sulla famiglia
centrata nella riforma generale del
welfare
. Ma credo che
sarebbe più opportuna un'analisi e una contestualizzazione dei
problemi, preparando una legge specifica, più che un intervento
spot
sul decreto.
L'articolo 8 prevede, limitatamente all'anno 2017, l'aumento dei
finanziamenti del piano di interventi agricoli forestali e nel
settore delle opere pubbliche. Per quanto riguarda i cantieri
forestali, sarebbe importante poter programmare una continuità
annuale e non prevedere un intervento
spot
solo nel 2017. Se
di cantieri forestali si vuole parlare, bisogna programmare al
meglio e con continuità. Molti operai oggi hanno scelto altre
strade. La crisi non permette ancora di poter scegliere il meglio e
ci si deve accontentare. Malgrado le professionalità certificate e
qualificate, non ci sono alternative. Ritengo possibili e
sostenibili le iniziative con politiche serie di sostegno al
settore, visto che tutti ritengono utile l'attività di mantenimento
della sentieristica, delle opere idrauliche e della risorsa
boschiva, come ricordato ieri da qualche collega, soprattutto in
situazioni di eventi calamitosi. Ricordiamo solo che le giornate
attuali sono già state deliberate a febbraio 2017 per coloro che
sono stati già assunti. Consiglierei infine di aggiornare la
graduatoria pubblicata sul sito dell'assessorato, perché tra
pensionamenti, dimissioni e purtroppo eventi di altra natura, gli
elenchi non sono corretti e possono dare adito a incomprensioni
agli aventi diritto.
Disegno di legge n. 114, articolo 2, istituzione della
Fondazione della Regione autonoma Valle d'Aosta per la ricerca sul
cancro e ampliamento delle sue finalità: ha un senso se il termine
empowerment
, ovvero il processo di crescita individuale e di
gruppo, è a vantaggio di tutta la popolazione valdostana. Purtroppo
troppe attività sono concentrate in Aosta e non sempre coloro che
sono stati colpiti da questa malattia possono fare cinquanta
chilometri, o farsi accompagnare da familiari e amici. Cerchiamo di
decentrare certi servizi, oppure imponiamolo nello statuto. Solo
così si possono sostenere certe iniziative, migliorare la qualità
di vita delle persone malate e guarite, dando quel minimo di vita
normale persa durante la cura. Credo sia importante anche
pretendere che le attività dei punti f), g) e g-bis) siano
assolutamente concordati con l'Amministrazione regionale e il
competente Assessorato alla sanità.
All'articolo 4, l'abolizione delle graduatorie genericamente
legate alle misure di inclusione non ci sembra una buona idea. La
giustificazione legata ai tempi di liquidazione è poco attinente a
misure che hanno come obiettivo il sostegno delle politiche del
lavoro e dell'impiego. La gestione delle domande a sportello
andrebbe bene se avessimo fondi illimitati o comunitari e si
dovesse alla fine restituire la parte non spesa, ma qui il bilancio
regionale ha dei limiti e il disegno di legge modifica
sostanzialmente la presentazione delle domande. In questo caso, non
ha rilevanza la tempistica dell'individuazione: cosa importa se
siamo bravi a destinare velocemente i finanziamenti a quelli che
dovrebbero essere più indietro nella graduatoria? Noi preferiremmo
il contrario, magari più tempo ma aiuti mirati ai richiedenti in
difficoltà. Siamo all'attenzione dei valdostani che hanno diritto
di fare le domande, oppure ciò che gli spetta non sarà elargito. Mi
sembra veramente inconcepibile che non siano state fatte le
domande, come ci ha detto e dichiarato l'assessore Roscio in II
Commissione. Per esempio, per il Bon de chauffage molti non hanno
fatto domanda, perché erano solo 300 euro. Non metto in dubbio che
l'assessore riporti solo i fatti, ma ha dell'incredibile. I'ISEE
presso i CAF è gratuito, mentre chi va da un commercialista paga
qualcosa. Qui bisogna presentarsi allo sportello con la
documentazione. Secondo me, la giustificazione è molto banale e mi
sembra assurdo che si rinunci a degli aiuti per questi
problemi.
Sburocratizzazione zero: al momento non è possibile. Ma è
possibile eliminare le graduatorie e ricevere le domande a
sportello, questo sì. Lo so che alcuni documenti sono obbligatori,
ma la tematica della semplificazione non è nel corredo genetico
della pubblica amministrazione. Il PD Sinistra VDA non è contro
l'aiuto alle famiglie in difficoltà - ci mancherebbe! - ma è contro
questi meccanismi troppo facili non mirati alle famiglie indigenti.
Bisogna dettare delle regole, affinché gli aiuti vadano a coloro
che veramente ne hanno diritto. Un aiuto temporaneo attraverso un
percorso concordato, finalizzato a superare le condizioni di
difficoltà del nucleo familiare come descritto nella delibera di
Giunta n. 102. Abbassare l'età, significa ampliare generosamente la
platea dei richiedenti e dei potenziali elettori.
Articolo 8 comma 2, modifica della legge regionale che definisce
l'ARER, Agenzia Regionale per l'Edilizia Residenziale, come ente
pubblico non più economico. Probabilmente qui ci sarà un
emendamento, ma vorrei proporre qualcosa. La proposta di
inquadramento dell'Agenzia Regionale per l'Edilizia Residenziale
nel comparto unico regionale diventa un precedente pericoloso. La
Banca d'Italia nella sua recente pubblicazione, presentata alla
tavola rotonda il 16 giugno, a pagina 64 per quanto riguarda il
pubblico impiego indica una contrazione annua in Valle d'Aosta
all'incirca dell'1 percento, mentre nel resto d'Italia è del 2
percento. Non vorrei che i risparmi di 4 milioni di euro dichiarati
dal Dipartimento personale e preventivati dall'Assessore al
bilancio Chatrian e confermati dal dottor Bieler, siano imputabili
a queste considerazioni e non vi sia maggiore programmazione
politica. Quindi da una parte la necessità di un ridimensionamento
del comparto unico e dall'altra un ampliamento con possibilità di
richiedere mobilità da e per. È vero che in ARER vi sono solo
ventotto posti di cui nove vacanti, quindi i numeri sono esigui, ma
la preoccupazione sta nel creare un precedente.
A ruota potrebbe arrivare la APS e poi gli impiegati forestali
dell'Agrofor che vedrei meglio posizionati per le attività che
svolgono. Vi sono poi potenzialmente molti altri enti che ruotano
attorno all'Amministrazione regionale, i quali potrebbero avere la
stessa necessità e gli stessi diritti, e con un articolo nella
prossima variazione essere inseriti nel comparto unico, così da
compensare la riduzione dell'intero comparto, ma ampliando il
comparto stesso con nuovi soggetti ed enti. Una difficile
comprensione per me, non so per voi. Sono modifiche sostanziali
fatte senza audire gli stessi sindacati, che hanno in mano la
situazione reale e il malumore generale dei lavoratori. Per non
parlare della Commissione competente, attraverso qualche audizione
specifica su tematiche collegate all'ipotesi precedentemente
evidenziata.
Farei anche una domanda generale: non c'è il rischio di avere
una legge impugnata dallo Stato? Io non ho le competenze adeguate,
ma a mio modo di vedere, siccome all'interno ci sono troppe
variazioni, sarebbe il caso di fare una valutazione, affinché non
venga impugnata.
Colgo l'occasione per agganciarmi all'argomento dei contratti
del comparto unico scaduti. I contratti sono fermi da quasi sette
anni: nessun aumento e nessun adeguamento anche dopo trent'anni di
servizio, solo tagli. Che dire poi del confronto tra le stesse
categorie? Faccio un esempio: mi risulta, grazie alla trasparenza
del sito, che nell'ARER tra stipendi, indennità e compensi
accessori ci sia un differenziale rispetto a un C2 del comparto
unico di quasi 10 mila euro. Inoltre il personale dell'ARER, per
quanto ne so io, non ha espletato nessun tipo di concorso. Ora, non
pensate che vi sia un'evidente disparità tra un regionale del
comparto e lo stesso C2? Pensate che sia possibile trovare un
compromesso al ribasso o al rialzo in termini contrattuali? Secondo
me, si crea uno scontro sindacale non da poco tra categorie.
L'Assessore Chatrian in Commissione ci ha detto che questi risparmi
erano anche dovuti al contenimento delle ferie, degli straordinari,
delle spese per le missioni, ma credo che in Amministrazione
regionale ci siano dei servizi e dei dipartimenti in cui sono ormai
vent'anni che non si pagano gli straordinari, neanche quelli che si
fanno durante i festivi, comandati per motivi di servizio.
È così che si crea malumore e malcontento tra i dipendenti
all'interno degli stessi livelli, con applicazioni diverse tra un
dipartimento e un altro. La cosa è ben nota, visto che ogni anno
arriva la stessa circolare che richiede di programmare e contenere
gli straordinari a pagamento. Io e lei, assessore Chatrian, eravamo
dei dipendenti regionali a diversi livelli, ma non pensa che
potrebbe avere un occhio di riguardo per una categoria così
bistrattata dall'opinione pubblica? Non vorrei che succedesse come
al casinò, dove si tagliano gli stipendi ma solo ai livelli più
bassi della piramide aziendale, mentre gli altri sono intoccabili.
In un momento di crisi e di contenimento si deve pensare a tutti,
proporzionalmente alle responsabilità sostenute. In alcuni
dipartimenti dell'Amministrazione non vi sono soldi in bilancio per
le spese di cantiere. Io non so a chi o a cosa imputare la
mancanza, ma non è pensabile organizzare attività su più anni senza
budget
sicuri da spendere.
Infine il bilancio armonizzato nell'insieme così definito, che
però a me è sembrato non così armonizzato tra gli assessorati. Come
è già stato detto, alcuni sono molto importanti, creano indotto,
movimentano il mondo del lavoro e dell'economia, ma hanno poco da
spendere. Altri invece mi sembra che abbiano dei potenti mezzi
finanziari, che mi sembrano degli
spot
. Ho preso in
considerazione comunque le giustificazioni addotte ieri nei vari
interventi. Spero che queste segnalazioni possano servire e abbiano
un corso prima dell'approvazione finale, che diventa difficile
sostenere per la poca condivisione, per il metodo utilizzato e nel
merito dei contenuti dei due provvedimenti. Forse con un altro
metodo più condiviso, l'iter sarebbe stato più rapido, con pochi
emendamenti e più mirato ai problemi della Valle d'Aosta.
Presidente -
Ha chiesto la parola il consigliere
Padovani, ne ha facoltà.
Padovani (GM) -
Si sta discutendo di una variazione di
bilancio che, come è stato detto da qualche collega già ieri,
probabilmente in passato sarebbe passata sotto silenzio. Come
diceva prima il collega Fosson, si sta parlando di questa
variazione di bilancio, quando invece probabilmente dovremmo
discutere di come reperire risorse, di come trovarne maggiori e di
nuove, per risolvere il grande problema della Valle d'Aosta, che è
la crisi economica, che è la situazione occupazionale, che è la
povertà nella nostra regione. Dovremmo discutere di come trovarli,
risolvendo il rapporto con lo Stato: quei 144 milioni di euro dei
quali già ieri il collega Gerandin ha parlato, secondo me in
maniera molto chiara e approfondita.
Si sta discutendo di un provvedimento
omnibus
, sui cui
contenuti poi parlerò più avanti. Una variazione di bilancio che dà
qualche risposta in alcuni settori in difficoltà. Una variazione di
bilancio che, non nascondo, probabilmente io avrei fatto puntando
su altri settori altrettanto in difficoltà, ma che comunque qualche
risposta in qualche settore la dà.
Si è parlato tanto di metodo in questo Consiglio e quando mi
sono insediato il 10 marzo e ho votato la mozione di sfiducia
costruttiva - che rivoterei, perché continuo a pensare che il
sistema che c'era prima era quanto di peggio potesse avere la Valle
d'Aosta - si era parlato di metodi nuovi e io avevo parlato della
necessità di tali metodi nuovi. Devo dire francamente - io penso di
essere stato sempre molto franco e diretto - che i metodi nuovi,
per quanto mi riguarda, non comprendevano - lo diceva già ieri il
collega Gerandin - il fatto che persone esterne a questo Consiglio
ci dicessero quali accordi le aziende partecipate dalla Regione
siano in procinto di fare o stiano discutendo. Metodi nuovi che non
comprendono il fatto che dirigenti si permettano di dire in quali
aziende verranno assunte persone, come e quando. Metodi nuovi che,
colleghe e colleghi della Giunta - questo devo dirlo proprio
francamente - non comprendono l'iter con il quale si è arrivati a
discutere oggi il disegno di legge n. 114, collegato alla
variazione di bilancio. È un provvedimento omnibus che in parte ha
anche delle modifiche necessarie. Un omnibus al quale io ho
presentato un emendamento, sul recepimento del cosiddetto decreto
Minniti, a proposito del quale, se vogliamo parlare di quello che è
e deve essere l'autonomia, bisogna anche intendersi. Autonomia,
secondo me, vuole anche dire recepire le leggi dello Stato, ma
recepirle magari rielaborandole. Una rielaborazione che ho provato
a fare con questo emendamento, del quale dirò più avanti durante la
presentazione.
Sul metodo credo che in questi mesi qualcosina - più di
qualcosina! - si sia sbagliato, soprattutto in occasione
dell'omnibus, in riferimento alla centralità del Consiglio e delle
Commissioni. È la prima volta che si è chiamati a fare questa
variazione di bilancio e probabilmente ha influito anche il fatto
che questa Giunta è insediata dal 10 marzo. È vero, si poteva fare
meglio. Questa variazione ha creato un contrasto con gli enti
locali, i quali ci hanno dato parere contrario, anche se nel voto
si sono divisi. Un parere contrario che, come già detto da chi mi
ha preceduto, non ha una motivazione. Io avrei voluto capire le
motivazioni del voto contrario, perché poteva servirci nella
discussione oggi. Invece è favorevole il parere che hanno dato
sull'omnibus, sul quale so esserci delle indicazioni che vanno nel
senso dell'emendamento che io oggi ho portato in aula, sul
recepimento del decreto Minniti.
Io penso che questo periodo debba servire alla Giunta per un
cambio di passo sui metodi, perché non succeda mai più che un
provvedimento, come quello che oggi stiamo discutendo, arrivi in
aula un'altra volta con l'iter con il quale è stato portato.
Qualsiasi altro atto così importante, perché ha delle modifiche
davvero importanti, deve arrivare in aula dopo che sia stato
discusso nelle Commissioni competenti, anche perché io penso che
gli atti e le leggi migliori sono quelle condivise, sono quelle che
sono state discusse, magari modificate e anche implementate dalle
idee dei componenti delle varie Commissioni. Quindi il metodo dovrà
essere quello della centralità del Consiglio.
Sui contenuti qualcosina voglio dirla. Io penso che nell'omnibus
ci siano delle modifiche importanti. Sulla legge n. 18 ci sono
delle modifiche necessarie, ma che secondo me - devo dirlo - sono
insufficienti. Come ieri il consigliere Guichardaz diceva, io penso
che questa legge meriti una discussione a parte, perché si dovrà
arrivare alla ripresa dei lavori - questo è uno dei compiti per le
vacanze - a discutere di una proposta di legge che combatta il
grande nemico delle persone, valdostane e valdostani, che è la
povertà. Si deve arrivare a una proposta di legge sulla povertà,
che sia più che sufficiente a risolvere la crisi che sempre più
valdostani stanno vivendo in questo periodo. Ieri il collega
Marguerettaz parlava della legge n. 18 come dell'unica proposta di
politiche sul lavoro. In realtà questa non è una proposta di
politiche sul lavoro, perché io penso che manchi una proposta o un
piano sul lavoro e sull'occupazione. Questo è l'altro grande tema e
l'altra grande proposta sulla quale dovremo discutere alla ripresa
dei lavori nelle Commissioni competenti, perché si arrivi ad
approntare un piano sul lavoro che risolva il grande problema della
disoccupazione.
Quindi alla ripresa dei lavori io mi aspetto un cambio di marcia
sui metodi e sui contenuti, perché chi si propone come cambiamento
rispetto a quello che è stato lo
status quo
fino a oggi, non
può permettersi di sbagliare. Perché se si sbaglia, si viene meno
alle aspettative che le persone fuori da qui avevano riposto su
questo cambiamento. Le aspettative c'erano, ma l'apertura di
credito sta finendo. La sensazione che io ho fuori da queste mura,
è che l'apertura di credito stia finendo. Ci vuole un cambio di
marcia sui contenuti e sui metodi.
Presidente -
Ha chiesto la parola la consigliera Rini, ne
ha facoltà.
Rini (UV) -
Il devient presque excessif d'intervenir
après toutes les interventions qualifiées des collègues d'hier et
surtout il devient presque impossible de ne se pas répéter les
mêmes concepts. Pourtant on dit justement que
repetita
iuvant
, même si avec vous et avec le collègue Marquis, qui
maintenant n'est pas dans la salle, j'ai perdu cet espoir, parce
qu'il a plusieurs fois l'arrogance de qui n'écoute personne, ce
qu'en français on appelle mur de silence et en italien
muro di
gomma
.
Parto anch'io dal tanto sbandierato, soprattutto durante il
famigerato ribaltone di marzo, nuovo metodo. Ne parlava anche lei,
collega Padovani. Tra le tante bugie, tra le tante menzogne che ci
avete raccontato durante questi mesi, devo dire che questa
l'avevate azzeccata. Il metodo è stato effettivamente nuovo e
aggiungerei fortunatamente: un metodo mai visto prima! Avete,
collega Marquis e collega Chatrian, con una supponenza imbarazzante
posto in votazione un atto così importante - un atto che, insieme
al bilancio, diventa il più importante dell'intero anno - in un
giorno e mezzo.
Ieri il collega Marguerettaz parlava delle sue doti artistiche,
collega Marquis. Aveva ragione. Io direi che oltre a queste doti,
che non ho nemmeno la capacità di valutare bene, assieme al suo
collega Chatrian avete dato prova e avete sfoggiato anche una
faccia tosta incredibile in questa fase così delicata, non per noi,
non per voi, ma per la Valle d'Aosta.
Noi chiedevamo una cosa molto semplice: che ci venisse data
l'opportunità di lavorare. Chiedevamo la possibilità di poter
contribuire umilmente con le nostre capacità, che ognuno di noi può
avere nei diversi settori, a questo atto così importante, con il
nostro apporto che sarebbe stato, caro collega Marquis, un apporto
costruttivo. Innanzitutto, collega Marquis, noi non volevamo
portare un apporto personale, perché le ricordo che siamo - spero -
ancora in una democrazia e noi non rappresentiamo noi stessi, ma le
istanze delle cittadine e dei cittadini. Quindi, ci sia un po' di
rispetto se non per noi - abbiamo visto che non ce l'ha - almeno
per le persone che rappresentiamo.
Le faccio un esempio di come il nostro apporto vuole essere
costruttivo. Lo abbiamo dimostrato in questi pochi mesi. Ricordo
l'ultimo passaggio con l'assessore Bertschy in V Commissione in
merito proprio al disegno di legge n. 107 appena approvato, quando
ci fu data la possibilità - ringrazio l'assessore Bertschy per
avercela data - di contribuire con il nostro apporto: così abbiamo
fatto e in quest'aula c'è stato un voto all'unanimità. Quindi non
partiamo con nessun preconcetto, ma lei ci deve garantire la
possibilità di lavorare e di contribuire. Questo esempio di come la
condivisione può essere positiva, lo ha molto ben ricordato il
collega Padovani prima di me. Invece, ahimè, con una supponenza
disarmante ci avete calato dall'alto ed imposto questo atto senza
darci nessuna possibilità di approfondimento. La stessa cosa è
stata fatta agli enti locali, ma ci tornerò. Quindi mi fa sorridere
quando si chiede la motivazione del parere: credo che siamo persone
intelligenti, possiamo capirlo da soli quale sia la motivazione di
un voto contrario.
Pensate davvero, colleghi, di essere i depositari della verità
assoluta? Tornando al "nuovo metodo", state davvero mettendo in
piedi un
modus operandi
che non stento a definire osceno,
dimostrando di non portare nessun rispetto per quest'aula e
tantomeno per le persone che in essa cercano di operare. Del resto,
che lei collega Marquis non abbia il minimo rispetto di quest'aula
e tanto meno della volontà degli elettori, lo dimostra la
disinvoltura con cui sta comodamente adagiato su quella poltrona.
Oltre a non aver rispettato l'aula in questa fase così delicata,
colleghi Marquis e Chatrian, avete fatto una cosa ancora più grave
consumando quello che è stato giustamente definito uno sfregio
istituzionale, mancando persino delle minime forme di rispetto nei
confronti degli enti locali. Ieri il collega Gerandin nel suo
puntuale intervento, ha ricordato come gli enti locali devono avere
pari dignità. Io aggiungerei che forse debbano avere persino un
pochino più di dignità. E sapete perché? Perché rappresentano
l'elemento di massima prossimità territoriale. In effetti sono il
primo vero presidio a servizio delle cittadine e dei cittadini
valdostani. Gli enti locali inoltre non sono stati sbeffeggiati
soltanto nel metodo, ma anche nel merito, visto che le osservazioni
che sono state fatte, o gran parte di queste, non sono state
minimamente prese in considerazione.
Oggi siamo qui convocati, come ieri, in una seduta che viene
definita straordinaria, nonostante che per approfondire questo atto
una seduta
ad hoc
ordinaria - stiamo trattando un atto
ordinario e non straordinario - fosse stata calendarizzata da
tempo, da mesi e mesi, così come è sempre avvenuto ogni anno negli
ultimi nove anni nei quali io ho avuto l'onore di sedere in
quest'aula. Cosa c'è di straordinario oggi, le chiedo presidente
Marquis, all'ordine del giorno? L'unica cosa di straordinaria che
io ho trovato, pensando e che intravedo, è il vostro disarmante
ritardo. Cosa ha fatto Marquis in questi mesi? Lei e alcuni dei
suoi colleghi. Ce lo vuole spiegare? Ma non a me, le ripeto, ai
valdostani e alle valdostane. Dal giorno in cui, bello tronfio e
spudorato, ha deciso di occupare un ruolo così oneroso, cosa ha
fatto? Se non cominciare a occuparsi di questo che è l'atto
programmatico fondamentale per questo anno che compone questa
legislatura? Se vuole, le dico cosa si percepisce dall'esterno,
cosa vede chi la guarda. Tante foto, tanti tagli di nastro, tanti
tweet
: tanti, troppi. Ieri si parlava di sfilate che
denotano - me lo consenta - una imbarazzante voglia di apparire.
Tante, troppe dichiarazioni, il più delle volte improvvide, che -
mi creda - non hanno fatto onore al ruolo che lei stesso ha deciso
di ricoprire e che, soprattutto negli ultimi fatti recenti, hanno
messo in seria difficoltà e in imbarazzo membri della sua stessa
maggioranza.
Sa chi mi sembra lei, Marquis? Mi sembra proprio lo smemorato di
Saint-Vincent. Si ricorda cosa lei diceva? Non quando era
assessore. Quando era assessore, c'ero anch'io, ho fatto un
percorso insieme a lei in Giunta e, me lo ricordo, lei era
particolarmente silente. Il dono della parola le è subentrato con
la perdita della poltrona. Non è l'unico, in quest'aula ce ne sono
parecchi, vero collega Fosson? Dicevo, si ricorda cosa lei diceva
in II Commissione? Lei parlava di metodo, di tempistica, di
condivisione. Quel famoso mese abbondante che all'allora Governo
aveva concesso la Commissione, era stato ritenuto offensivo,
ridicolo, non sufficiente. Ma tireremo giù, se ci sarà tempo,
collega Marquis, che cosa diceva in quella fase. Poi cos'è successo
nella prima occasione - spero non per me e non per lei, ma per la
Valle d'Aosta che sia anche l'unica - che lei ha avuto di
dimostrare che credeva effettivamente in quello che diceva? Cosa ha
fatto? L'esatto contrario! Lei pensa davvero che siano tutti degli
stolti, che nessuno si ricordi queste fasi e questi passaggi?
Io non entrerò nel merito dei singoli settori, perché è già
stato fatto in maniera compiuta, però una panoramica generale va
fatta. Questo atto fa emergere come ci siano forze molto diverse in
questa nuova maggioranza: assessori che hanno saputo difendere e
valorizzare il proprio settore, e lo dicono i dati; altri che
invece sfoggiano e sfoderano un silenzio disarmante. Ieri si è
parlato di turismo, che dovrebbe essere davvero un volano per la
nostra regione, così come lo è stato in passato, invece non viene
neanche menzionato in questo atto. Alle attività produttive il
collega Roscio - non c'è in aula - è vero che subentra a un
assessore che si è caratterizzato per la sua operatività: l'ex
assessore Donzel. Ma mi creda, all'interno della sua stessa
struttura, collega Roscio - mi dispiace che non ci sia in aula - si
chiedono lei dove sia, cosa faccia!
Collega Chatrian, lei diceva con i suoi modi di dire, anche
simpatici quando era all'opposizione, di parlare a chi ci ascolta
da casa. Guardi, io le auguro con tutto il cuore che siano davvero
in pochi ad ascoltarla da casa, perché state scrivendo una
bruttissima pagina, non per noi, come le ho già detto prima, ma per
la Valle d'Aosta. Spero, proprio per queste ragioni, per la nostra
regione, che sia davvero l'ultima brutta pagina che avete
l'opportunità di scrivere. Le persone serie, quelle che hanno a
cuore il bene della nostra bella regione si facciano sentire. In
realtà, tante si sono già fatte sentire: membri della vostra stessa
maggioranza che non condividono questi metodi, che non condividono
questi
paciocchi
, colleghi che godono della mia stima e che
hanno sempre avuto il coraggio di esternare il loro pensiero e di
portare avanti i loro valori e le loro idee, consiglieri, ma anche
membri di Giunta.
I valdostani sono stufi della politica in generale, ma sono
particolarmente stufi di questi giochi di potere, di questi giochi
di poltrone. Ripartiamo davvero dalla serietà e dai valori, quelli
veri, che hanno da sempre caratterizzato la comunità valdostana.
Una comunità che ci chiede oggi delle precise e delle puntuali
risposte. Risposte che, ahimè, Marquis lei non è assolutamente in
grado di dare.
Presidente -
Ci sono altre richieste di intervento? Non
ci sono altre richieste di intervento? Per cortesia, vi chiederei
di prenotarvi, se no la prossima volta chiudo la discussione. Ha
chiesto la parola il consigliere Rollandin, ne ha facoltà.
Rollandin (UV) -
La séance d'hier et d'aujourd'hui devait
être en principe liée à l'examen des deux projets de loi, qui
allaient faire des modifications à ce qui a été le budget approuvé
pour l'année 2017 et avec un
omnibus
des lois qui devaient
être changées en vitesse.
Je crois que dans son ensemble les thèmes ont déjà été analysés
par les collègues, qui ont mis en évidence ce qui s'est passé pour
arriver à ces deux journées de Conseil, pour analyser quelque chose
qui n'avait pas eu le temps d'être débattu dans la Commission
compétente et qui a créé des problèmes de rapport avec les
collectivités locales. Donc, je crois qu'il y a déjà eu toute une
série d'interventions, qui ont mis en évidence ce que même des
collègues, qui aujourd'hui font partie de la majorité, ont dit
clairement, c'est-à-dire que ce n'était pas la méthode qu'ils
voulaient ou qu'ils s'attendaient.
Anche oggi è stato ribadito che soprattutto la giornata di ieri
ha messo in evidenza tre aspetti politici molto interessanti e
importanti. Il primo è partito con una non-comunicazione: la
non-comunicazione di un non-gruppo, di un gruppo sulle nuvole. Il
gruppo che è costituito da Lista Civica, PNV e Stella Alpina. Un
gruppo che non ha nome e che è in cerca di una identità. Ma, fedeli
alla logica di questa impostazione, quello che era importante era
l'annuncio: facciamo l'annuncio, diciamo che ci siamo e che siamo
insieme. Veramente questa è una non-notizia, ma fa notizia e quindi
serve per dire che esistete. Questo è quanto è avvenuto. È un
gruppo che logicamente nella sua costituzione ha tirato in ballo
tutta una serie di fatti contingenti, senza invece mai tenere conto
del ruolo, o di quello che potrebbe essere il ruolo, legato a una
palese evidenza che altri hanno messo in risalto, di un rispetto e
di un recupero della nostra autonomia. Non solo l'autonomia come la
vogliono la Lombardia o il Veneto, ma l'autonomia speciale, cosa
che si ricorda molto poco. E questo cercando di avere una logica
discussione, che porti a creare le premesse per rafforzare questo
livello.
Questa nascitura futura, che nascerà a settembre e che non si sa
quando sarà battezzata, comunque questo nuovo gruppo è tutto meno
che un gruppo autonomista. È un gruppo che, come abbiamo sentito
anche dall'ex senatore Fosson, rimpiange il discorso dei rapporti
con Roma. Lui, fedele
ciellino
, ma oggi i ciellini non vanno
più tanto di moda, quindi non lo si dice nemmeno tanto. È meglio
non parlarne. È meglio non dire dei rapporti stretti, anzi
strettissimi...!
Voce fuori microfono.
Andreotti andava alle riunioni cielline, ma non era ciellino:
non confondiamo il burro con la margarina!
Lì i discorsi diventano difficili. È vero che oggi voi andate un
po' sull'onda di quello che succede nel Meridione: riformiamo,
ricostituiamo la Balena bianca. Qui acqua ce n'è un po' meno, non
sarà la balena bianca, sarà la trota salmonata, ma qualcosa dovete
fare per cercare di dire che esistete. Questo aspetto, però, non ha
trovato nessun riferimento specifico alle esigenze di oggi, di
rafforzare il sistema autonomista anche nei rapporti con Roma, ma
non per scimmiottare quello che avviene giù, ma per essere in grado
di sostenere le battaglie che fino adesso sono state portate
avanti, anche con grandi risultati.
Un altro aspetto importante della giornata di ieri, anche questo
politicamente rilevante, è il fatto che il collega Gerandin abbia
detto che non parteciperà più alle Commissioni di cui faceva parte.
Uno può anche dire: va beh, è un fatto di Gerandin. Però mi sembra
che a Gerandin avete fatto fare fino adesso il mastino della
maggioranza, cercando di difendere a calci e pugni tutto quello che
veniva presentato, e oggi non partecipa più alle Commissioni. Non
credo che sia un segnale da tralasciare o da non mettere in
evidenza. Questo è un aspetto che può essere foriero di alcune
scelte, l'ha detto lui stesso e non è una nostra interpretazione.
Questo aspetto diventa importante se collegato con quello che ho
appena detto, con le proposte che qualcuno ha voluto fare per il
futuro.
Ugualmente, un altro aspetto importante è il documento che qui è
stato presentato dal collega Nogara, sulla riflessione fatta su
questa opzione di aggregazione futura, dove si dice in modo chiaro
che sono dei percorsi diversi. Un conto è costruire la casa, o
comunque la si voglia chiamare, dell'autonomia, un altro conto è
fare un giochino a tre per cercare di ritornare: uno e trino, senza
offendere nessuno. Ma non vorrei che su questi temi, cercando ogni
tanto di confondere quello che è religioso con quello che non lo è,
si cerchi di immaginare qualcosa che non c'è. L'unica
semplificazione è che ci sarà un solo capogruppo: questo è il
risultato di questa nuova
Santa Alleanza
(santa nel senso
che si riferisce a delle situazioni pregresse molto lontane).
Io credo che questi siano tre passaggi politici molto
importanti. Sono passaggi politici, che vanno nella logica di dire
che forse qualcosa è cambiato. Qualche cosa di quello che si voleva
far credere è svanito e ci sono delle prese di coscienza di chi si
accorge di dove si sta andando, di che cosa si vuole ottenere,
senza contare tutto quello che è già stato detto. Credo che
sostanzialmente questi tre punti abbiano una importanza molto forte
nell'ambito del dibattito politico, che va a inserirsi anche nei
due disegni di legge, al di là del metodo. Il primo disegno di
legge è una variazione di bilancio minimale che porta su 10/11
milioni di euro; nemmeno 20 milioni, perché gli altri sono sistemi
interni. I soldi dove sono stati presi? 2 milioni di euro per un
errore degli uffici che avevano calcolato male sugli affari
europei, 4 milioni 700 mila euro vengono presi su un non utilizzo
dei fondi che erano stati messi per il personale, che mi permetto
di dire, quando avevamo fatto il bilancio, c'erano stati richiesti
a gran voce; poi prendiamo atto che adesso siamo ad agosto e non si
sa cosa succederà ancora a fine anno. Sul resto, si è grattato
tutto quello che era grattabile: 20 mila di qua, 22 mila di là, per
arrivare a giustificare delle proposte, alcune delle quali sono
sicuramente significative. Lo sono meno nei rapporti forse con gli
enti locali, là dove qualcuno ha parlato di scontro
istituzionale.
Mi dispiace che non ci sia il collega Gerandin, ma io non credo
che ci sia uno scontro istituzionale. Io credo che il CELVA abbia
fatto il suo dovere e l'hanno fatto tutti i sindaci che hanno
partecipato a queste riunioni, i quali avevano fatto presente da
subito, prima con dei colloqui diretti con l'assessore Chatrian e
con Marquis, quello che chiedevano come sindaci e che in
quest'aula, quando Chatrian era all'opposizione, aveva invocato a
gran voce. Quando avevamo discusso il bilancio, laddove erano stati
dati 3 milioni di euro per la legge n. 26, aveva detto: ma no, è
una vergogna! devono essere 10 milioni, perché quello è il vero
investimento e bisogna andare in quella direzione! dovete metterne
10 di milioni! Oggi nemmeno un euro: non un euro! Questa è la
realtà, questo è quello che noi ci troviamo a esaminare oggi.
Si capisce che non si può avere la disponibilità per tutto e noi
l'abbiamo capito prima di voi, però ci sono delle scelte che
sicuramente vanno in una certa direzione. Per la difesa del suolo,
con la legge n. 5 come con la legge n. 26, ci sono tutti gli
interventi e tutte le piccole opere che venivano fatte dai Comuni
per proteggere il territorio. Qualcuno giustamente ha osservato,
parlando anche delle calamità che sono occorse in questi giorni con
i tornado e così via, che meno male che in alcuni comuni sono state
fatte certe opere. Tali opere sono state dei veri investimenti! E
mi ricollego a quanto hanno detto alcuni colleghi giustamente.
Questo ha salvato di nuovo dei comuni! Sono opere importanti, ma se
non si fanno nel momento giusto, quando si possono fare? Questa è
la carenza che noi vediamo, per cui i Comuni a giusto titolo hanno
fatto presente la questione. Non è uno scontro tra istituzioni, è
una giusta richiesta di valorizzare e di prendere in considerazione
delle necessità oggettive.
Per il resto, è evidente che si sono fatti degli interventi a
modifica per gli anziani: le proposte sono di togliere agli
anziani, laddove solo qualche mese fa c'era una lettera urgente,
fatta giustamente dall'Assessore, che denunciava la mancanza di 2
milioni 700 mila euro. Attenzione, perché quello degli anziani -
qui credo che siamo in molti ad averlo analizzato attentamente - è
un problema che ci scoppierà tra le dita, perché il sistema
pubblico di gestione degli anziani oggi non è più concorrenziale
con quello che sta succedendo nella regione. Stanno venendo in
Valle tutta una serie di strutture private, che hanno dei costi che
sono quasi la metà di quelli della gestione pubblica, perché noi
abbiamo un problema legato alla gestione del personale e alle
sostituzioni. Ci sono assenze giustificate del 30/40 percento, che
devono essere in qualche modo pagate. Oggi abbiamo delle rette per
gli anziani che sfiorano i 2800/3000 mila euro al mese. Credo che
l'Assessore ne sia a conoscenza e ci stia lavorando, però io credo
che su questo tema dobbiamo fare attenzione: questo ci scoppia
veramente, perché non riusciamo più a reggere! La gente, chi può,
fa scelte diverse. Rimane lì solo chi non può andare avanti o chi è
pagato: è una partita di giro, nel senso che è la Regione che paga
ed è la Regione che continua a mantenere il circuito. Questo è un
tema molto delicato, che non è stato affrontato o che si cerca di
affrontare da tempo senza trovare la soluzione adeguata, perché c'è
il giusto riconoscimento del valore del personale, ma che deve
essere anche qui riequilibrato sulle reali e sulle potenziali
esigenze che sono oggi sempre più necessarie.
Sul tema della disponibilità finanziaria qualcuno ha chiesto dei
144 milioni di euro. Io voglio solo ricordare che c'è una sentenza,
richiamata correttamente dal collega Gerandin, che dice che cosa
deve essere fatto. Questi sono dei soldi che la Regione non deve
più versare e non devono più essere trattenuti dallo Stato. Ora si
è fatto ricorso, ma comunque sicuramente ci sono anche le vie di
raccordo con le istituzioni, che devono far capire che questo è un
assurdo. Così come è un assurdo, permettetemi di ripeterlo, che a
noi venga applicato il SIOPE in modo tale che noi paghiamo come
Regione cinque volte quello che paga il Friuli sui trasporti. Noi
paghiamo più di 100 milioni di euro. Se noi mettessimo questi due
valori, avremmo risolto il problema del bilancio! Però deve essere
affrontato in quel modo, perché altrimenti ci parliamo addosso.
Questa è la differenza sostanziale. Non è che le altre Regioni
hanno fatto accordi diversi: le altre hanno utilizzato questo
sistema.
Poi, permettetemi di dire che qui noi navighiamo su una
variazione di 10/11 milioni di euro, ma non abbiamo ancora un'idea
del DEFR. Una nuvola: il DEFR non c'è. Di questo documento che
doveva essere approvato entro il 30 giugno, nessuno ne ha parlato.
Per carità di patria noi non insistiamo, ma sarebbe non
propedeutico, ma indispensabile, perché altrimenti su che cosa si
va a costruire il bilancio? Si fa finta che non esista questo
problema.
Purtroppo noi ci stiamo accorgendo che l'unico vero sforzo che è
stato fatto fino adesso è di tenere nella dovuta considerazione
partitica i posti disponibili. In tre mesi e qualche giorno sono
state fatte più nomine che in cinque anni. Più di cento nomine in
settanta giorni: di tutto, meno che la competenza! Invece, si è
guardato in modo molto accurato la provenienza politica o
partitica, non volendo assolutamente tenere conto delle competenze,
tant'è che molte nomine le avete dovute fare due o tre volte. Tutte
le nomine di tutte le partecipate, RAV, SAV, CVA, non dico Casinò,
tutte le consulenze di questo mondo sono state date in barba ai
principi della legge n. 27! Tutto quello che si poteva fare come
nomine, è stato fatto! Vedete un po' voi: il marchio sicuro di
questa fabbrica è proprio l'assunzione! L'assunzione e l'annuncio:
sono le due parole forti di questa compagine. L'importante è
annunciare! Se si fa una norma di attuazione per eventualmente
agevolare le imprese, si va all'associazione industriali per
presentare il nuovo strumento, senza nemmeno averlo ancora
presentato in aula! E così per tutta una serie di argomenti. Tutto
quello che noi dovremmo poi discutere, voi lo avete già fatto, è
già tutto a posto. Adesso leggiamo di 31 milioni di euro che
arrivano: bella notizia! Poi tra le righe si scopre che sono 31
milioni che erano già previsti e che avevano già una destinazione
di utilizzo. Questo è il modo con cui viene presentato tutto quello
che
non
viene fatto. Dopo di che leggi la notizia e la gente
se ne frega.
Io credo che, senza voler andare oltre, ci sia oggettivamente
una sensibilità nei confronti delle istituzioni, che non voglio
definire. Questi due provvedimenti sono per cifre ridicole. Ma
quello che è significativo è che si voglia portare oggi - poi ci
saranno gli emendamenti alla legge n. 114 - modifiche a tutta una
serie di leggi, come è stato già detto da qualche collega: ma a che
pro?! ma che urgenza c'è?! Guardiamole un attimo queste leggi e
proviamo a vedere quali sono le modifiche vere che sono necessarie!
Perché bisogna sistemare alcune persone, l'ARER diventa un ente non
economico, dove tutto il personale può rientrare nel comparto
unico. Ma secondo voi è un modo di operare? Eh sì, perché l'avete
presentata! Dopo di che è chiaro che anche la relatrice ha ripreso
punto per punto correttamente quello che c'è scritto, però io mi
rendo conto dell'imbarazzo nel presentare quegli aspetti che non
sono stati discussi. Non c'è nessuna volontà di verificare se
questo è quanto serva effettivamente, o se sia solo un aspetto, un
articolo che serve e si modifica la legge. Sono leggi che veramente
dovrebbero essere riviste!
Io credo che oggi i punti importanti siano quelli politici.
Questa puntata estiva ha detto molto. Anche le ultime osservazioni
di Padovani credo che non debbano essere sottovalutate e vanno
lette per quelle che sono: degli appunti molto puntuali sul
decantato metodo. Sono passati solo tre mesi e qualche giorno, ma
io credo che una riflessione su questo sia da fare. Se fosse stato
in altri tempi, chissà cosa si sarebbe già chiesto politicamente.
Si sarebbe detto che non c'è più la maggioranza: via tutti, cosa
fate? dimissioni! tre mozioni! Adesso Cognetta se n'è andato...! Ci
sarebbe stato questo via vai, questa formulazione generica e
generalista, si sarebbe detto: ma cosa state ancora a fare? Invece
oggi si dice tranquillamente che un consigliere se ne va dalle
Commissione: va beh, se ne è andato, ne mettiamo un altro! Non va
bene quello che è stato presentato? Se volete lo approvate, se no
lo approvate lo stesso! Questa è la logica con cui tranquillamente
si va avanti, pensando che la gente non capisca cosa stia
succedendo. Non è più così! La gente capisce, valuta, medita e
saprà fare le sue scelte.
Presidente -
Ricordo che siamo in discussione generale e
c'è la possibilità di un secondo intervento. Ha chiesto la parola
il consigliere Marguerettaz, ne ha facoltà.
Marguerettaz
(UV) -
Un breve secondo intervento,
perché credo che alcune suggestioni vadano riprese, perché abbiamo
avuto anche il piacere di vedere una serie di argomenti che sono
stati oggetto di riflessione. In particolare, l'impostazione
dell'intervento del collega Fosson tutto sommato l'avevamo un po'
previsto. Il
benchmark
è chiaro: iniziamo con le scuse. Da
penitente mi presento e chiedo scusa per i peccati:
mea
culpa
,
mea culpa
,
mea
maxima culpa
. Dopo
di che però ci sono tutta una serie di boccette di veleno, o
presunto tale, che emergono e la figura del penitente scompare per
mostrare una serie di artigli. Allora andiamo un po' a vedere
questi artigli. Io cerco di aiutarla, perché non so se a volte la
memoria le fa difetto.
Lei ha ricordato i nove anni. Le ricordo che io ho fatto
quattordici anni da assessore, però cerco di fare un passo
indietro, perché lei mi parla delle primarie. Non vorrei fare un
discorso di famiglia, ma le ricordo che quando lei è stato per la
prima volta candidato dell'Union Valdôtaine, il presidente
dell'Union Valdôtaine era il sottoscritto e lei delle primarie o
delle sezioni se n'è fatto un baffo, perché lei è stato messo da
noi come
comité fédéral
. Quindi lei non è uno che è nato
dalla gavetta, lei è uno che è stato portato con l'elicottero. Dopo
di che oggi sembra che la sua memoria assomigli a un sistema
informatico che si chiama memoria a placche e che viene utilizzato
per confondere le acque. Però io cerco di riportarla sulla retta
via. Lei delle primarie se n'è fatto un baffo, dopo di che si è
fatto cinque anni a Roma e, in modo inspiegabile, arriva qua e
dice: Marguerettaz, io ti ho portato da Lupi, ovviamente sodale di
Comunione e Liberazione. Ma perché, lei non doveva portarmi? Abbia
pazienza, lei è stato Senatore, è stato in Giunta con il
sottoscritto: se c'è un problema per la Valle d'Aosta, lei pensa di
aver fatto un regalo a qualcuno? Lei doveva farlo! Lei viene a
rimproverare un atto scontato! Io non so se non si vergogna nel
dire queste cose! È come se lei da medico dicesse: sai che ti ho
curato? Ma ci mancherebbe altro, lei è medico e deve curare la
gente! È un politico e deve risolvere i problemi! Ma non mi faccia
perdere la pazienza! Viene a rimproverare il fatto che ha trovato
un momento di collegamento tra l'Amministrazione regionale e il
Governo: ma si rende conto di quello che dice? Si beva un bicchiere
d'acqua!
Dopo di che mi parla del casinò e dei problemi finanziari. Ma,
anche lì, lei era seduto in Giunta a fare che cosa? A sgranare il
rosario? Abbia pazienza, sono dei provvedimenti che sono stati
discussi, i bilanci sono stati fatti, era lì e adesso lei dice che
c'erano dei problemi. Ma guardi che l'ignavia è un grosso peccato!
Io lo dico, perché non è pensabile venire in quest'aula e fare
l'intervento che ha fatto. Io sono convinto che sotto lei abbia lo
spirito del martire: da un certo punto di vista io mi immolo. Però
poi non ci dà delle risposte e non ci dice nulla!
Lei l'altro giorno aveva un eloquio straordinario, mentre
parlava in conferenza stampa. Diceva delle cose che erano
interessanti. Arriviamo in aula e non si dice più nulla. Voi
costituite un gruppo che non è da poco: il Presidente della
Regione, due assessori, un segretario del Consiglio, un
vicepresidente del Consiglio e un presidente di Commissione. Voi in
cinque avete sei cariche: è una cosa particolare, una cosa
notevole. E non ci dite nulla? Io dico, abbiate pazienza, come si
può immaginare di non dire nulla su un percorso così impattante.
Dite: Area Civica, PNV, non siamo ancora pronti. Non siete ancora
pronti?!
Rispetto alle frasi che ha detto Padovani e con le
responsabilità che avete voi, io avrei la pelle d'oca. Padovani ha
detto tre cose che sono devastanti. Ha parlato dell'
omnibus
e del metodo, ma per uno che ha fatto del metodo il grimaldello per
far saltare una maggioranza, credo la dica lunga. Ma soprattutto ha
detto cose come - se ho capito bene, poi andremo a risentire le
registrazioni - "soggetti esterni che dettano le regole alle
partecipate"? Ma, Chatrian, e la legge n. 20? Soggetti esterni che
dettano le regole alle partecipate?! L'ha detto uno dei diciotto!
Io avrei chiesto una sospensione: un momento, che cosa succede?
Prima c'era una corrispondenza che faceva paura con la Procura
della Repubblica, ma una cosa del genere, caro mio: fermiamo subito
un attimo che andiamo in via Ollietti! Soggetti esterni che dettano
regole alle partecipate! Ma ha detto un'altra cosa ancora peggiore:
"dirigenti che dicono quali devono essere le assunzioni"! E ridai!
Le ha dette Padovani, poi magari le ho capite male, ma sono dette
così. E voi, serafici, siete qua e va tutto bene. Credetemi,
abbiamo messo la Valle d'Aosta non solo nelle mani di dilettanti,
ma in mano a persone che hanno a questo punto, se sono vere le cose
che sono state dette, delle ampie zone grigie.
Mi consentirete di chiudere con una battuta. Il presidente
Rollandin dice che c'è una nuova aggregazione che non si sa che
nome abbia. Ognuno di noi ha fatto degli esercizi e a volte si
trovano degli acronimi, a volte si trovano dei nomi di fantasia. Io
ascoltando un po' l'intervento dell'ex assessore ed ex senatore
Fosson ho maturato un'idea. Questo è un gruppo che mette insieme
dei cespugli (amici miei dicono piante infestanti). Dedicandosi
all'agricoltura, uno mette dei trapianti, fa delle semine, sei
convinto di avere solo verdura buona, ma ogni tanto c'è qualche
pianta infestante e qua e là la prendi. Però chiamiamoli cespugli
per non essere offensivi. Vengono messi insieme, ma non si capisce,
non si delinea un percorso, non c'è un progetto. L'unico è di dire:
io ci sono. Però dalle parole del collega Fosson, posso darvi un
suggerimento. Lei vada a risentirsi il suo intervento e noterà che
ha usato in modo esagerato e continuo un termine che, secondo me, è
perfetto per il vostro non-gruppo: eccetera. Lei ha detto almeno
una decina di volte "eccetera". Ecco, chiamatevi "eccetera"!
Presidente -
Altre richieste di intervento? Ha chiesto la
parola il consigliere Guichardaz, ne ha facoltà.
Guichardaz (PD-SIN.VDA) -
Mi metto la giacca, malgrado la
deroga per il caldo, perché penso che ci siano delle forme che in
ogni caso è bene mantenere. Così come è bene, a mio parere,
rimanere in quest'aula perlomeno durante il dibattito. Con la
simpatia che posso avere a volte per i metodi un po' guasconi del
collega Cognetta, io penso che non sia stato opportuno da parte sua
lasciare quest'aula ieri mattina, perché mi dà la sensazione non
tanto di una forma di protesta, quanto del fatto di abbandonare
l'aula per guadagnarsi magari due giorni di vacanza in più. Noi
invece siamo qui incollati a sentire le discussioni e a volte i
vaneggiamenti di qualche collega che cerca di giustificare certe
fughe in avanti. Ma il dibattito io penso sia un momento in cui
tutte le parti politiche possono colmare quel
gap
di tempo
che non ci è stato concesso. Quindi è bene che il dibattito si
faccia e che abbia un suo senso all'interno di questa discussione e
poi dell'approvazione finale di questi due provvedimenti, se
verranno approvati.
Io avevo premesso che avrei fatto un approfondimento in questo
secondo intervento sui singoli provvedimenti. Devo dire, però, che
dopo le dichiarazioni che ho sentito questa mattina in aula, penso
che non sia più opportuno nemmeno dare un contributo, se non magari
qualche accenno rispetto alle questioni più tecniche. Penso che la
barra oramai si sia spostata tutta sull'aspetto politico. Oggi noi
assistiamo allo sgretolamento di una maggioranza, cominciato ieri
con le dichiarazioni del collega Gerandin, che si è dimesso da
tutte le Commissioni. Poi io non so se le dimissioni sono perché
era stanco di stare in tre Commissioni, visto che la vostra è
comunque una maggioranza abbastanza risicata e tutti i componenti
si devono prendere in carico la partecipazione a più Commissioni,
quindi ammetto che sia faticoso. Francamente io non ho capito,
collega Gerandin, se le dimissioni sono arrivate perché lei è
troppo affaticato di lavorare nelle Commissioni che le sono state
delegate in quanto titolare, o se c'è un problema più ampio. Lei ha
fatto una premessa, dopo di che ha chiuso dicendo di dimettersi
dalle tre Commissioni. Spieghi il significato politico delle tre
dimissioni, perché altrimenti, per quello che mi riguarda, la cosa
rimane un po' in sospeso. Lei ha intenzione di dimettersi dalle
Commissioni e quindi di non appoggiare più la maggioranza, di
appoggiarla a condizione, di appoggiarla sui provvedimenti? Perché
credo che tale questione ponga un problema di carattere politico
non indifferente. Noi ci avviamo alla pausa estiva senza sapere se
abbiamo una maggioranza.
Le dichiarazioni del collega Padovani di questa mattina vanno
più o meno sulla stessa scia. Lei ha appoggiato una mozione di
sfiducia cosiddetta costruttiva, con la motivazione - oggi lo ha
ripetuto - di cambiare sistema politico (dare una svolta, il metodo
nuovo, il nuovo indirizzo, la casa di vetro, la trasparenza, la
condivisione), ma oggi lei, collega Padovani, ha detto delle cose
per cui io vi invito veramente - come ha detto il collega
Marguerettaz - a farvi un percorso di autoanalisi, perché mi pare
di captare che c'è un problema al vostro interno. Lei oggi ha
parlato di aperture di credito che avete dato e che state
chiudendo. Allora diteci che cosa sta succedendo, perché voi siete
i due elementi che caratterizzano la maggioranza e che assicurano
in qualche modo i numeri della maggioranza stessa.
Questo psicodramma a cui abbiamo assistito in occasione della
discussione, io credo che ponga un problema di tipo politico. Tra
l'altro sono emerse delle considerazioni pubbliche in quest'aula,
che il collega Marguerettaz ha giustamente ripreso, che non dicono
solo di un problema di tipo politico, ma che evidenziano anche un
problema di conduzione. L'intervento di La Torre che diventa
d'improvviso statista e si fa da pontiere con i maghi
dell'idroelettrico svizzero lo posso capire, perché è nel suo
stile. La Torre era appena uscito la settimana prima con quella
scemenza sulla denuncia alla Procura del livello di cadmio di un
anno e mezzo fa. Evidentemente, visto che ha fatto la scelta di
dimettersi e quindi probabilmente di rimanere fuori dal circuito
politico, ha bisogno ogni tanto di dire delle cretinate, che
comunque - diciamocelo chiaramente -vengono poi riprese da
quest'aula o dai giornali e poi assurte a programmazione politica!
Mi telefona un giorno un giornalista e mi dice: La Torre fa delle
proposte politiche, voi che dite? Ma vi sembrano delle proposte
politiche? Questa vi sembra una proposta politica: buttare degli
spot
, buttare delle idee lanciate per caso, senza né capo né
coda, su un tema tra l'altro come quello dell'idroelettrico, dove
lui per primo andava a difendere la valdostanità oltre che delle
istituzioni anche delle nostre aziende, delle nostre industrie, e
oggi va a buttare lì nell'agone della discussione una roba come
un'alleanza con chissà che cosa?
Questa è una questione che possiamo lasciare a La Torre, ma
quando cominciano a inserirsi argomentazioni un po' più complesse,
come le questioni sulle assunzioni di CVA, io chiedo al collega
Padovani di venirci a dire di che cosa sta parlando! Ci dica di che
cosa sta parlando, perché siamo stati scalzati dalla maggioranza
con una serie di parole d'ordine, tra le quali anche quella del
rispetto rigoroso della trasparenza, delle modalità di assunzione e
via dicendo. Il consigliere Rollandin ha ricordato bene che cosa
avete fatto in quaranta, cinquanta, ottanta, cento giorni: ho perso
il conto di quanto tempo siete qua. Avete riformulato completamente
tutti i consigli d'amministrazione, avete nominato lavoratori, come
ho già fatto rilevare più di una volta, all'interno dei consigli
d'amministrazione, mettendo in imbarazzo addirittura le stesse
aziende. Avete nominato degli squadroni, delle pletore di
consulenti, che non si sa bene cosa facciano. Ma voi siete nati
come l'alternativa a un sistema che avete condannato e che avete
denunciato! Io da
peones
, quando c'erano da rilevare delle
questioni, l'ho sempre fatto in aula senza problema e senza fare
quello che magari cerca di coprire le cose per convenienza. Ma voi
state facendo esattamente il contrario. Non parlo dei due giorni
per l'approvazione di due normative che sono forse, dopo la
Finanziaria, le due più importanti. Quindi io credo che questo
aspetto, che a me fa venire francamente la pelle d'oca, vada
affrontato in maniera chiara, se non in quest'aula, io non lo so in
quali altri ambiti vada affrontato, ma voi ci dovete dire se esiste
ancora la maggioranza, perché da ieri, da quando è cominciato
questo dibattito, i cittadini valdostani si chiedono chi li
governa. Li governa una squadra spacchettata, spaccata,
disintegrata? Noi a un certo punto abbiamo preso atto che non c'era
più l'appoggio di qualcuno e c'è stato un cambiamento. Ma oggi mi
pare palese che non ci sia la maggioranza, al di là di Cognetta che
vi ha appoggiato per motivi altri. Quindi io credo che questi
aspetti vadano comunque risolti.
Riguardo poi alle questioni numeriche, ripeto, avevo preparato
un intervento, ma mi pare che a questo punto ci sia poco da dire,
se non che anche alcune scelte che avete operato all'interno di
questi provvedimenti, sono francamente a noi poco chiare, oltre che
poco comprensibili. Colleghi, avete tolto 200 mila euro dal sistema
di allertamento per rischio metereologico idraulico. Ho fatto la
sommatoria di cosa avete tolto per cercare di andare a recuperare
qualche soldo qua e là, da mettere poi nei vari capitoli: dalla
promozione, ai beni culturali, a tutto il resto. Ma scusate, gli
eventi di oggi, gli eventi di ieri e dell'altro ieri, sono eventi
che testimoniano di una necessità di attenzione verso gli allarmi e
del sistema di allerta dei rischi meteorologici e idrogeologici:
avete tolto 200 mila euro su cinque di questi capitoli!
Avete tolto 460 mila euro dall'università, per recuperarli
altrove. Ma noi abbiamo appena fatto un'audizione con il rettore e
il direttore amministrativo dell'ateneo, che sono venuti a pregarci
in ginocchio di dare delle risorse per la sopravvivenza
dell'università. Mancano 1 milioni 3 mila euro per pagare gli
stipendi e per implementare il piano di sviluppo triennale con quel
famoso corso bilingue tecnico giuridico o politico giuridico che è
stato discusso all'interno del piano di sviluppo. Bisognerebbe dare
dei soldi e noi togliamo ulteriori 465 mila euro. Poi qualcuno mi
potrà dire che quelle sono risorse che non potevano essere
utilizzate nell'anno in corso e le abbiamo disimpegnate. Bravi, va
bene! Ditecelo, però. Ma non in un giorno e mezzo di audizioni!
Anzi, in un giorno, perché se mettiamo una mattina e l'altra alla
fine facciamo una giornata di audizioni. Sono temi che avrebbero
avuto la necessità di essere chiariti.
Gli spostamenti di risorse da un capitolo all'altro. Il famoso
refuso di 1 milione 984 mila euro: assessore Roscio, lei ha
scaricato al coordinatore Garrone la richiesta di chiarimento,
credo del consigliere Marguerettaz, sulla natura di quel milione e
984 mila euro imputati sulla formazione professionale. No, ma
quello è un refuso...! Io non ho capito niente di quella roba lì!
In Commissione è successo che l'assessore Roscio dice di chiedere a
Garrone, il quale dice: io non ne so niente, mi dicono che è un
refuso, chiedete all'assessore Chatrian. Il problema è che
l'assessore Chatrian si è reso disponibile per un passaggio in
Commissione, il primo dove è venuto a raccontare il suo sogno, la
sua visione di variazione di bilancio, dopo di che chi ha più visto
niente? Io rimango ancora nel dubbio: sono un ignorante, ma rimango
ancora nel dubbio che quell'imputazione sulla formazione
professionale, FSE sull'occupazione o quello che vogliamo, sia
comunque un segnale che viene raccolto male, perché se non viene
chiarito, quando la gente o chi si interessa a queste cose va a
vedere che si tolgono 1 milione 984 mila euro dalla formazione
professionale, si chiede che cosa sta succedendo.
Andiamo a vedere, per esempio, come sono stati ridistribuiti
alcuni fondi. È stato detto dal collega che sono stati tolti più di
4 milioni di euro dai costi del personale. Ma è stata fatta
un'analisi, è stata fatta una valutazione? Tiriamo via i soldi dai
costi del personale e che cosa vuol dire come effetto? Ne avete
parlato con i sindacati? Vuol dire che si bloccano gli straordinari
per i dipendenti? Perché il personale non è solo l'impiegato, il
Fantozzi che ogni tanto viene dipinto. Io ho vissuto il periodo in
cui gli impiegati pubblici venivano in qualche modo stigmatizzati
da certe parti politiche, che dicevano che erano dei fannulloni, ma
qua parliamo di altro. Parliamo di impiegati pubblici tra cui
operai, vigili del fuoco, forestali, persone addette alle emergenze
e via dicendo, ai quali magari voi tirate via, per recuperarli
altrove, 4 milioni di euro senza fare nemmeno un passaggio
sindacale. Tranne poi magari inventarvi il passaggio nel comparto
unico dell'ARER per chissà quale motivazione.
Avete tirato via 700 mila euro dai programmi investimenti
crescita e occupazione, 490 mila euro dagli investimenti per la
crescita e l'occupazione quota Stato e via dicendo. Ma ci volete
dare delle spiegazioni? Ma ci volete far capire che cosa vuol dire
tirare via 18 milioni di euro da provvedimenti di legge che hanno
anche dei nomi importanti? Queste risorse che cosa produrranno in
meno rispetto a quello che stanno producendo adesso? Avete tirato
via dei soldi dalla promozione turistica, per esempio: 118 mila
euro dalle spese per la veicolazione dell'immagine turistica della
regione, ne avete tirati via altri, dopo di che ne avete spostati
degli altri sugli eventi sportivi. Ci volete dire qual è la logica
che sta dietro a queste scelte? O sono bastati i venti minuti in
cui è venuto l'assessore Restano a raccontarci che cosa si intende
fare? Intendete andare avanti sul processo di promozione turistica
della Valle d'Aosta, il cosiddetto marchio ombrello? Io non lo so,
avete dei progetti? Questa era l'occasione per venire in
Commissione e aprire un dibattito, per approfondire, per dire alla
gente, non a noi, come ha detto la collega Rini: noi siamo i
rappresentanti delle istituzioni. A volte ci prendiamo gli
schiaffoni, ci prendiamo anche dei meriti, dei demeriti, tutto
quello che volete, ma siamo stati eletti dai cittadini, quindi
siamo lì a nome dei cittadini. Noi non siamo lì - come dicevo
all'inizio dell'intervento - a fare le parti di Guichardaz,
Cretier, Baccega o Marguerettaz. Siamo lì perché rappresentiamo
qualcuno e voi avete il dovere di venire lì a chiarire questi
numeri, che tipo di ricadute avranno sui provvedimenti in essere e
sugli altri.
Questo è il motivo per cui noi abbiamo richiamato all'inizio -
tutti i colleghi vedo che si sono uniti, compresi quelli della
maggioranza - l'esigenza di approfondimento e di condivisione. Il
metodo, colleghi! Voi state completamente rinnegando le parole
d'ordine con le quali vi siete presentati ai lavoratori. Peraltro,
io devo dire che, fino a prova contraria, cioè finché non avrete
l'accortezza di venire in Commissione a rappresentare i risultati -
non alla stampa con le conferenze stampa dei vostri addetti, o con
quelle che fate il lunedì - finché non verrete in Commissione a
subire anche le richieste dei consiglieri, fino ad allora per me
voi starete governando male la Valle d'Aosta!
Presidente -
Ha chiesto la parola il consigliere
Padovani, ne ha facoltà.
Padovani (GM) -
Siccome sono stato tirato in ballo dai
colleghi Marguerettaz e Guichardaz, chiarisco quello che ho detto
nel mio intervento di prima. Sembra che io abbia svelato dei
segreti di stato o chissà quale malefatta di qualcuno o
dell'assessore. Niente di tutto questo. Io ho citato semplicemente
due articoli apparsi su due noti giornali: uno del 22 luglio, con
il titolo "CVA, le anticipazioni sul piano strategico. Tra gli
obiettivi anche nuovi posti di lavoro"; l'altro del 23 luglio,
citato già prima dal collega Guichardaz, dove si dice "La
Swisspower interessata a stringere un accordo con CVA". Quindi non
ho svelato nulla di segreto o chissà che di illegale. Ho
semplicemente citato due articoli di giornale, nei quali secondo
me, però, si dicono delle cose che quelle persone, a mio modo di
vedere, non dovevano dire; non erano delegate o autorizzate a
dirlo. Tutto qui: niente di illegale, di segreto o di chissà che. È
tutto sui giornali.
Presidente -
Non ci sono altri interventi, dichiaro
chiusa la discussione generale.
Ha chiesto la parola il Presidente della Regione, ne ha
facoltà.
Marquis (SA) -
Prego, collega Morelli: lascio a lei la
precedenza per la sua replica.
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
Ci sono degli articoli di regolamento
interno che prevedono che il relatore possa intervenire in replica
e mi sembra più corretto che il Governo chiuda. Io non voglio
togliere la parola a nessuno, ma mi pare che l'ordine sia più
corretto in questo senso.
Anch'io, come il collega Guichardaz, tengo a una certa forma e
devo dire che il fatto di non scadere proprio nella barbarie mi sta
abbastanza a cuore. Ogni tanto ho l'impressione di essere in una
società, ma anche poi in politica, in un clima dove un minimo di
urbanità forse andrebbe rispettato. Un clima dove la correttezza,
la forma, l'urbanità sono talmente desuete, che il fatto che la
sottoscritta, chiamata a presiedere la II Commissione, abbia
ritenuto, a fronte delle rimostranze giustificate del presidente
del CPEL sulla limitatezza di tempo a loro disposizione per l'esame
di un disegno di legge, abbia ritenuto di porgere delle scuse, è
diventata una notizia che fa clamore, quando, scusatemi, dovrebbe
essere la normalità. Questo fatto che la Morelli ha chiesto scusa è
diventato una specie di mantra, che viene ripreso e brandito quasi
come un'arma.
Forse è il caso che spieghi perché ho chiesto scusa. Certamente
non perché io abbia ritenuto in qualche modo ingiustificata
l'accelerazione che si è voluta imprimere all'iter dei due disegni
di legge. È una accelerazione che ha una spiegazione: vi è la
necessità di intervenire tempestivamente e si è voluto farlo prima
della pausa estiva. Io, in qualità di vicepresidente, mi sono
sentita di rivolgere le scuse al presidente Manes, perché mi sono
resa conto di aver provocato un disagio all'assemblea dei sindaci.
Io ho capito il loro disagio e il presidente Manes, quando si è
espresso in Commissione, mi sembrava assolutamente sincero. Io ho
capito e, da persona normale, ho porto delle scuse.
Ho capito poi un po' meno la strumentalizzazione avvenuta
all'interno del CPEL. Una strumentalizzazione assolutamente
partitica, ma che credo abbiano capito tutti i cittadini. Io non
condivido con il collega Gerandin il concetto di CELVA spaccato.
All'interno del CELVA forse stanno cominciando a verificarsi delle
dinamiche di confronto normale. Un CELVA che in modo bulgaro votava
i provvedimenti, a me non sembrava una situazione normale. Ma la
scelta di voler far approvare la variazione di bilancio prima della
pausa estiva ha una motivazione fondata, ha una motivazione seria
che va nell'interesse della comunità, per la quale nel merito io
non mi sento assolutamente di chiedere scusa. Anzi, sostengo che
sia soltanto il nostro dovere, il nostro lavoro quello di dare
risposte, di cercare di dare risposte concrete in tempi brevi.
Da parte di chi ha governato a lungo questa Regione e conosce
bene la situazione delicata in cui la nostra Regione si trova,
sarebbe legittimo aspettarsi un atteggiamento diverso, un
atteggiamento di responsabilità. Credo che nel merito ci siano
stati pochi interventi, apprezzabili sicuramente da parte di alcuni
colleghi dell'opposizione, ma molto, troppo si è detto sul metodo.
Non si può accettare che un ex assessore, che avrebbe molto da dire
nel merito, faccia un intervento di quindici minuti parlando sul
metodo e con delle accuse personali. Ma non si fa politica in
questo modo! Ma mi stupisce che dagli esponenti dell'Union
Valdôtaine, un movimento che ha fatto la storia di questa regione,
si abbassino a questo tipo di politica. Comunque, per carità,
à
chacun son goût, à chacun son style
. Una volta fatte tutte le
rimostranze sui tempi brevi e sui metodi, che ci stavano e che sono
legittime, sono stata la prima a dirlo, ma poi entriamo nel merito
e abbiamo anche un po' di pudore nel fare certe affermazioni, anche
a fronte di certe responsabilità gravi, che competono in
particolare a qualcuno che siede nei banchi della minoranza. Lo ha
ricordato ieri il collega Gerandin in modo molto puntuale, perché
lui è puntuale: riporta dati, cita i numeri, le date ed è stato
chiarissimo. Qui sembra che si siano dimenticate queste
responsabilità. Altro che lo smemorato di Saint-Vincent. Lo
smemorato di Collegno rispetto a voi era veramente un
dilettante.
Dopo di che, i segnali che i colleghi di maggioranza hanno
voluto dare, io credo che siano stati recepiti e siano stati
capiti. Collega Gerandin, se lei voleva fare un appello e voleva
dare un segnale chiaro, io credo che abbia colto nel segno e abbia
potuto farlo. Però le dico anche di riconsiderare la sua posizione,
perché è un atteggiamento che non le appartiene, un atteggiamento
incomprensibile. Io credo che la comunità non lo capisca. Essere
rappresentati all'interno delle Commissioni è un diritto, ma è
anche un dovere. Poi io lo so che lei comunque continuerà a
lavorare in Commissione e a partecipare alle riunioni, perché
sicuramente a lei dobbiamo riconoscere una volontà e un'assiduità
al lavoro che pochi hanno. Però la forma ha la sua importanza e
quindi io tranquillamente le chiedo di riconsiderare questa
posizione.
Questa non è la prima variazione di bilancio e non sarà
probabilmente neanche l'ultima. Sicuramente qui si sono volute dare
alcune priorità, ma certamente vi sono altri settori importanti che
necessitano di uguale attenzione. Il collega Baccega ha sollevato
il problema della promozione turistica, che sicuramente è un tema
su cui bisogna ritornare e a cui dare la giusta importanza. Peccato
che in questi ultimi anni, non dico in questi ultimi tre o quattro
mesi, di promozione turistica se ne è parlato ben poco.
Il sistema del bilancio armonizzato comporta necessariamente
prima una programmazione più puntuale a monte, ma anche poi in
seguito una capacità di adattamento, se si vuole che i fondi
vengano utilizzati in modo ottimale. Quindi la variazione di
bilancio sarà uno strumento che forzatamente dovrà essere
utilizzato in modo più dinamico e magari in tempi anche più brevi
rispetto a quello che veniva fatto con l'assestamento. L'anno
scorso il provvedimento di assestamento ha comportato venti giorni,
venticinque giorni mi pare, di iter. Io non voglio dire che
quest'anno si sia agito per il meglio, sicuramente no, però credo
che un po' più di dinamicità sarà necessaria. Tra l'altro per
l'assestamento non si sono mai sentite le parti sociali; lo dico
en passant
.
Si è voluta fare un'operazione per riallocare dei fondi sulla
base non di scelte improvvisate e neanche sulla base delle volontà
che vengono fatte passare un po' come i capricci di qualcuno. Sono
state fatte delle valutazioni, che sono frutto anche di battaglie
portate avanti in questa sede negli anni. Priorità che riguardano
sicuramente il settore dell'agricoltura e della zootecnia,
trascuratissimo in questi ultimi anni. Un'attenzione particolare al
territorio e giustamente qualcuno lo ricordava: ogni giorno ci
ricordiamo di quanto ce ne sia bisogno, di quali rischi comporti
non avere la giusta attenzione per il territorio. Un'attenzione
all'occupazione, per quanto si può fare nell'immediato. Un piano di
rilancio dell'occupazione non lo si fa con una variazione di
bilancio, ne siamo tutti perfettamente coscienti, ma comporta un
discorso ampio e d'insieme che non si improvvisa. Si è cercato di
ridare dignità e un po' di respiro ai lavoratori dei cantieri
forestali e delle opere di pubblica utilità, così come si è cercato
di dare dignità agli operatori dei servizi sociosanitari con il
collegato, permettendo l'utilizzo delle graduatorie vigenti agli
enti locali.
Io credo che di contenuti significativi e che possono avere
delle ricadute immediate, all'interno di questi due disegni di
legge ce ne siano. Saranno gli assessori a parlarne e io non voglio
andare a riprendere temi che loro sapranno sicuramente illustrare
molto meglio di me.
Per quanto riguarda il passaggio politico che si è voluto fare
in merito a una conferenza stampa, che alcuni colleghi hanno
ritenuto di voler fare alla vigilia del Consiglio regionale,
riguardo alla creazione di un nuovo gruppo consiliare, credo che
alcune valutazioni anche qui vadano fatte. Le valutazioni sono di
un'attenzione positiva, perché nel momento in cui i personalismi e
l'individualismo portato all'eccesso nella società in generale, ma
in politica in particolare; quando si cerca di semplificare e di
aggregare, io credo che sia qualcosa di apprezzabile. E la notizia
che dei gruppi decidano consapevolmente e liberamente di fondersi
in uno solo, non solo non merita il dileggio e l'ironia anche
pesante, ma credo che meriti una giusta considerazione, a
condizione che all'interno del gruppo vi siano ovviamente delle
affinità e vi sia una visione politica comune, cosa che mi sembra
il caso. Non crediamo che il percorso sia stato facile e
sicuramente ognuno ha dovuto rinunciare a qualcosa, ma il fatto che
comunque si sia giunti a questa decisione, in forza di un obiettivo
che sembra andare al di là della semplice sopravvivenza di
ciascuno, è qualcosa che noi percepiamo positivamente. Tanto più
che questa nuova formazione ribadisce la volontà di voler
contribuire alla coesione tra le forze che compongono questa
maggioranza, sicuramente composita, ma che io credo e sono convinta
che abbia lo stesso obiettivo. Quindi non si tratta - noi non
l'abbiamo interpretato in questo modo - di volersi mettere alla
testa di nessun corteo, perché ognuno deve avere pari dignità.
Bisogna poter lavorare insieme e contribuire alla costruzione di
una Valle d'Aosta per il futuro. Una Valle d'Aosta che sappia
rompere i ponti con il passato, che sappia guardare avanti e credo
che da parte nostra ci sarà sempre questa volontà.
Presidente -
Ha chiesto la parola il Presidente della
Regione, ne ha facoltà.
Marquis (SA) -
Siamo al secondo giorno di discussione
nell'ambito dei due disegni di legge presentati in occasione della
variazione di bilancio. Vorrei partire da alcune considerazioni su
quello che mi sembra sia stato il
fil rouge
dei contributi
di tutti. Si è parlato molto di metodo e si è parlato anche dei
contenuti.
Riguardo al metodo, avrei da osservare che definire questi due
disegni di legge è stata un po' una corsa contro il tempo, ma
occorre sicuramente inquadrare il contesto in cui questo è avvenuto
ossia a quattro mesi dall'insediamento di un nuovo governo e di una
nuova maggioranza che nascono con l'obiettivo di gestire delle
situazioni di emergenza che ne hanno determinato il presupposto per
la sua costituzione. Sono stati mesi impegnativi, mesi in cui
l'attenzione è stata rivolta a
dossier
molto pesanti, avuti
sicuramente in eredità.
Il casinò: una partita difficile in cui si è cercato di
rimettere in piedi un'azienda. Non è una partita sicuramente ancora
vinta. Si è fatto un lavoro importante, che dovrà essere continuato
e che richiederà degli anni per essere completato. Si è predisposta
la legge elettorale: un compromesso tra tutte le forze politiche
interne a questo Consiglio. Abbiamo dovuto dare seguito a tutta una
serie di impegnative che erano state date al Governo da parte del
Consiglio regionale: riassettare le
governance
di società
importanti come CVA e l'Associazione del Forte di Bard. Non sono
queste cose di piccolo conto e sono situazioni che hanno assorbito
delle energie. Si sono affrontati temi importantissimi e delicati
per la Valle d'Aosta e per il suo futuro: la ferrovia, le
autostrade. Sono temi di cui si parla da anni. Sono state
affrontate situazioni di definizione di percorsi di litigiosità con
l'associazione Tor des Géants ed altre.
È stato un periodo non facile, un periodo di emergenza nel quale
abbiamo dovuto gestire delle situazioni molto delicate. Unitamente
a questo, c'è una situazione difficile sotto il profilo finanziario
e ancora di incertezza rispetto ai rapporti con lo Stato,
nonostante vi sia stata data comunicazione nello scorso Consiglio
dell'apertura del tavolo di rapporto e di confronto con lo Stato,
che dovrà essere convocato a giorni - non appena ci verrà
comunicata la data, ne darò comunicazione a tutti i gruppi - per
cercare di definire queste situazioni, che sono importanti per il
futuro della Valle d'Aosta.
In questo contesto e anche in un quadro di profonda innovazione
normativa, perché l'introduzione del decreto legislativo n. 118 del
2011 in fase di prima applicazione ha determinato comunque un
impatto sulla gestazione di questa variazione di bilancio e un
carico di lavoro per gli uffici, si è riusciti di corsa a mettere
in piedi questa iniziativa. Ma correre non significa lavorare in
modo opaco, perché in parecchi interventi ho sentito parlare di
fretta e opacità. È vero che questo significa mettere la politica
in condizioni di difficoltà, perché viene dato meno tempo di quello
che ci si aspettava o di quello che poteva essere nelle nostre
aspettative, nella disponibilità per la discussione e il confronto,
però questo credo che lo dovevamo nel rispetto delle esigenze della
comunità. Era troppo importante riassegnare o riallocare queste
risorse che, diversamente, sarebbero andate perse nel nostro
bilancio regionale nell'esercizio 2017. Abbiamo ancora troppi
settori che sono sofferenti. In questa variazione di bilancio ci
sono delle misure che credo daranno sollievo a settori che sono in
una situazione di difficoltà.
Abbiamo anche in questo percorso apprezzato la disponibilità dei
sindaci e del CPEL. In particolare, voglio ringraziare la consulta
del bilancio e delle finanze del CPEL, che ha espresso parere
positivo sia sulla variazione di bilancio, sia sul disegno di legge
collegato. Ma voglio ringraziare anche tutti i sindaci per il
contributo che hanno dato alla discussione nell'esiguo tempo che
hanno avuto a disposizione, questo lo vorrei sottolineare a
prescindere da quello che è stato l'esito della votazione:
all'interno del CPEL, nonostante l'esiguità del tempo, si è avuto
più dibattito di quello che eravamo abituati a vedere in occasioni
passate. Questo io credo sia un segno di arricchimento per la
democrazia, un segno del fatto che anche nell'ambito del tavolo dei
sindaci c'è la volontà e la voglia di partecipare alla discussione
politica, a contribuire nella definizione degli obiettivi comuni,
nell'interesse della nostra comunità. Quindi credo che questo sia
un traguardo importante, che comunque vada registrato e auspico che
questa dialettica, questo contributo alla discussione, possa ancora
crescere e migliorare nel tempo, perché significa far crescere la
nostra democrazia.
Per quanto riguarda, invece, l'aspetto finanziario che è
condizionante per la gestione del nostro bilancio e per garantire
le prospettive alla Valle d'Aosta, ereditiamo un percorso del quale
non attribuisco colpe a nessuno, ma che sicuramente ha un carattere
di pluriannualità, un andamento dal 2009 a oggi che ha visto
decrescere le risorse a disposizione della Valle d'Aosta.
Sicuramente non si può pretendere che noi abbiamo delle formule
magiche e che in quattro mesi possiamo risolvere tutte queste
criticità, ma vi garantisco che ci stiamo impegnando e ci stiamo
lavorando. Da una parte sono state avviate le interlocuzioni con lo
Stato, dall'altra parte, a tutela delle nostre prerogative, sono
stati avanzati due ricorsi: uno al Tar del Lazio e uno alla Corte
Costituzionale. Io mi auguro che questi ricorsi, che voglio
ritenere siano a garanzia, possano essere nel più breve tempo
possibile ritirati, perché questo vorrebbe dire che anche noi, come
hanno fatto le altre Regioni a Statuto speciale, possiamo riuscire
a rinnovare quel patto siglato sul federalismo fiscale. Tutte le
Regioni del Nord lo hanno già rinnovato nell'anno 2014 e ci sono
altre Regioni che lo stanno rinnovando per la seconda volta. Noi
abbiamo attivato adesso il primo tavolo di modifica e questo credo
che possa essere un traguardo importante. Sicuramente un traguardo
che necessiterà della partecipazione delle forze consiliari nel
dibattito, per capire quali sono le giuste prospettive, quali sono
le giuste rivendicazioni che la Valle d'Aosta deve portare avanti
nei confronti dello Stato.
Riguardo al metodo SIOPE, che sembra il problema più grosso, io
vorrei sottolineare che viene applicato dal 2012. In questi quattro
mesi non c'è ancora stata la possibilità di riuscire a cambiare il
modello di determinazione della partecipazione al risanamento dei
conti dello Stato. Però questo è un lavoro al quale crediamo che
vada data la giusta e doverosa importanza, e la stiamo dando.
Qualche considerazione sul merito di questi due provvedimenti.
Ho sentito gli interventi che si sono succeduti dei colleghi della
minoranza: posso condividere che ci sia una posizione diversa nel
merito, però non posso accettare che non venga riconosciuta la
progettualità delle proposte di questo Governo e di questa
maggioranza, perché nel nostro intento e al centro del nostro agire
c'è la crescita della Valle d'Aosta. Le misure che sono state
individuate sono delle allocazioni certe nella variazione di
bilancio, con delle priorità precise nell'ambito di settori in cui
era stata fatta parecchia discussione in questi anni e dentro
quest'aula. Mi riferisco in particolare al settore dell'agricoltura
e credo che questo possa contribuire anche a creare del lavoro
nella nostra comunità, in un settore dove c'è la difficoltà a
raggiungere la sostenibilità. Quindi è giusto che l'Amministrazione
regionale faccia tutto il possibile sforzo per sostenere il settore
in questo modo.
Per quanto riguarda gli altri settori, devo dire che nella
discussione non è stata data la giusta importanza, a mio avviso,
alla norma compresa nel collegato sui mutui. Voglio riprendere
alcune considerazioni che sono state fatte dal collega Baccega, il
quale teme si perda con questo articolo e con questa nuova
disposizione l'interpretazione della socialità della casa, che è
sempre stata data in questi anni. Io credo che, al di là
dell'interpretazione della socialità del settore della casa che è
una giusta attenzione a chi vive in situazioni di difficoltà,
ancorché attraverso il sistema dei sussidi, gli interventi
sull'edilizia debbano essere il motore, il volano dello sviluppo e
della crescita economica. Credo che questa nuova norma possa
costituire un presupposto importante per far riprendere questo
settore, perché sino a oggi non era prevista la finanziabilità
attraverso dei mutui per gli interventi edilizi su singole unità
immobiliari e su seconde case. Noi riteniamo che questo sia un
passaggio molto importante, perché abbiamo in Valle d'Aosta un
grande patrimonio edilizio, che è stato ereditato e che chi ci ha
preceduto ha fatto delle grosse fatiche per realizzare. È un
patrimonio che deve essere messo a valore per la comunità, e questa
disposizione credo che possa essere un'occasione di crescita,
attraverso l'accesso ai fondi di rotazione per tutti gli interventi
di natura edilizia, per poter generare anche nuova economia
sostenibile nella nostra regione.
Quanto al settore dell'industria, si è un po' anche qui
banalizzato: non ci sono idee, si portano avanti le cose che erano
state intraprese. È del tutto evidente comunque che
l'Amministrazione agisce anche per continuità di mandato. Ma al di
là di questo, vi assicuro che nel settore industria ci sono delle
forti iniziative che sono state prese: dei bandi per promuovere la
ricerca e lo sviluppo per parecchi milioni; fra poco analizzeremo
in Giunta un'iniziativa volta ad attrarre imprese. Ci stiamo
lavorando, perché oggi occorre attrarre investimenti dall'esterno
della Valle d'Aosta e per questo bisogna creare una
task
force
che si occupi di cercare imprese che vogliono insediarsi
in Valle d'Aosta. Non possiamo più aspettare che le imprese vengano
a suonare il campanello di Vallée d'Aoste Structure. Quindi questo
è un impegno importante, così come lo è quello di creare delle
sinergie attraverso il Politecnico
Engineering
, per creare
delle
startup
per poter gemmare delle nuove attività
industriali nell'ambito della ricerca e dello sviluppo. Queste sono
attività sulle quali si sta lavorando e che crediamo potranno
essere messe a sistema.
Collega Marguerettaz, ho ascoltato sempre con attenzione i suoi
interventi, perché è nota a tutti la sua grande capacità oratoria
che ha dimostrato di avere in questi quattordici anni all'interno
del Consiglio, però ritengo che dentro l'aula occorra, nelle
reciproche posizioni, parlare con rispetto. Non si può intervenire
parlando di inadeguatezza, di incapacità, di reputazione. Io credo
che ciascuno debba cominciare a guardare dentro casa sua su questi
temi, prima di esprimere dei giudizi sugli altri. È nota la sua
grande capacità, il grande impegno che ha profuso nella pubblica
amministrazione, e proprio per questo credo che le siano stati
affidati i
dossier
più significativi e più delicati, ma le
assicuro che molta dell'eredità difficile è passata tra le sue
mani. Ci sono diversi settori sui quali si sta lavorando e
cercheremo di dare delle soluzioni con l'impegno, con la diligenza,
con l'applicazione e con il buon senso. Credo che bisogna agire con
responsabilità, nell'interesse dei valdostani e sono sicuro - come
è stato detto da qualcuno che mi ha preceduto - che i valdostani
saranno anche capaci di giudicare.
Ho sentito parlare di nomine. Non si può sovvertire la realtà.
Sembra quasi che questa maggioranza e questo Governo si siano
divertiti a procedere alle nomine, che abbiano inventato le nomine.
Io voglio rassicurare i valdostani: noi abbiamo provveduto a
incaricare delle persone, laddove sono scaduti i mandati. Non sono
state aggiunte delle nomine o incrementate delle caselle, perché mi
sembra che il discorso che ho sentito prima evidenziasse un
pochettino queste considerazioni.
In ultimo, vorrei dire che il disegno n. 114, sul quale abbiamo
anche un po' sorvolato, contiene tutta una serie di iniziative
legislative che sono dei correttivi in situazioni che potranno
essere utili a portare dei contributi nelle singole aree tematiche.
È chiaro che fa sempre piacere a tutti il livello della discussione
e la possibilità di partecipare. Da parte nostra, non c'era nessuna
volontà di non dare la possibilità di intervenire. Abbiamo agito,
crediamo, con senso di responsabilità per poter mettere a regime
delle iniziative che possano essere utili per la Valle d'Aosta e
per i valdostani.
Presidente -
Ha chiesto la parola l'assessore Chatrian,
ne ha facoltà.
Chatrian (ALPE) -
Vorrei dare seguito a qualche
sollecitazione che è stata fatta soprattutto sul disegno di legge
n. 113, sulla variazione di bilancio e mettere nuovamente in
evidenza la differenza rispetto al passato, pur essendo
perfettamente consci come Governo e come maggioranza che stiamo
parlando di una variazione di bilancio e non più di un
assestamento, per cercare di spiegare nel merito il perché la
stiamo discutendo oggi.
Con questa variazione andiamo a riallocare 11 milioni 300 mila
euro sul 2017. Questo è quanto in queste settimane abbiamo detto:
l'abbiamo detto in Commissione consiliare, l'abbiamo detto come
Governo, lo stiamo dicendo da ieri pomeriggio. Le nuove
riallocazioni sono pari a 11 milioni 300 mila euro mentre in totale
sono 18 i milioni di euro che vengono riassegnati sul 2017 e poco
più di 2 milioni sul 2018 e 2019, perché volutamente abbiamo deciso
di non modificare il 2018 e il 2019.
Per quanto riguarda le richieste che sono state fatte al
sottoscritto e al Presidente della Regione in Commissione, abbiamo
cercato di rispondere subito nel merito e di far avere a tutti i
consiglieri regionali la documentazione dettagliatissima: il
bilancio di gestione, dove i capitoli sono stati spacchettati e si
capisce perfettamente quali sono state, dal punto di vista tecnico,
le diminuzioni e gli aumenti. Sono stati esplicitati i
sessantaquattro capitoli dove invece è stata fatta la riduzione, e
su questo vorrei aprire una parentesi, dato che diversi colleghi
hanno ironizzato sulla bacchetta magica! No, nessuna bacchetta
magica! Per quanto riguarda il bilancio 2017, se non avessimo fatto
questa riallocazione a seguito di un'attenta ricognizione, non
avremmo potuto utilizzare e spendere questi soldi entro l'anno.
Sarà una questione tecnica, ma la ricognizione all'interno delle
centoventi strutture regionali non è stata semplice. Però oggi
possiamo poi riallocare le risorse con questa piccola manovra di
bilancio, permettendo quanto meno, in maniera puntuale e precisa,
di contribuire a creare dello sviluppo per il sistema Valle d'Aosta
nel 2017.
Per quanto riguarda il milione di euro, citato prima da un
collega, riassegnato alle attività produttive, ricordo che
l'armonizzazione è una questione puramente tecnica, collega
Guichardaz e cerco di dettagliare la motivazione. L'armonizzazione
ha richiesto di ricodificare tutti i capitoli e, in particolare
quelli relativi ai fondi europei, ridistribuendo le risorse su tre
annualità di bilancio. Per le politiche della formazione lo
stanziamento è risultato in eccesso e la riduzione è stata fatta
con questa variazione. Questo per quanto riguarda la richiesta che
il collega poc'anzi ha fatto in quest'aula.
La seconda considerazione che vorrei fare è dal punto di vista
politico amministrativo. Con questa modifica, con questa variazione
di bilancio non è vero che aumentiamo le spese correnti. Questo è
un falso, perché le spese correnti si assestavano all'89,4 percento
ante
variazione e
post
variazione le spese correnti
risultano ancora pari all'89,4 percento: nessun aumento dunque
delle spese correnti. Ci sono delle voci che sono state modificate
all'interno della cornice del 2017, ma non c'è nessun aumento della
spesa corrente nell'anno in corso.
Per quanto riguarda i rapporti con i Comuni. La mia esperienza
politica arriva proprio dai Comuni. Ho partecipato in passato come
sindaco alle riunioni del CELVA e del CPEL, quando le disponibilità
indubbiamente erano molto più alte.
Faccio due precisazioni e una considerazione. Le due
precisazioni che vorrei mettere in evidenza sono legate
all'emendamento che avevamo fatto con il collega Gerandin durante
il dibattito sulla legge finanziaria a dicembre, che non trova
totale soddisfazione in questa variazione di bilancio. Voglio dire
che per dare linfa all'operatività dei Comuni, per permettere di
fare programmazione e pianificazione ai Comuni, con
quell'emendamento erano stati allocati e approvati nella legge
finanziaria 3 milioni di euro all'articolo 12. Con questa
variazione di bilancio oggi aumentiamo tale disponibilità di circa
630 mila euro, per dare soddisfazione ad altri sei Comuni.
L'emendamento proposto il 15 dicembre 2016 aveva una copertura
finanziaria per un importo di 7 milioni di euro, ma poi ci fu una
sintesi tra la proposta fatta con il collega Gerandin, e la
maggioranza accettò l'emendamento per un importo di 3 milioni di
euro. Quello che voglio dire è che oggi con questa variazione
andiamo ad incrementare i fondi e dare concretezza e certezza a
ulteriori sei Comuni.
Per quanto riguarda l'incontro che abbiamo avuto con il
Consiglio di amministrazione del CELVA, assieme al Presidente e ai
vari dirigenti dell'assessorato e della Presidenza della Regione,
la proposta che il Presidente e il sottoscritto abbiamo fatto,
entrando proprio nel merito della variazione di bilancio - ribadita
in una lettera che è stata inviata il giorno successivo -, è stata
di formalizzare per iscritto le esigenze urgenti e le emergenze
degli enti locali che danno certezza di impegnare e liquidare delle
risorse, e noi saremmo stati disponibili a modificare e integrare
questa variazione di bilancio. Ci è stato detto da diversi sindaci
del consiglio di amministrazione che uno dei temi principali -
sicuramente l'Assessore competente dopo il mio intervento entrerà
magari nel dettaglio - è quello del settore degli anziani e degli
asili nido, che però deve essere rivisto all'interno di una
modifica che è legislativa e non solo finanziaria. Però il
passaggio è stato fatto volutamente, come dicevo prima: abbiamo
ribadito questo concetto all'interno della lettera, inviata al
presidente Manes, per dire che le maggiori risorse che potranno
essere rese disponibili dovranno essere necessariamente utilizzate
entro il 31 dicembre 2017.
Per quanto riguarda gli annunci, io penso che questa variazione
di bilancio non ne faccia ma dia delle risposte precise a settori
che sono maggiormente in difficoltà. Dà delle risposte in maniera
più robusta forse soprattutto a un settore, dopo le battaglie che
da quasi dieci anni, insieme ad altri colleghi, abbiamo fatto e che
trovano soddisfazione all'interno di questa variazione di bilancio.
Oltre a questo settore che è sicuramente quello che è stato più
penalizzato, che ha più difficoltà di altri, abbiamo cercato nello
stesso tempo di riallocare delle risorse a quei settori che
avrebbero potuto utilizzare i fondi subito, impegnarli e liquidarli
nel corso dell'anno.
Apro un'altra parentesi sui rapporti con lo Stato. Già il
Presidente ha messo in evidenza le difficoltà e le criticità, al di
là delle due delibere di Giunta che abbiamo approvato qualche
settimana fa. Però probabilmente se la Regione non avesse iscritto
nella legge di stabilità 2017/2019 la riduzione degli
accantonamenti per il contributo allo Stato e non avesse oggi un
contenzioso costituzionale aperto, sono certo e siamo certi che ci
sarebbero meno
chance
per il Governo attuale di trattare con
lo Stato, almeno nella prospettiva per quanto riguarda il 2018 e -
perché no - nella sicurezza per il 2017. Il problema è sul tavolo e
ci sono difficoltà che ben conosciamo, ma a nostro giudizio, in
senso strategico, è giusto ritenere che la Regione elabori il suo
bilancio prima dello Stato e non successivamente.
Noi pensiamo - come è stato detto anche da chi ha avuto
incarichi di governo e da chi ha trattato con lo Stato in questi
ultimi anni - che quanto preteso dal Governo sia iniquo, che incide
troppo sui nostri piccoli numeri. La tabella di ripartizione fra le
cinque Regioni a Statuto speciale grida vendetta. Non possiamo
immaginare di stravolgere questa tabella in poche settimane o in
pochi mesi, ma quello che noi cercheremo di fare è di congelare
questa iniquità al più presto. Ne va di mezzo il futuro del sistema
Valle d'Aosta, ne va di mezzo la nostra autonomia, ne vanno di
mezzo le nostre competenze. Ne va di mezzo il nostro sistema degli
enti locali. Ne va di mezzo la credibilità del percorso che stiamo
facendo, al di là del ruolo istituzionale e di chi lo ricopre in
questo momento.
Noi pensiamo che questa sia la vera e grande partita delle
prossime settimane e dei prossimi mesi. Non vogliamo raccontare
delle bugie ai valdostani. Vogliamo raccontare su questa partita
tutta la verità, partendo dalla genesi - è stato detto ieri dal
collega - partendo dai rapporti, dagli accordi, da quello che è
stato fatto, ma soprattutto da quello che si deve fare. Ne va della
nostra dignità, ne va del nostro sistema, ne va della nostra
autonomia, ma ne va anche della nostra credibilità. Io penso che,
al di là del dibattito positivo che c'è stato ieri e oggi su questa
variazione di bilancio, che poi è sfociato in una discussione più
politica che tecnica sui due atti che sono stati proposti in
quest'aula, nello stesso tempo la discussione si è portata su
un'altra strada e su un altro tavolo, proprio perché l'importanza è
epocale, è capitale e la partita va giocata però con cognizione di
causa. Arriviamo da un percorso certo e andiamo verso un futuro
incerto, quindi dobbiamo trovare delle soluzioni per dare certezze
al sistema Valle d'Aosta.
Presidente -
Ha chiesto la parola l'assessore Certan, ne
ha facoltà.
Certan (ALPE) -
Riflettendo, in questi giorni e in questi
mesi in cui abbiamo lavorato a questo provvedimento, a cosa avrei
dovuto e potuto mettere in evidenza riguardo a questa variazione di
bilancio,
in primis
ho preparato alcuni punti, pensando però
di doverli integrare o dettagliare meglio in base alle domande,
alle sollecitazioni e agli spunti dei colleghi. Invece vi
presenterò ora questi punti essenziali della variazione di
bilancio, perché devo dire che ieri e oggi, oltre a grandi
j'accuse
dall'alto del pulpito, di proposte ne abbiamo
davvero raccolte poche. Devo riconoscere che delle sollecitazioni
sono venute dai colleghi Guichardaz, Gerandin, Fabbri e Cretier, ma
poco più. Vi presenterò quindi alcuni punti che in questa
variazione abbiamo cercato davvero di mettere in evidenza.
Innanzitutto la formazione degli insegnanti. Abbiamo previsto
una variazione in aumento per consentire agli insegnanti una
formazione in presenza. Oltre a quelle che venivano già fatte e che
in parte vengono organizzate nelle singole istituzioni, abbiamo
previsto una formazione un po' più corposa per quattro settimane
con la sostituzione; formazione linguistica, ma non solo. Perché
quattro settimane e perché la sostituzione? Perché è un modo
diverso di considerare la formazione e perché, come per tutte le
altre categorie, la formazione non è qualcosa da relegare alla sera
o fuori orario scolastico. Credo sia una fase dell'insegnamento
molto importante.
Abbiamo destinato ulteriori fondi al sostegno delle eccellenze.
Sono fondi che saranno destinati all'assegnazione di borse di
studio a favore di laureati per la frequenza di
master
e
corsi
post
universitari, poiché riteniamo che in
Valle d'Aosta coloro che hanno delle difficoltà economiche, debbano
essere sostenuti, anche in caso di ambizioni a frequentare corsi e
atenei molto prestigiosi, perché la vera cultura si cambia
attraverso la cultura. Abbiamo poi previsto anche delle
integrazioni per promuovere l'organizzazione di iniziative a
carattere culturale, scientifico e artistico, che crediamo possano
essere utili per aumentare l'offerta culturale autunnale. Certo, ha
ragione chi dice che sono piccole cosine, quisquilie per chi è
abituato a gestire milioni e milioni di euro. Io, da piccola e
umile insegnante, sono abituata a gestire piccole somme. Nelle
varie scuole non siamo mai stati abituati ad avere grandi cifre a
disposizione. Quindi abbiamo ritenuto di aumentare l'offerta
culturale autunnale, da adesso alla fine dell'anno, per spese anche
di piccola entità.
Riguardo alla legge n. 27 del 1993, ieri qualcuno ha chiesto
delucidazioni. Il finanziamento della legge regionale per la
concessione di interventi di restauro su beni di proprietà di
soggetti privati ed enti pubblici, in questi anni non era più stata
finanziata. Il finanziamento è dedicato al patrimonio
dell'architettura storica minore, per molti anni penalizzata. Dal
2011 sono in giacenza diverse domande. Si dà ora un semplicissimo
segnale di ripresa, con un primo finanziamento, piccolo anche
questo, è vero. Non c'è ragione di avere dei timori sui criteri e
su come saranno istruite queste domande: ce ne sono 29 di privati e
5 di amministrazioni locali. Certo che non si riuscirà a dare
grandi risposte immediatamente, però è un segnale di ripresa.
Con questa variazione di bilancio e con questo Consiglio
straordinario non mi aspettavo certo che avremmo avuto complimenti
straordinari. Quindi nessuna sorpresa da parte mia riguardo
all'atteggiamento di alcuni un po' sbruffone, un po' maleducato di
altri, molto arrogante di altri ancora. Tuttavia, su alcuni temi e
su alcune problematiche che tutti riconosciamo essere fondamentali
per il rilancio della nostra Regione - riconosco e condivido quanto
ha detto il collega Guichardaz - pensavo che avremmo avuto un
dibattito un po' più di alto livello. Soprattutto da parte di chi
ha amministrato prima di noi e molto più a lungo di noi, avremmo
immaginato veramente di avere degli interlocutori di livello.
Siamo tutti consapevoli che ognuno di noi è di passaggio e
ognuno di noi è importante. Sappiamo di essere costantemente sotto
esame e sappiamo anche che stiamo correndo su un filo molto
sottile. Di questo sicuramente noi siamo consapevoli. Quindi non
pensiate di ottenere divisioni in questa maggioranza con le
tematiche e con le non-proposte che avete messo in campo oggi.
Avete dimostrato a tutti i valdostani di non avere argomentazioni,
di essere senza argomentazioni. Sapremo sicuramente fare tesoro
della lezione di oggi.
Vorrei fare alcune considerazioni sull'incapacità o la capacità,
due termini utilizzati tante volte. Se l'essere capaci vuol dire
cercare di distruggere il Tor des Géants, avendo i domini del 4K
pronti da quattro mesi, nominando il responsabile della sicurezza
del 4K (questo è scritto fortunatamente negli atti) quattordici
giorni prima di avere l'incontro con i responsabili e quindi quando
non si sapeva neppure della manifestazione; se l'essere capaci di
conciare così la ferrovia e l'aeroporto, dopo nove anni alla guida
dell'assessorato competente e altri cinque anni nell'esecutivo, per
un totale di ben quattordici anni; se questo vuol dire essere
competenti, allora essere accusati di incapacità ora, dopo quattro
mesi, è quasi un complimento.
Se essere provocata di non capire di 'ndrangheta, ad esempio,
come è avvenuto qualche anno fa, ed essere quindi derisa con un
generico "ma che cosa organizzate serate su questi temi, se non li
conoscete?", se questo vuol dire avere delle capacità, posso dire
di essere orgogliosa di ignorare certe logiche, che altri invece
conoscono bene.
Se sentirsi dare degli incapaci da chi ha aperto procedure
negoziate sul personale, non avendo mai giustificato a questo
Consiglio né politicamente, né da un punto di vista amministrativo,
più di 40 milioni di euro - fortunatamente adesso c'è chi sta
facendo tutte le valutazioni - se questo è essere incapaci, allora
questo è un punto di forza.
Se essere capaci, vuol dire promettere in campagna elettorale lo
stesso
garage
ancora in costruzione ad Aosta a dieci persone
diverse, o far arrivare consulenze a familiari, salvo dover poi
restituire per questo motivo le deleghe, io sono orgogliosa di
essere tacciata di incapacità. Se essere competenti vuol dire
nominare sulla base della sua "chiara fama" qualcuno non in
possesso di tale requisito - adesso possiamo dirlo a voce alta, a
chiare lettere, visto che lo scrive in una recente sentenza il Tar
- io sono orgogliosa di essere tacciata di incompetenza da queste
persone.
Poi permettetemi un piccolo paragone un po' più frivolo. Se
essere competenti vuol dire essere capaci di partecipare a tutte le
feste delle torte del volontariato per venticinque anni, io sono
contenta di non esserne capace, pur amando molto le torte. Quindi
va tutto bene! Insomma, so di aver fatto un elenco
des
misères
, ma è solo un piccolo elenco con qualche esempio per
ricordare ai valdostani cosa è avvenuto in questi anni...
Dalle ore 11:56 assume la presidenza il vicepresidente
Fosson
.
Fosson (Presidente) -
Chiederei ai consiglieri di
sedersi, perché è in corso una seduta.
Certan (ALPE) -
È solo per ricordare ai valdostani
qualche piccolo esempio di specchiata reputazione e moralità
fornito in questi anni dal precedente Governo, che oggi sale sul
pulpito e, senza argomentazioni, si permette di pontificare. Solo
per ricordare che dopo vent'anni di
debacle
totale,
amministrativa e anche politica, qualcuno farà pure i conti in ogni
movimento. Noi i conti li facciamo spesso: abbiamo dei
petit
aperçu
. Altri movimenti dovrebbero farlo, perché credo davvero
che se dopo vent'anni di questo malgoverno oggi ci ritroviamo a
essere quasi lapidati dopo quattro mesi che cerchiamo di risolvere
i vari disastri che avete lasciato, dopo aver tentato di soffocare
ogni espressione di democrazia - ricordo le matite spezzate;
ricordo l'invito al non voto - avete pure il
toupet
di dare
lezioni di reputazione, allora vi faccio i complimenti e dico che
sono orgogliosa del metodo nuovo e sono orgogliosa di essere
tacciata da alcuni di voi di essere incompetente! Questo è un
metodo nuovo: sì,
peut-être un peu maladroit
, ma è un metodo
nuovo.
Vorrei anche spiegare ai valdostani, solo per offrire degli
elementi in più e qualche esempio, che in questi mesi stiamo
cercando di recuperare il tempo perso anche a proposito dei ritardi
amministrativi. Stiamo cercando di recuperare quegli stanziamenti
che dal precedente Governo erano stati completamente dimenticati.
Nei cassetti probabilmente il precedente Governo ha dimenticato di
provvedere anche agli accordi tra Stato e Regione, per avere 7
milioni 500 mila euro, ad esempio, di finanziamenti del piano
operativo nazionale, da poter mettere a disposizione della
collettività valdostana per progetti sulla dispersione scolastica,
la formazione, la digitalizzazione. Io ho dovuto, insieme ai
colleghi, anche provvedere a questo.
Dalle ore 12:09 assume la presidenza il presidente
Rosset
.
Rosset (Presidente) -
Chiederei per cortesia agli uscieri
di far fare silenzio e di mantenere un contegno rispettoso
dell'aula e del ruolo che si ricopre.
Certan (ALPE) -
L'abbandono dell'aula mi lascia
perplessa, specie per la mancanza di rispetto dei ruoli di ognuno.
Credo che i cittadini ci abbiano eletto, perchè noi rimaniamo qui a
discutere sugli argomenti e a risolvere i problemi, per
confrontarci su prospettive e visioni future, partecipare alle
riunioni di Commissione. Noi cerchiamo di essere a disposizione dei
cittadini e lavorare quotidianamente per pian piano creare davvero
un nuovo modo di amministrare.
Credo che stiamo lavorando tanto e in modo dignitoso. Credo che
i cittadini se ne siano accorti e forse questo dà fastidio a chi da
almeno vent'anni ha usato la legge del bavaglio e ha cercato di
tenere i cittadini all'oscuro di alcuni argomenti, per fare meglio
i propri interessi. Su tutto il resto, sulle sollecitazioni che
sono venute, ad esempio, sul cambio di marcia di metodi e
contenuti, sul lavorare in modo più sinergico e in modo anche più
condiviso, chiaramente mi impegnerò a farlo visto che sono
completamente d'accordo. Credo sia assolutamente importante
stabilire una maggiore condivisione e una collaborazione
migliore.
Presidente -
Ha chiesto la parola l'assessore Roscio, ne
ha facoltà.
Roscio (ALPE) -
Mi felicito che i colleghi siano
rientrati in aula, se no sembrava quasi di fare un monologo più che
un dialogo, anche se in questi giorni per certi aspetti il
dibattito ha assunto delle connotazioni che ricordano certe opere
pirandelliane.
Credo che prima il Presidente e poi il collega Chatrian abbiano
spiegato bene e ricondotto a un contesto corretto questa variazione
di bilancio, rispetto all'entità della misura, ma anche alla
spendibilità delle risorse che sono state ricercate con il fine di
poter essere spese entro il 2017, pena il disimpegno. Questo è un
aspetto da tenere in considerazione nella discussione e che non può
essere
bypassato
, perché per certi aspetti si è avuta la
percezione che si parlasse non di una variazione, ma proprio della
discussione del bilancio.
Spesso non si entra nel merito delle questioni, io invece vorrei
proprio entrare all'interno delle tematiche, perché forse è solo
entrando nel merito che si può capire meglio di cosa si sta
parlando. Soprattutto rispetto al ruolo che oggi ricopro, sento il
dovere di spiegare le scelte non solo a questo Consiglio, non solo
in Commissione, come è stato fatto anche se in maniera veloce, ma
soprattutto ai valdostani che sono fuori da quest'aula.
Prima alcuni elementi generali. Già il Presidente ha fatto
alcuni cenni sull'industria, ma vorrei ricordare due questioni. In
questa variazione di bilancio due sono le misure del nostro
assessorato. Una riguarda la legge n. 8 del 2016 per l'insediamento
delle imprese, che non è relativa solo a un'azienda, ma riguarda
tutto il mondo delle imprese e che sta avendo un successo notevole.
Questo ci sembra non di poco conto. Il collega Perron mi ha
sollecitato riguardo all'insediamento delle imprese. Nel caso di
insediamenti nuovi significa non solo nuovi posti di lavoro, ma
significa anche - penso che il collega lo sappia meglio di me -
nuovi introiti per la Regione. Per cui non sono questioni da
banalizzare, anche perché non è interessata solo un'impresa. Anzi,
avremmo necessità di rifinanziare la misura, perché sono diverse le
imprese importanti che hanno chiesto di attivarsi in questo
senso.
Le altre misure riguardano i mutui per l'efficientamento
energetico che sono stati rifinanziati e che interessano
l'edilizia, un settore più volte richiamato. L'obiettivo è volto a
un recupero del patrimonio edilizio privato, ma anche pubblico, e
soprattutto sotto un nuovo modello di edilizia che non è più volto
al consumo del suolo, ma al recupero del patrimonio esistente, che
anche dal punto di vista del paesaggio ha una sua valenza.
Queste due misure contenute nella variazione si inseriscono in
una strategia che è più ampia, dove alcune cose sono state fatte,
altre - come ha ricordato il presidente Marquis - restano da fare e
l'impegno di questa Giunta va in quella direzione. Ci si muove non
allo sbando, ma secondo un disegno di sviluppo che viene
perseguito, che in parte è anche ereditato, come correttamente è
stato detto prima. Da un lato c'è l'esigenza di formare e di
sviluppare una mentalità imprenditoriale, per esempio con "Impresa
in azione". Poi c'è la questione della creazione delle imprese e
del loro sviluppo, attraverso la promozione delle
startup
,
la preincubazione, la ricerca e lo sviluppo, l'attrattività e la
promozione degli insediamenti. Alcune cose già sono state fatte e
sono in corso d'opera: per esempio, come ho già detto, la legge n.
8. Poi sono stati fatti diversi bandi per la ricerca e lo sviluppo,
che prevedono anche la collaborazione delle imprese valdostane con
altre esterne alla Valle d'Aosta, in un'ottica di collaborazione,
di rete e di crescita per le nostre imprese. C'è il bando per la S3
(Smart Specialisation Strategy), che prevede diversi contributi per
le imprese che fanno domanda. C'è la
call
della Fondazione
Brodolini per il ripopolamento delle Pépinières, per cercare di
avviare nuove startup innovative. Vi sono anche gli accordi, appena
siglati, per l'assunzione di persone con disabilità, che rispondono
da un lato alle esigenze di datori di lavoro, ma dall'altro danno
una risposta alle cooperative e alle organizzazioni sindacali in
accordo.
Altre cose rimangono da fare e questo è il nostro impegno. Sulla
politica industriale, collega Perron, lei conosce molto bene
l'Amministrazione, visto che da anni vi si trova. Pensare di
sconvolgere la politica industriale in pochi mesi, non è attuabile
e lei converrà su questo. Ma noi stiamo cercando di lavorare per
ridare dignità a un piano delle politiche del lavoro, che non aveva
più finanziamenti. Stiamo cercando di dare incentivi alle
assunzioni per le imprese. Come ha già detto il Presidente, stiamo
cercando di realizzare un'unità trasversale tra gli assessorati,
per la promozione e l'attrattività del nostro territorio. In più -
è già stato detto - le norme di attuazione sulla fiscalità locale
dovrebbero dare una certa manovrabilità anch'esse a favore delle
imprese.
In tutto questo - è stato detto prima - la legge n. 18 del 2015
è solo una parte delle politiche che si cerca di mettere in piedi.
Vorrei ricordare e spiegare ancora una volta quali sono le
modifiche introdotte nella legge n. 18 e qual è la natura stessa
della legge. Senza andare a ripercorrere tutto l'iter che è stato
molto travagliato, cito l'articolo 1 della norma che dice che lo
scopo della legge è il sostegno economico e l'inclusione sociale di
soggetti maggiormente esposti al rischio di marginalità nella
società e nel mercato del lavoro. Questo è lo scopo dichiarato nei
principi della legge. Era una legge sperimentale, come qualcuno ha
ricordato, ed è stato per questo realizzato un gruppo di
monitoraggio che verificasse i dati che emergevano. Alcuni di
questi dati sono stati oggetto anche di alcune interpellanze, dalle
quali sono stato sollecitato negli scorsi Consigli. Ricordo che i
beneficiari sono stati 448, vale a dire coloro che hanno siglato
dei patti con una misura che per legge è
una tantum
quindi
non replicabile, lasciando la coorte dei beneficiari. Di questi,
meno del 35 percento hanno avuto un lavoro a tempo determinato
inferiore ai centottanta giorni, quindi neanche la metà. Ma se
andiamo a vedere quanti hanno avuto un lavoro superiore ai
centottanta giorni, cioè coloro che poi sono usciti della misura,
questa percentuale è inferiore o comunque vicina al 10 percento.
Invece, il numero di coloro che sono riusciti ad avere, grazie a
questa misura, un lavoro a tempo indeterminato, scende a meno del 5
percento. Per cui forse una riflessione sulla legge nel suo
complesso, come sollecitava il collega Padovani, in questo senso
andrebbe fatta e probabilmente dopo la pausa estiva andrà fatta,
per andare a vedere se la misura è in grado di rispondere agli
obiettivi stessi della legge. Tra gli esclusi, che erano tali a
priori prima delle modifiche apportate da questo Governo, c'erano
gli invalidi a qualunque titolo, anche se percettori di redditi
minimi; vi erano i disoccupati di lunga data, quindi coloro che nei
cinque anni non avevano lavorato neanche un anno; vi erano i
giovani non occupati e non alla ricerca di lavoro. Per questi
ultimi in Europa l'asticella viene sistemata a venticinque anni, e
solo da noi viene messa oltre: è per questo che la modifica ha
portato a venticinque anni. Insomma, dal monitoraggio è emerso che
sono state escluse persone...
Presidente -
Colleghi, chiedo per cortesia, un conto è se
parlate sottovoce, ma se la vostra voce è superiore a quella
dell'Assessore, mi chiedo cosa possiamo recepire.
Roscio (ALPE) -
Erano state escluse persone comunque
esposte a un alto rischio di esclusione sociale e dal mercato del
lavoro e, a nostro avviso, questa esclusione non rispettava i
principi stessi ispiratori della legge. Ecco perché si è voluto
introdurre queste modifiche che includono gli invalidi civili, che
prima erano esclusi a priori anche se con un reddito minimo.
Includono i giovani sopra i venticinque anni, ma tengo a precisare
che le misure previste dal piano giovani sono alternative e non
cumulabili a queste; quindi o l'una o l'altra, non c'è la
cumulabilità in questo senso. È per rispettare anche certe norme,
che a livello europeo vengono applicate. Vengono inclusi con questa
modifica i lavoratori che sono sì tali, ma che hanno un reddito
minimo al di sotto di quanto previsto da questa legge, i quali
prima erano esclusi. Vengono reintrodotti i disoccupati di lunga
data, coloro che non hanno lavorato neanche un anno negli ultimi
cinque anni, i quali prima non erano previsti. In più viene
introdotta, come era stata sollecitata più volte, la misura a
sportello, non più a bando.
Io penso che, alla luce di quello che ho detto, ma che deriva
dai dati del gruppo di monitoraggio, ciò che oggi si cerca di fare
è cercare di dare una risposta alle mancanze nell'attuazione della
legge, che nella sua prima applicazione non ha risposto neanche ai
suoi principi ispiratori. Per cui io non vedo necessario uno
stravolgimento della legge, ma semplicemente un ampliamento dei
principi ispiratori, proprio per dare una risposta che era dovuta,
a nostro parere. Non si poteva tenerla in quella situazione e
abbiamo anche cercato di farla in tempi brevi.
Diversa invece è la valutazione che faceva il collega Padovani,
il quale ha fatto una riflessione diversa anche alla luce delle
osservazioni del comitato, per andare a vedere se sia opportuno
mantenere
sic et simpliciter
questa norma, o se invece sia
il caso di rivederla, magari ampliandone i limiti. In questo caso
io posso garantire che non stiamo modificando la natura della
legge. Invece in quell'altro caso, se si tratterà di un cambiamento
che ne modificherà la natura, allora saranno garantiti tutti i
passaggi nelle Commissioni competenti, come dovuto, per cui non vi
sarà nessuna lesione delle possibilità di poter lavorare da parte
di tutti i consiglieri regionali.
Sono state citate prima dal collega Bianchi le questioni
ambientali e io ripercorro alcune tematiche, per esempio sui
rifiuti. La situazione che io ho trovato il 10 marzo era di
precommissariamento. In una situazione di precommissariamento vi
sono due possibilità: avviare il commissariamento, per cui far
venire qualcuno dall'esterno che si sostituisca al Governo, oppure
cercare di evitarlo. La nostra scelta è andata sulla seconda. Credo
che sia stata una scelta di responsabilità, non a parole, ma
colmando delle lacune con degli atti, con due delibere che hanno
dato da un lato le linee guida per i sottoambiti, per fare alcune
cose che semplicemente non erano mai state fatte: estendere la
raccolta e la gestione della frazione organica, riconoscere
l'utenza, attivare la tariffa, anche in ottemperanza alle nuove
norme dettate dal decreto ministeriale del ministro Galletti. La
seconda, la scelta sulle modalità gestionali, come la concessione
dei servizi. Ripeto ancora una volta, nella rosa delle scelte
possibili, che il tempo a disposizione non consentiva altre strade
se non questa o il commissariamento. Allora io qui pongo una
domanda al collega Bianchi: lei di cosa si è occupato dal luglio
2013 a marzo 2017, stante la situazione? Poi mi risponderà,
penso.
Alcuni atti sono stati fatti e di solito l'Amministrazione parla
per atti, però va detto che la situazione di crisi non è stata
superata e che si sta ancora lavorando per cercare di colmare quel
gap
, che per troppo tempo è stato un po' non affrontato come
noi avremmo desiderato. Ma occorrerà del tempo per avere un quadro
più sereno.
Su altre questioni va comunque ricordato quello che aveva detto
prima il collega Chatrian, ossia che le risorse messe in questa
variazione dovevano essere necessariamente spese entro il 2017.
Ecco perché, quando si è fatta una ricognizione in assessorato, si
è andati a vedere quali erano le risorse, per esempio, per la
comunicazione, importantissima in questo momento, per cercare di
formare culturalmente quei cittadini che ancora sono poco sensibili
a certe questioni, oppure per migliorare le sagre e le feste. Le
risorse per fare questo in quest'anno sono presenti, quindi non
valeva la pena di introdurle in una variazione di bilancio, perché
già esistono. Così come la parte relativa alle miniere, per lo
sviluppo del progetto del parco minerario: vi sono le risorse, e
oltretutto con una delibera recente si migliora e si amplia
l'offerta del parco minerario valdostano con un progetto europeo.
Anche riguardo all'applicazione e all'implementazione del piano
aria, recentemente la Giunta ha cercato di dare delle risposte
relativamente a delle criticità, e su questo vi sarà modo anche di
confrontarsi anche con il CELVA. Per questo non sono state adottate
misure
tout court
, ma si è cercato un confronto anche con il
CELVA.
Relativamente ai cambiamenti climatici vorrei rispondere
brevemente al collega Marguerettaz che non vedo, ma sicuramente
avrà modo di sentire. Il collega Marguerettaz ieri diceva che i
cambiamenti climatici non sono una questione importante e non
costituiscono una risorsa. Io vorrei cogliere in parte la sua
provocazione e citare Luca Mercalli, il quale dice che i
cambiamenti climatici a oggi fanno più morti dell'Isis. Prova ne
sia l'ondata di caldo, portata dall'anticiclone Lucifero, che sta
colpendo in questi giorni l'Italia anche con dei nubifragi sempre
più frequenti, di cui noi qui siamo consapevoli in questo momento.
Tutti questi effetti hanno degli impatti sociali ed economici che
non sono trascurabili. Anzi, sono enormi e sono dei costi per la
collettività. Paradossalmente e parallelamente sono anche delle
opportunità per le nostre regioni, ma sono cose che vanno
governate. Ecco perché sono importanti gli studi per l'adattamento
delle realtà alpine che più risentono dei cambiamenti climatici,
perché per il futuro bisognerà dare degli strumenti decisionali
agli amministratori. Questo è importantissimo ed ecco perché
riteniamo importante il progetto Adapt Mont Blanc, perché dovrebbe
dare delle risposte per affrontare questi cambiamenti climatici.
Riguardo alle opportunità, basti solo pensare all'attrattività che
potrà avere la montagna estiva, a fronte della calura sempre più
devastante che ci sarà nelle zone di pianura.
Per concludere, vorrei fare un breve passaggio sulle modifiche
introdotte nella legge n. 9 del 2002, quella che riguarda la
Fondazione Montagna Sicura. Va innanzitutto detto che è una legge
datata di quindici anni, per cui una minima revisione era quanto
mai opportuna, proprio sentendo le esigenze stesse della
fondazione. Oltretutto, si è tenuto in considerazione un dato di
fatto oggettivo: già oggi Fondazione Montagna Sicura svolge le
attività previste dalla modifica e le svolge rispondendo a delle
esigenze che le vengono demandate proprio dalla Regione. Le
modifiche in questione tengono conto solo ed esclusivamente di
quanto già attualmente viene fatto. Entrando nel dettaglio, ciò che
viene fatto è l'analisi degli impatti sui cambiamenti climatici, lo
studio, la ricerca, la gestione dei rischi naturali, il
monitoraggio dei rischi glaciali, quindi dei crolli, la ricerca
sulla neve e le valanghe, il supporto agli uffici della Regione per
l'emanazione dei bollettini delle valanghe. Mi sembra che, alla
luce di queste modifiche, non si possa non ritenere nel merito
importanti anche queste piccole modifiche.
Concludendo, spero di essere riuscito a spiegare le motivazioni
e nel merito le azioni e le misure che sono state introdotte in
questa variazione, ovviamente restando nell'ambito della mia
competenza.
Presidente -
Ha chiesto la parola l'assessore Viérin, ne
ha facoltà.
Viérin (UVP) -
Ce n'est pas facile d'intervenir sur cette
discussion, qui est axée sur deux volets: d'un côté la variation du
budget et l'administration et de l'autre côté toute une série
d'interventions, qui ont eu des tonalités plus politiques, plus ou
moins bariolés, mais inévitables dans un moment où le Conseil de la
Vallée ne peut éviter d'aborder des questions politiques. J'ai
écouté avec attention les interventions des collègues, qui au fur
et à mesures ont été axés sur ces deux volets: la partie
administrative et la partie politique.
Il tema amministrativo della variazione di bilancio è stato
largamente dibattuto in quest'aula. Tanto è stato detto anche sul
metodo o sulle procedure e non ci ritornerò. Invece certe
considerazioni di merito su alcuni interventi penso siano doverose.
Intanto nella variazione ci sono due parti: una finanziaria e una
normativa, come è stato ricordato. Ringrazio i colleghi che nei
loro interventi hanno sottolineato l'importanza di tornare a
investire, seppure con un provvedimento che rialloca delle risorse,
facendo degli aggiustamenti, nel settore dell'agricoltura. Vorrei
sottolineare, come è già stato detto, che gli interventi hanno
avuto origine semplicemente dall'aver ripreso tanti dibattiti
all'interno di quest'aula - di maggioranza, di opposizione,
dell'attuale, dell'ex, dei consiglieri e assessori, in generale
dagli amministratori di questa legislatura - partendo dalle
necessità, per allocare delle risorse per delle misure urgenti.
Misure urgenti, colleghi, non
spot
! Le vogliamo chiamare
spot? Chiamiamole così! Se poi il fare significa spot e il non fare
significa non fare niente, magari un giorno dovremo decidere che
cosa significa amministrare e fare le cose non partendo
semplicemente da idee o da intuizioni, amministrative chiaramente,
ma dal dibattito consiliare. Perché riportare il Consiglio al
centro significa valutare le discussioni e metterle in pratica,
rispettando le diverse sensibilità. Poi andrò nel dettaglio su cosa
significa e mi dispiace che alcuni consiglieri, principalmente il
collega Cognetta, non ci siano, perché avremmo avuto modo di
spiegare certi passaggi che a lui non sono chiari.
Questa variazione di bilancio, che degli 11 milioni 300 mila
euro ne immette un terzo nel settore agricolo, è un segnale proprio
di rispetto nei confronti del dibattito di questi anni; perlomeno
di questa legislatura, ma anche di quelle passate. Questo settore
effettivamente è da rianimare e quindi le misure urgenti che noi
abbiamo voluto chiamare "pacchetto agricoltura" - una delle tre
leggi riguarda la caccia, ma le altre due leggi sono sui danni da
gelate e sugli anticipi - sono misure che in modo condiviso sono
state portate avanti per dare delle risposte urgenti. Anche le
modifiche del PSR sono un po' un completamento delle misure sul
2017, che possono ridare slancio, o meglio, rianimare il settore e
il comparto agricolo. Quindi, il plico di interpellanze che il
collega Nogara ci ha in qualche modo rappresentato, ha il suo
frutto nel lavoro che ha portato a questo inserimento.
Non pensiamo - io non lo penso - che sia un problema o una
manovra elettorale. Nessuno di noi qui ha vinto un concorso. Vorrei
ricordare ai colleghi che sono le elezioni il nostro concorso, nel
senso che quando ci si presenta agli elettori vedremo e abbiamo
visto chi ha avuto il riconoscimento da parte degli elettori, chi
non l'ha avuto e chi non l'avrà. Qui non sappiamo che cosa può
essere un'alternativa al lavorare, chiaramente ognuno per il
proprio settore.
Ognuno lavora per il settore in cui dedica le proprie energie:
bene, male e tutto si può fare in modo migliore. Però io credo che
adesso che si pone l'attenzione al settore agricolo, che abbiamo
sentito per anni, non si possa dire che ci sono assessori di serie
A, assessori di serie B o assessori che si impongono. No, c'è stata
una presa d'atto che è partita da questo Consiglio, trasferita alle
misure che bisognava applicare. Quindi credo che siano atti e
momenti importanti.
In questo senso credo che l'asse principale sia quello del
lavoro, di cui si parla spesso. Abbiamo portato a centouno le
giornate di lavoro per i 244 operai forestali, che si sa già chi
sono e non è che sono manovre degli amici degli amici, per citare
il collega Guichardaz. Gli amici degli amici sono persone che
lavorano già e, con uno sforzo che vorrei ricordare era già stato
portato a novanta giornate, si fa un ulteriore sforzo, perché si
sono reperite le finanze e si porta a centouno giornate per
quest'anno. Le risorse individuate ci permettono di arrivare a
ottanta nuove assunzioni! E anche qui non sono gli amici degli
amici, perché la graduatoria è quella del 2011: la graduatoria
vigente, trasparente! È in corso un dibattito per riaprire la
graduatoria: con il collega Gerandin ne abbiamo parlato in
Commissione ed è stato uno degli spunti che lui ha proposto. È
chiaro che riaprire adesso per questi ottanta significa perdere tre
mesi. La riapriamo subito per le future assunzioni, perché non è
vero che non c'è una visione. L'idea è quella di portare in
prospettiva a centoventi giornate, lo abbiamo detto! Di questa cosa
si discute in quest'aula da tempo. Quindi ripeto, vorrei
semplicemente sottolineare - ringrazio tutti i colleghi che hanno
lavorato negli anni - che sono suggestioni di cui si è veramente
tanto dibattuto e che sono state adesso trasferite.
Al collega Cognetta, che sicuramente ci ascolterà in
streaming
, vorrei dire che se ci sono dei dubbi sugli
over
o non over, basta leggere la norma, perché è chiara:
non c'è più in queste nuove assunzioni, per questa misura, che
viene modificata proprio in legge, la questione degli over 45 e
degli over 55, proprio per poter pescare all'interno di quella
graduatoria tutti, in base alle disponibilità che saranno date. E
poi sulla programmazione futura faremo tutti assieme una
considerazione. La clausola sociale ha ancora un senso, è nata in
un certo momento storico, ghettizza forse semplicemente una certa
categoria di lavoratori, sottraendo energie ai più giovani?
Vogliamo fare un piano dove effettivamente si porti a centoventi
giornate, ma parallelamente riuscendo anche ad avere dei giovani e
dei non over 45/55, che sono un patrimonio che ancora oggi è in
quelle graduatorie, che andranno chiaramente aggiornate con una
nuova possibilità, perché tanti non hanno fatto domanda dal 2011 a
oggi, perché non è più stata aperta questa graduatoria. Però queste
sono discussioni che effettivamente faremo tutti assieme.
Quando si fa una discussione per dire che si trasferiscono le
richieste del Consiglio e le si mette in un atto, io trovo
riduttivo definirle uno spot di qualcuno! Mi dispiace che sia
interpretato così, perché se l'avessero fatto prima, quando noi
eravamo all'opposizione e lo sollecitavamo, non avremmo detto che
era uno spot. Avremmo detto che avevamo ottenuto un risultato.
Quindi io invito i colleghi che lo hanno sollecitato per anni, a
dire che questa è una misura che prende in conto, anche e
soprattutto, le sollecitazioni di chi le ha annunciate ed enunciate
in quest'aula. Non è che uno deve mettere la patente di paternità
su certi provvedimenti, e non è sicuramente mia intenzione farlo. È
mia intenzione valorizzare il ruolo di tutti i consiglieri in
quest'aula, che sono alla base di questi provvedimenti.
Avremo la possibilità di avere delle squadre di lavoro destinate
a certi problemi urgenti: pensiamo alla processionaria. Il
prolungamento del lavoro nel periodo autunnale permetterà, per
esempio, la raccolta dei nidi, ed è interessante la nuova
possibilità di queste ottanta risorse che faranno tre mesi, che si
traducono in sessantaquattro giornate lavorative. E l'allungamento
delle giornate anche in prospettiva - lo dicevano i colleghi Nogara
e Gerandin - darà, e dà, la possibilità anche da un punto di vista
dell'occupazione di maturare quello
status
che garantisce
una certa serenità occupazionale, o meglio, reddituale durante
tutto l'anno.
L'altro
volet
è la zootecnia. Anche qui non pensiamo che
sia uno spot tornare a sostenere la zootecnia: la questione delle
rassegne e della razza qui in quest'aula si sente da anni. Si era
fatto già un primo sforzo per portarla di nuovo a 4 milioni di
euro, ma non era assolutamente quella la cifra. Mi ricordo il
milione sollecitato dai banchi dell'opposizione, dai colleghi
Grosjean, Nogara e principalmente Gerandin. Oggi con 1 milione 500
mila euro di risorse sulle rassegne e sulla qualità della razza,
vorrei dire che non diamo premi a pioggia, ma premiamo chi fa
qualità della nostra razza. Avevamo già fatto trasferire alla fine
della primavera 3 milioni 600 mila euro dei 4 milioni, anticipando
una possibilità reddituale per quel settore che aspetta da anni il
pagamento del verde in agricoltura. L'ulteriore milione e mezzo,
più i 600 mila euro non trasferiti, saranno trasferiti al 10
settembre, prima della
désarpa
.
Questi non sono spot, queste sono risposte concrete per chi
conosce il settore. È così! Se poi ci sono altre interpretazioni,
questo è un altro discorso. Votare e condividere questa variazione
di bilancio, significa dare queste risposte, al di là di altre
considerazioni. Io parlo di cose concrete. Il non dare la
possibilità e il via libera a questa variazione, blocca questa
cosa. È uno sforzo per dire: benissimo, usciamo dall'emergenza e
poi tutti assieme pianificheremo le nuove azioni future.
Vogliamo parlare dell'affitto alle cooperative? Qui ci sono
state delle interpellanze di colleghi che giustamente si
preoccupavano, come noi, del futuro di certe cooperative che non
riescono a pagare l'affitto. L'anno scorso è già stato rimborsato
il 100 percento. Quest'anno mancavano delle risorse e si rimettono
per arrivare di nuovo a questo 100 percento e, assieme alla
revisione dei canoni che si sta facendo, si dà una risposta. Oppure
il trasporto del siero: un altro piccolo segnale in un grande
bilancio. Il collega Cognetta banalizzava i 20 milioni di euro, ma
noi crediamo che in questo periodo di difficoltà e in un bilancio
che lo Stato ci ha ridotto negli anni e ci sta continuando a
ridurre, siano delle cifre importanti, soprattutto con le priorità
che ci diamo.
I consorzi di miglioramento fondiario: i colleghi Gerandin e
Nogara lo hanno detto quanto abbiamo parlato dei consorzi in
quest'aula! Ma quante pratiche ferme ci sono, perché non c'erano le
disponibilità finanziarie e sono da finanziare! Ma vogliamo tutti
assieme trovare delle risposte e dire che i consorzi sono anche il
mantenimento del nostro territorio con persone che fanno
volontariato, tra l'altro, o vogliamo dire che erano soldi
utilizzati in modo leggero? No, io credo che negli anni chi ha
amministrato abbia investito sul territorio. È chiaro che, rispetto
alle risorse che c'erano all'epoca, le scelte erano rapportate al
periodo. Adesso ogni tanto diciamo: quanti campi sportivi abbiamo
fatto! In quel periodo è chiaro che ogni Comune aveva un campo
sportivo, tranne poche eccezioni: Comuni, anche vicino alla
plaine
, che hanno tenuto una vocazione rurale. Ma era il
momento in cui, parametrato a quel periodo, si facevano certe
scelte. Oggi 20 milioni intanto vengono riallocati e danno delle
risposte urgenti.
Il collega Guichardaz ricordava gli enti e il loro costo totale.
Vorrei ricordare che i 30 mila euro che mettiamo, mi pare, aggiunti
alle cifre che sono state corrette per il Parco del Mont Avic,
derivano anche in questo caso da interpellanze. Il collega Cretier
è all'origine di un'interpellanza, assieme anche ad altri in questa
legislatura, perché lì ci sono problemi occupazionali. Questi fondi
che noi mettiamo al Parco del Mont Avic, salvo poi con loro
ragionare a una pianificazione condivisa, sono risorse che danno
delle risposte all'occupazione in quei territori della Bassa Valle,
che i colleghi di quella zona - Lanièce, Cretier, ma anche Péaquin,
piuttosto che Gerandin - hanno sollecitato in questi anni e in
questi mesi. Ridurre tutto semplicemente a degli spot, questo
dispiace un po'.
Quando parliamo di consorzi, c'è il tema dell'uso razionale
dell'acqua e dei problemi della siccità che c'è in Italia. Oggi,
quando finalmente intavoleremo il discorso su CVA, il tesoretto o
gli utili di CVA, vorremo dire che questi utili, al di là di altre
finalità, potrebbero essere utilizzati per i consorzi, ma
finalizzati a dei criteri e a delle priorità che sono quelle, per
esempio, dell'uso dell'acqua, delle prese, di dove un
ru
non
carica i sistemi di irrigazione per l'uso razionale dell'acqua. In
quei momenti le scelte non le farà il singolo e neanche la
maggioranza, perché le dovrà fare questo Consiglio, al di là delle
maggioranze risicate, minoranze o di altro. O riusciamo a guardare
oltre, oppure non si farà niente! Non si farà niente, perché - è
stato detto - siamo qui per dare delle risposte urgenti. Altre cose
sono le prospettive e
la longue envergure
: questo i colleghi
Gerandin e Padovani ce lo hanno ricordato e hanno fatto bene a
farlo. Questo non significa nel dibattito politico sempre e per
forza negatività. Anzi, lo stimolo e il confronto potranno
sicuramente far crescere i movimenti, e arriverò poi alla parte
politica. Della parte normativa ne parleremo: sono piccole cose,
tranne quella del costo ambientale dell'acqua, che effettivamente
darà la possibilità ai nostri consorzi di partecipare ai bandi
nazionali, perché è stata inserita l'impossibilità di accedere alle
graduatorie se non è previsto il costo ambientale dell'acqua,
quindi un dettaglio è stato inserito.
Ma veniamo alla parte politica. Credo che tanti si siano già
espressi, per non dire tutti. Credo che questo Consiglio debba
parlare di politica. Ho avuto modo di dirlo in riunioni di
maggioranza: io penso che bene avrebbe fatto la Conferenza dei
Capigruppo ad autorizzare, come tante volte è stato chiesto dai
banchi delle opposizioni quando c'eravamo noi, di parlare di
politica cinque minuti, dieci minuti per ogni gruppo. Non dobbiamo
avere paura di parlare di politica, soprattutto quando
effettivamente alla vigilia di un Consiglio ci sono delle
dichiarazioni politiche che devono essere dibattute in quest'aula e
che poi tra l'altro sono state dibattute per due giorni. È un po'
la politica del bavaglio, che tante volte abbiamo contestato.
Credo che sia positivo potersi esprimere e uscire un attimo dal
ruolo solo amministrativo di assessore e di consigliere, per poi
dire qualcosa di politica. Senza dimenticarci che ci sono anche i
movimenti, per chi ce li ha! Noi crediamo che i movimenti siano
alla base della raccolta di idee, del confronto, della formazione
politica. Il senso di appartenenza a dei movimenti che siano
regionalisti, che siano autonomisti, di autonomia speciale, che
siano nazionali, che siano nazionali ma con connotazioni locali, a
noi che abbiamo militato negli anni, ha dato degli insegnamenti di
crescita e di confronto. Poi è chiaro che quando il confronto non
c'è più, si deve arrivare a soluzioni estreme, come abbiamo
dimostrato nella nostra vita politica.
Quando non ci sono i movimenti, abbiamo visto a Roma cosa
succede: l'esempio di contenitori che, al di là del singolo che
amministra, dietro ha dei singoli che non si capisce cosa
rappresentino, al di là della destra o della sinistra, di interessi
e di
lobby
. È chiaro che quando non si hanno i movimenti ci
si deve esprimere a mezzo stampa, con delle conferenze stampa
magari che sono giustamente l'espressione di una raccolta di
momenti più civici che altro. Noi crediamo e io credo che
semplificare questo quadro sia stato importante, però dobbiamo
evitare due cose, che chiaramente noi rivolgiamo come un invito e
una sollecitazione ai movimenti: per noi è importante evitare la
frammentazione e quindi siamo per ogni operazione di
chiarificazione che la eviti.
Qualcuno rideva quando Elso Gerandin ci diceva che spesso
abbiamo attaccato la portaerei con un canotto. Ebbene, quando
abbiamo attaccato la portaerei con il canotto, abbiamo detto
réunir réussir
, cioè rompere per ricostruire. Qualcuno
rideva e diceva: cosa volete ricostruire rompendo? Ma noi
rispondevamo che magari un giorno si capirà questa cosa. Noi
eravamo e siamo convinti che la nostra operazione è stata quella di
rompere per ricostruire un qualcosa in cui crediamo! Non per
continuare a distruggere. Noi lo diciamo anche per le
frammentazioni legittime che ci sono state negli anni, al di là
della nostra e anche dopo la nostra. Noi a un certo punto pensavamo
e pensiamo che possa rappresentare una possibilità - solo
chiaramente se c'è un cambiamento, una presa di coscienza,
un'autocritica di tutti sugli gli errori che sono stati commessi -
per rimettere assieme i valdostani che credono in qualcosa che
oggi, più che in passato, dovrà essere ben chiaro, per evitare
l'
abeille
, come diceva la collega Certan. L'abeille sta
girando e continua a girare: ha sempre girato e si è fermata
nell'ultima conferenza stampa, quindi non appartiene a qualcosa di
radicato e di solido che noi sentiamo.
Con il canotto pian piano abbiamo poi lanciato la Costituente di
Cogne. In queste ultime settimane abbiamo lanciato il
rassemblement
e chi lo vuole sentire lo sente, perché il
rassembler
e il
réunir
è abbastanza chiaro.
Rassemblement
valdôtain
ci ricordava anche un po' la
Viglino, quindi crediamo che ricordare personaggi come lei sia
qualcosa di importante.
La seconda cosa, al di là del discorso sulla frammentazione che
la politica, i partiti e i movimenti dovranno fare, è di evitare
l'ambiguità. È stato detto anche questo. Crediamo che l'elettore
debba avere la chiarezza in quel non-concorso che noi abbiamo
quando ci presentiamo agli elettori, perché un po' di confusione
tra tutti l'abbiamo fatta in questa legislatura, e non solo. Ma è
una confusione finalizzata alla coerenza che ognuno di noi ha
cercato di avere, finalizzata a qualcosa di risolutivo, di finale e
di prospettiva. Altrimenti noi crediamo che passare un'altra
legislatura con questi numeri e con queste prerogative sarà
difficile.
La legge elettorale è stata un'occasione di sintesi da più
parti, per provare a premiare chi si mette assieme in coalizione.
Le matrici di identità per il futuro dovranno essere chiare,
secondo noi, perché una matrice democristiana, una matrice
socialista o una matrice di partito nazionale, sono diverse
rispetto a una matrice autonomista o - io torno a dire - unionista
(non a caso ci siamo chiamati in un certo modo). Sono matrici
diverse: tutte con la loro dignità, ma sono matrici differenti.
Starà alla politica scegliere come mettere assieme queste matrici,
se in un contenitore o se in un'alleanza. Non possiamo far finta -
ecco l'ambiguità - che tutti abbiamo la stessa matrice. Io vorrei
ricordare che in certi anni noi c'eravamo: veniamo fuori dalla
militanza nella
Jeunesse Valdôtaine
, veniamo fuori dai
Rendez-vous valdôtains
, e ne abbiamo parlato tanto in
quest'aula. Quando qualcuno appoggiava De la Pierre o Della Guardia
noi eravamo con Caveri e Dujany. Nel 1987 eravamo giovani, ma
c'eravamo e con tutto il rispetto dell'amico La Torre, ci siamo
confrontati tante volte con lui, primo sindaco socialista degli
anni Novanta: è un amico - lo ripeto - ma politicamente io credo
che abbiamo delle grandi differenze e che difficilmente siamo
compatibili in una stessa casa. Abbiamo parlato della
maison des
autonomistes, des valdôtains et des unionistes
, questo per dire
che la chiarezza non è negativa, però bisogna che prima dell'estate
ai movimenti glielo diciamo che è giunto il momento, al di là delle
cose raffazzonate, di guardare un po' alla prospettiva.
Noi continuiamo a credere che la militanza, che l'appartenenza,
che il sentirsi parte di qualcosa possa superare quei personalismi
di cui la collega Morelli parlava e che probabilmente non tutti
hanno saputo o sanno superare, stanti gli interventi che abbiamo
sentito oggi e ieri. Se riusciamo a superare quei personalismi,
forse riusciremo a costruire qualcosa, sempre che crediamo che
questa cosa possa ancora avere un senso in modo moderno, in modo
attuale e in modo diverso e cambiato, questo sicuramente.
Donc, nous croyons qu'est d'ici qu'on doit repartir. Nous en
sommes profondément convaincus. On n'obligera personne à repartir
de là, ça c'est bien clair, mais nous l'avons déclenché plusieurs
fois et la maison des autonomistes doit et devra avoir des valeurs
culturelles communes, mais réelles! La clarté et les batailles,
dont on parlait: je ne veux pas seulement citer le 1987 ou les
rendez-vous, mais je voudrais citer le 1992, le tournant, un moment
où les partis nationaux, la droite et la gauche, Dolchi et Fosson,
après le
ribaltone
, avaient essayé de gouverner les
valdôtains, mais les valdôtains ont su réagir et en 1992 ont su
retrouver une certaine ligne.
Bien évidemment, l'Union Valdôtaine a trop agrandi, a accepté
peut-être trop de gens qui n'avaient pas ses valeurs communes et a
perdu ceux qui les avaient. Il suffit de voir toutes les fractures
du passé récent, à partir de Renouveau Valdôtain, de ALPE, de UVP
et puis les autres fractures successives. Quelque chose n'a pas
marché et on est bien conscient de cela. Donc si on veut repartir
sans regarder d'une façon passéiste en arrière, car nous devons
être bien conscients que c'est à aujourd'hui qu'on regarde, mais
surtout à l'avenir, une certaine lettre qu'on a reçue, quand
l'Union Valdôtaine est arrivée aux 18 élus, de la part de Alexis
Bétemps et de Joseph César Perrin, nous avait mis en garde sur ce
qui se passait.
Nous croyons encore dans ces valeurs. Nous ne les avons pas
abandonnés et beaucoup de gens qui ont fait des choix avant nous et
après nous ont toujours affirmé que ces valeurs existaient et
qu'ils existent encore. Et ce sera le moment de le démontrer! Avec
cette clarté et en ne pas oubliant que si on a perdu de vue les
valeurs, l'identité, le respect, les méthodes et tout ce qui a été
contesté, même par ceux qui ne sont pas partis - parce qu'il y a
aussi ceux qui sont encore là à lutter et qui veulent encore
essayer de dire que quelque chose doit changer - eh bien, si on
sait et si on saura partir des fautes et remettre ensemble les
valdôtains, avec un changement, à notre avis et à mon avis, on aura
fait quelque chose d'utile pas pour nous-mêmes, mais on aura remis
ensemble au moins le respect et la capacité de croire et de se
reconnaître dans la communauté valdôtaine. Cette communauté a et
aura toujours des parties avec l'État, qui ne sont pas des parties
indifférentes. Nous l'espérons, en retrouvant un peu d'orgueil de
se sentir valdôtains, de se sentir unionistes, de se sentir
fédéralistes, de se sentir autonomistes, qu'on pourra donner un peu
d'espoir à cette communauté, qui aujourd'hui regarde à raison à la
politique d'une façon bien détachée. C'est seulement à travers un
peu d'enthousiasme et un peu d'orgueil qu'on pourra redonner à ces
valdôtains l'espoir dont ils ont besoin.
Presidente -
Sono le ore 13, quindi sospendiamo i lavori
e li riprenderemo alle ore 15:30.
---
La seduta termina alle ore 13:01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK