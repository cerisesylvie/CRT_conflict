Consiglio Regionale della Valle d'Aosta - Oggetto del Consiglio n. 911 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 911 del 18 settembre 2019 - Resoconto
OGGETTO N. 911/XV - Interrogazione: "Tempistica per
l'introduzione del nuovo sistema tariffario integrato per il
trasporto pubblico nella Regione".
Rini (Presidente) -
Punto n. 20 all'ordine del giorno. La
parola all'Assessore Bertschy.
Bertschy (AV)
- Buongiorno anche al collega Vesan, visto
che ci ha fatto l'appello e adesso è tornato al suo vero posto di
lavoro.
La tempistica. Intanto avevamo parlato di questo obiettivo negli
scorsi mesi, obiettivo che ora è raggiungibile attraverso la
variazione di bilancio effettuata nel luglio scorso, la quale ha
permesso di allocare le risorse mancanti per poter avviare l'iter
necessario ad acquisire, attraverso l'appalto, questa nuova
tecnologia e tutti gli investimenti che comporta. È stato
costituito immediatamente il tavolo tecnico. Il lavoro tecnico
dovrà essere fatto da un gruppo composto dalle società incaricate
del servizio TPL che si raccorderanno con la società del servizio
ferroviario e dovranno proporre uno studio di fattibilità alla
Giunta regionale nel più breve tempo possibile, così da poter
avviare la proposta di deliberazione che concederà il contributo e
che avvierà le fasi dell'appalto. L'appalto sarà chiaramente a
livello europeo, quindi i tempi saranno sicuramente almeno sei mesi
con poi l'aggiudicazione. Immaginiamo quindi che possa essere un
periodo che oscilla dai 6 ai 9 mesi. Successivamente si passerà
all'affidamento e alla costruzione, oltre che della tecnologia,
anche di tutti gli apparati che andranno poi applicati sui mezzi.
Il tavolo tecnico sta valutando i seguenti elementi: il sistema di
bigliettazione elettronica, il sistema di monitoraggio della
flotta, il sistema di mobilità di bordo, di terra che deve essere
associato e alimentato dalla VMS, il sistema di videosorveglianza.
È importante che le alternative valutate nel capitolato tecnico
vengano fatte con attenzione, perché ci sono più soluzioni ITS e
bisognava cercare di scegliere al momento attuale quelle più
performanti, che possano rimanere nel tempo. Le decisioni che vanno
adottate per arrivare al capitolato sono quelle riguardanti la
gestione delle assunzioni del sistema tariffario che possono essere
di tipologia diversa: portafoglio, titoli viaggi, computo delle
tariffe fatto sull'urbano ed extraurbano,
check-in
e
check-out
, l'architettura, il dimensionamento del sistema
dei sottosistemi di bordo e la tipologia dei mezzi da attrezzare
suddivisa tra ambito urbano e ambito extraurbano. Poi evidentemente
è importante anche arrivare ad un sistema di vendita di
biglietteria che sia performante riguardo alle nuove possibilità,
quindi all'emissione e al rinnovo di ricarica attraverso lo
smartphone
, ma anche che si mantenga un'attenzione al
territorio con sistema di vendita rispetto alle biglietterie
aziendali. Su questo si potrebbero poi fare sicuramente delle
economie di scala il giorno che riusciremo a riaprire anche le
biglietterie delle stazioni ferroviarie. Importantissima
evidentemente è l'interoperabilità con il sistema di bigliettazione
elettronica del vettore ferro e quindi l'adattamento; è per questo
che il capitolato tecnico dovrà essere fatto in maniera molto
precisa agli standard adottati per i loro supporti che sono Calypso
e Mifare.
I tempi che noi immaginiamo di poter seguire con attenzione,
vista anche l'innovazione che porterà questo investimento, sono
quelli di riuscire a deliberare entro novembre il contributo alla
società che si occuperà dell'appalto. Diciamo sei o nove mesi per
l'aggiudicazione dell'appalto, e poi da lì inizierà l'affidamento
del servizio alla ditta che se lo sarà aggiudicato e da lì
inizieranno la costruzione di tutti gli apparati perché, rispetto
alla tecnologia, c'è la necessità di ridotare anche tutti i mezzi
(i mezzi attuali sono circa 170). A partire da fine anno 2020
inizieranno questi lavori e immaginiamo che nel primo semestre 2021
possano essere completati.
Presidente -
La parola alla collega Nasso. Abbiamo dei
problemi con l'audio. Stiamo provando ad alzare. Chiedo ai colleghi
di parlare molto vicino al microfono e a voce alta.
Nasso (M5S)
- Prima di lasciare la parola al collega
Vesan, che è cofirmatario di queste iniziative e che si è occupato
della questione, faccio due considerazioni. Ho potuto constatare
che siamo in una fase quasi primordiale, nel senso che dalle
dichiarazioni rilasciate alla stampa di fine luglio questo
biglietto unico sarebbe arrivato a breve. Adesso abbiamo invece
contezza che invece passerà un anno, e poi, con qualche intoppo di
mezzo, forse passa anche un anno e mezzo.
Per le risposte più dettagliate lascio la parola al Consigliere
Vesan.
Presidente -
La parola al collega Vesan.
Vesan (M5S)
- Le tempistiche che ci ha prospettato in
questa sede sono, ahinoi, più o meno le stesse che ci aveva
prospettato 5 mesi or sono ad aprile. In realtà abbiamo visto con
speranza le dichiarazioni arrivate a inizio estate sul fatto che
ormai fosse quasi fatta e vediamo che, invece, probabilmente i
tempi sono gli stessi già da lei prospettati il 17 di aprile di
quest'anno, vale a dire, se va bene, a Natale dell'anno prossimo.
Ci rendiamo conto che il lavoro sia particolarmente complesso, però
è anche vero che uno degli aspetti da lei citati, come quello della
riorganizzazione del sistema delle biglietterie, dovrebbe essere
fatto in parallelo e non incidere, in nessunissima maniera, con
quello che è un biglietto unico elettronico. Non siamo nemmeno
tanto riusciti a capire se si riuscirà ad arrivare davvero a un
biglietto chiamiamolo "chilometrico", che quindi sia spendibile
sullo stesso
smartphone
su un tracciato indipendentemente
dal mezzo utilizzato o se ancora non sarà così. Lei ci parla anche
di definizione della tipologia dei mezzi da attrezzare, ma se è un
biglietto unico, la tipologia dei mezzi da attrezzare è per tutti
quanti, non ci sono sfumature possibili intermedie, perché
altrimenti viene vanificato il progetto del biglietto unico sulla
rete locale.
In questo momento ci accontentiamo del fatto che, rispetto alle
proposte precedenti, rispetterà i tempi. Siamo speranzosi. Insomma,
tutta questa Aula nel mese di ottobre del 2018 ha votato
all'unanimità per andare in questa direzione, quindi speriamo che
entro la fine del 2020 si possa vedere questo risultato, confidando
che si vada più avanti a spron battuto per quel che concerne la
realizzazione dei lavori, magari trascurando parte del tempo
destinato alle dichiarazioni pubbliche che poi ci illudono un po'
troppo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK