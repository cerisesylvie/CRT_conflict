Consiglio Regionale della Valle d'Aosta - Oggetto del Consiglio n. 2693 del 9 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2693 del 9 maggio 2007 - Resoconto
OGGETTO N. 2693/XII - Progetto di teleriscaldamento nel
Comune di Aosta. (Interpellanza)
Interpellanza
Informato dal quotidiano "La Stampa" pagine Valle Aosta
dell'11/4 u.s. dell'esistenza di un progetto di teleriscaldamento e
cogenerazione, promosso da Regione, Comune di Aosta, CVA (Compagnia
Valdostana Acque), con il concorso di società private;
Constatato, almeno da quanto afferma il giornale, che la
portata del progetto presuppone progettazione, investimenti e
lavori di tipo strategico per la città di Aosta e paesi
limitrofi;
Preso atto che la CVA è una partecipata al 100% di proprietà
della Regione Valle Aosta;
Verificato che, non molti anni or sono, è stata ultimata la
rete di metanizzazione della Città di Aosta e del fondo
valle;
Viste le dichiarazioni rilasciate dal Presidente della
Regione e dal Sindaco di Aosta;
Viste le dichiarazioni del Presidente della CVA, Augusto
Rollandin;
i sottoscritti Consiglieri regionali
Interpellano
il Governo regionale per conoscere e sapere:
1) per quale motivo, per un progetto di tale portata, non è
stato coinvolto il Consiglio regionale;
2) se non si intende definire nella sede "naturale", ossia il
Consiglio regionale, gli indirizzi e le strategie che devono
adottare le partecipate regionali prima della loro
adozione;
3) come si intende integrare il nuovo progetto di
teleriscaldamento e cogenerazione con la rete di metanizzazione. A
quanto è ammontato l'investimento della Regione per costruire la
rete di metanizzazione nella zona interessata al
teleriscaldamento;
4) il costo del progetto, le quote per ogni singolo Ente o
Società che partecipa ad esso, i tempi di realizzazione previsti,
l'area urbana ed extra urbana interessata;
F.to: Bortot
Presidente
- La parola al Consigliere Bortot.
Bortot (Arc-VA)
- L'interpellanza prende spunto da una
serie di articoli usciti ultimamente sui giornali locali, nello
specifico "La Stampa". Mi dispiace che non c'è l'Assessore
Marguerettaz, ma abbiamo saputo della bozza di disciplinare fra
Regione e Casinò dai giornali...
(interruzione del Presidente della Regione, fuori
microfono)
... l'accesso alle informazioni in tempo utile o reale lo
abbiamo attraverso l'abbonamento ai quotidiani locali, perché
sembra che il ruolo del Governo o degli Assessori di informare
preventivamente il Consiglio sulle scelte che fanno venga meno.
Morale: attraverso i giornali... ma non è che apprendiamo notizie
di un pacchetto di noccioline che è stato distribuito non so bene a
chi per addolcire Giovanni Sandri, piuttosto che...
Presidente
- ... scusi, Consigliere, può illustrare
l'iniziativa? Grazie.
Bortot (Arc-VA)
- ... stavamo parlando di fonti
energetiche e le noccioline al Consigliere Sandri fanno parte delle
fonti energetiche, altrimenti lui crolla... seriamente...
apprendiamo dal giornale di un progetto di teleriscaldamento per la
città di Aosta con capofila la "CVA". Ora non abbiamo nulla contro
il teleriscaldamento, perché si tratta di creare forme di
riscaldamento in rete e quindi con meno consumi. Abbiamo tutto
contro questo progetto: primo, per il metodo ed è l'apprendere di
tale progetto dai giornali; secondo, per il non aver informato da
parte di una partecipata regionale il Consiglio preventivamente;
terzo, questo progetto arriva 40 anni in ritardo, perché il
teleriscaldamento è stato fatto a Brescia e in altre città con
l'acqua calda per il raffreddamento degli alti forni, invece qui
scopriamo che il progetto di teleriscaldamento, che è soprattutto
cogenerazione e produzione di energia elettrica, avviene con il
metano ed è il progetto di teleriscaldamento che sarebbe in
funzione della città di Aosta, peccato che la città di Aosta è
stata metanizzata. Sono almeno 10 anni che abbiamo una rete di
metanizzazione, per cui non capisco questo doppione... o lo capisco
molto bene...
Faccio una premessa: in tale caso parto dal presupposto che non
metto in discussione chi dirige in questo momento la "CVA", ma
metto in discussione il ruolo che svolge la "CVA" indipendentemente
o per mancanza di direttive del Governo o del Consiglio, ossia la
"CVA" si muove da sola perché è un deficit nostro, o il deficit
nostro non c'è e allora la "CVA" ritiene di poter fare quello che
vuole con il denaro guadagnato con la risorsa e fonte energetica
allegata all'utilizzo delle acque nella nostra Regione? Vorremmo
sapere per quale motivo non è stato coinvolto il Consiglio, che è
la sede naturale, come si integrerebbe questo progetto di
teleriscaldamento nella città di Aosta che è metanizzata, perché,
fosse un progetto di teleriscaldamento per tutte le infrastrutture
dell'"area Cogne", avrebbe un suo senso, ma un teleriscaldamento
per la città di Aosta, dove c'è già la rete del metano, mi sembra
improprio. Vorremmo sapere il costo del progetto e quali sono le
società partecipate della "CVA" e che ruolo gioca la città di Aosta
in questo progetto, se si pensa sia utile e necessario risollevare
tutte le strade di Aosta per far passare la rete di
teleriscaldamento.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ho seguito dall'atrio in compagnia di
sua moglie, quindi abbiamo avuto modo di... Rispetto
all'interpellanza, credo che, nonostante l'amicizia che mi lega al
collega Bortot, devo dichiarare una certa... non dico come dice il
Presidente inaccoglibilità, ma un'estraneità rispetto ad alcuni
argomenti che vengono posti perché, se così fosse, dovremmo portare
nel Consiglio regionale qualsiasi tipo di discussione pubblica o
privata.
Nelle considerazioni vengono dette una serie di cose, giuste o
sbagliate, ma non vorrei fare una discussione "fuori dalle righe",
per cui mi limito alle domande.
"Per quale motivo, per un
progetto di tale portata, non è stato coinvolto il Consiglio
regionale"
, abbiate pazienza, rispetto ad un'iniziativa che
viene proposta da operatori privati che fanno una proposta, perché
anche la "CVA" è, da un lato, soggetto partecipato da un ente
pubblico, ma, dall'altro, è un soggetto che è regolato dalle norme
di diritto privato, quindi se vogliamo sostituirci al "CdA" o
all'Assemblea societaria, diciamola, ma creiamo un mostro
giuridico. Per quanto riguarda il rispetto delle regole, la "CVA" è
una società che ha uno statuto, l'articolo 4 legittima la società a
fare degli investimenti anche indirettamente finalizzati alla
produzione e vendita di energia elettrica. L'obiettivo di una
s.p.a. è quello di creare valore aggiunto con il proprio azionista,
ponendo in essere investimenti necessari nel rispetto di quanto
previsto dallo statuto. Anticipo già alcuni ragionamenti.
L'iniziativa coinvolge, da un lato, tutta una serie di attori, ma,
dall'altra, qualora vi sia un ente che deve poi discutere e
valutare le proposte, sarà il Comune di Aosta, che invasione di
campo sarebbe andare a discutere in Regione di un progetto di
teleriscaldamento per il Comune di Aosta! Vi è un progetto
imprenditoriale che meno male si mette sul tavolo e che verrà
valutato.
Seconda domanda:
"se non si intende definire nella sede
"naturale", cioè il Consiglio regionale, gli indirizzi e le
strategie..."
, qui ritorno sul discorso, abbiamo una serie di
indicazioni che vengono date dal Consiglio regionale quando fa
degli indirizzi generali, ma sulle iniziative specifiche non
possiamo permetterci di fare delle discussioni che
invadererebbero... allora qui mi accorgo che, a seconda
dell'argomento, si tirano fuori dei palloncini, un palloncino dice:
"la Regione è invasiva, si occupa di tutto, la Regione deve fare
una marcia indietro". Consigliere Bortot, lei prima mi dice che la
Regione si interessa di tutto per alimentare le clientele, gli
Assessori cercano e quindi sarebbe bene facciano un passo indietro.
Cambiamo argomento e lei dice: "ma è la Regione che si deve
interessare!", ma delle due l'una: o la Regione diventa un soggetto
facilitatore rispetto a certe iniziative, ma non si adopera, oppure
tutta la vita della Regione deve transitare in Consiglio regionale,
perché abbiamo delle "sensibilità" che coprono tutto l'"arco
costituzionale", quindi vi sono degli argomenti che possono essere
delle linee guida e vi sono i famosi piani che sono oggetto
dell'attenzione regionale.
Terza domanda:
"come si intende integrare il nuovo progetto
di teleriscaldamento e cogenerazione con la rete di
metanizzazione..."
, qui ho chiesto le informazioni a "CVA" e mi
dicono:
"il progetto presentato alla Regione e al Comune di Aosta in
data 10 aprile 2007 prevede la collaborazione di operatori locali e
privati del settore energetico in veste maggioritaria e della "CVA"
come socio di minoranza, la cui posizione sarà tutelata da apposite
clausole statutarie e patti parasociali in corso di definizione per
la realizzazione di centrali di cogenerazione e di una centrale di
teleriscaldamento a servizio della città di Aosta. Lo studio
prevede inoltre sinergie con la CAS per il recupero di parte del
calore proveniente dai cicli di lavorazione attualmente dispersi in
atmosfera. Il progetto nasce in un contesto di libero mercato
analogamente a quanto accade in numerose altre cittadine italiane.
Si presenta come alternativo alla metanizzazione nei confronti
della quale presenta vantaggi economici per i cittadini, minor
costo della caloria, maggior sicurezza e per l'ambiente controllo
di una sola sorgente di fumi rispetto a una dispersione di punti
sul territorio"
.
Questi sono i punti di forza del teleriscaldamento ma, rispetto
alla metanizzazione, anche lì non è un progetto della Regione,
abbiamo la società del metano che non è una società regionale,
quindi quella società è ormai uscita dalla sfera
dell'Amministrazione regionale e si pone come un operatore che fa
una proposta in alternativa ad un'altra. Noi, se riusciamo a vedere
questo progetto di teleriscaldamento andare in porto, non possiamo
che valutarne i pregi. Probabilmente non ovunque potrà esserci il
teleriscaldamento e dovremo fare delle valutazioni. Qui si entra
nello specifico: il costo del progetto, le quote per ogni singolo
ente o società che partecipa ad esso, i tempi di realizzazione
previsti, l'area urbana ed extra urbana interessata. I soggetti
promotori stanno procedendo, a seguito delle verifiche tecniche, in
merito al recupero del calore dai fumi prodotti dalla "CAS",
all'elaborazione di un "business plan" aziendale, nell'ambito del
quale verranno ipotizzati tempi, definiti i costi di realizzazione
degli investimenti e identificate le aree prioritarie di sviluppo
secondo criteri di accessibilità e concentrazione di utenze. Ad
oggi la società non è nella condizione di darle il costo del
progetto, perché sono in via di definizione una serie di dati.
Ritorno alla filosofia generale. Non siamo nella condizione oggi
di portare in Consiglio una situazione che è in itinere, nel
passato questa possibilità non c'era, allora - stiamo parlando di
tanti anni fa - tale soluzione non c'era, ma c'era il discorso
della metanizzazione, che aveva avuto dell'impiego di risorse. Oggi
vi è una nuova opportunità, spero che vada avanti, spero non vi sia
nulla che possa scandalizzare né il Consigliere Bortot, né altri
nel vedere che il mondo va avanti, quindi, rispetto a certi
progetti, si affaccia una nuova soluzione. Lei già in altri
interventi dice: "perché solo oggi", forse non c'erano le
condizioni e le risorse intellettuali, tecniche, le condizioni
generali che permettevano quel tipo di progetto. Anche questo
discorso... oggi anche dal punto di vista della collocazione
abbiamo dei punti di forza, perché andiamo a collocare questa
centrale nella prossimità dell'"area Cogne" che è di proprietà
regionale. Sapete che il progetto di metanizzazione, che è stato
finanziato nel triennio 1983-1985... allora non c'era neanche la
disponibilità delle aree, perché tutto l'"Espace Aosta" non era
nostro, non vi erano le condizioni logistiche per farlo, vi era una
situazione dal punto di vista imprenditoriale che non aveva il
soggetto industriale disponibile. Quante cose oggi con il senno di
poi possiamo dire? Capisco quindi che questa cosa la possa
interessare, collega; la potrà coltivare a livello individuale, ma
non può obbligare il Consiglio regionale a discutere di un tema che
gli è improprio invadendo la sfera del soggetto privato e delle
società, ancorché pubbliche.
Presidente
- La parola al Consigliere Bortot.
Bortot (Arc-VA)
- Spero che l'Assessore stia scherzando
nel rispondermi, perché che questo Consiglio non debba occuparsi
delle strategie energetiche della nostra Regione è inverosimile! Da
quel che ha detto, se "CVA" investe nel nucleare o nel carbone è
una faccenda che riguarda la "CVA", ma vi rendete conto di quello
che ci sta dicendo l'Assessore? E la "CVA" è diretta emanazione di
questo Consiglio, di proprietà regionale, e si permette di fare
piani senza presentarli agli azionisti? Un qualsiasi amministratore
di una qualsiasi società privata, fosse anche di diritto pubblico,
la "CVA" lo è, ma la proprietà è dell'Amministrazione regionale, un
decente amministratore delegato presenta agli azionisti i piani di
investimento. Non interessa poi alla Regione se "CVA" investe sul
metano, che è una fonte fossile, quando tutto il resto del mondo
investe sulle rinnovabili? Non interessa a questo Consiglio? No,
investe sul metano! L'altro giorno in audizione con l'Assessore La
Torre è venuto l'Ingegnere Centelleghe, "VDA Structure", e ha detto
che questa operazione sarà alimentata con il metano, la
cogenerazione servirà per produrre energia elettrica e con il
vapore che serve per produrre energia elettrica si farà il
teleriscaldamento! Questo è pazzesco! E noi abbiamo una partecipata
interamente regionale con gli utili che ha e le permettiamo,
dicendo che può far quello che vuole, di investire su una fonte
fossile? Abbiamo una produzione di energia dalle centrali che è il
doppio delle necessità della Regione, abbiamo un'enorme quantità di
utili, con l'Assessore La Torre abbiamo parlato fino a 2 minuti fa
di strategie, di occupazione, di innovazione e noi permettiamo a
una partecipata di investire in un settore obsoleto con una fonte
energetica non rinnovabile? Ma per favore, Assessore Marguerettaz,
ritiri quello che ha detto! Capisco che il Presidente della
"CVA"... non so quali rapporti abbia con il Presidente della "CVA",
ma lei a titolo personale può lasciar fare al Presidente di "CVA"
quello che vuole ma, in qualità di Assessore e membro del Governo,
non può dire le cose che ha detto! Qui siamo nella piena confusione
mentale! Che la nostra Regione non possa dotarsi di un piano
energetico e che in questo piano energetico, che è finanziato con
le risorse pubbliche, non possa "ficcarci il naso"... penso che
l'Assessore abbia scherzato nel rispondermi. La filosofia generale:
estraneità degli argomenti posti... quasi nel dire: "ma che cavolo
vieni a sollevare un problema che riguarda CVA e il Comune di
Aosta!", ma i soldi che abbiamo speso sulla metanizzazione di Aosta
erano del Comune? E al Comune chi glieli ha dati?
Marguerettaz
(fuori microfono)
- ... ma 20 anni
fa!
Bortot (Arc-VA)
- ... se abbiamo una rete di
metanizzazione ad Aosta, mi spiega per quale motivo dobbiamo
investire soldi per inserire su una rete che abbiamo già di
metanizzazione una rete di teleriscaldamento? Ma questo è buttare
via i soldi!
I motivi ambientali è che occorre un piano di installazione di
pannelli solari e fotovoltaici e di geotermia in Valle d'Aosta, in
questi settori deve investire la "CVA" gli utili che produce con le
acque di cui siamo proprietari, è in tali settori e non mettendosi
in affari perché chi dirige è amico dell'amico, che poi è l'amico
dell'amico...
Marguerettaz
(fuori microfono)
- ... ma vede dopo
20 anni la possibilità di fare questo discorso...
(segue uno scambio di battute, fuori microfono, fra i
Consiglieri Venturella e Squarzino Secondina con l'Assessore
Marguerettaz)
Presidente
- ... uno per volta, la parola è al
Consigliere Bortot, lasciatelo finire.
Bortot (Arc-VA)
- ... penso che gli interessi privati, il
profitto... non vi sono problemi... qualsiasi azienda deve agire in
un quadro di riferimento che deve essere dettato dagli interessi
pubblici, soprattutto nella nostra Regione fragile e delicata,
dove, se si interviene come si vuole senza pensare alle cause di
quell'intervento, perché i danni poi ricadono sulla collettività o
su altri settori più fragili... le strategie di un Consiglio non
sono "ficcare il naso" su come viene gestita un'azienda, ma la
strategia di un Consiglio sulle fonti energetiche e riguardo alle
aziende partecipate è quella di dare indirizzi strategici. Secondo
me, rispetto a quello che ha detto l'Assessore, qui dovremmo dare
le dimissioni in 35!
Marguerettaz
(fuori microfono)
- ... solo te!
Bortot (Arc-VA)
- ... ma non solo io! Il Piano
energetico, le strategie di un'Amministrazione regionale di chi
governa la Regione... consiste nello stabilire le strategie e il
quadro di riferimento nel quale operano le consociate: questo è
l'"abc" di una qualsiasi amministrazione! L'Amministrazione
regionale deve dire a "CVA": 200 milioni di euro assieme
all'Assessore La Torre vengono investiti nel rinnovabile, creiamo
tecnologie, innovazione, formazione, lavoro a venire e prospettive,
altro che metano! Il metano ce lo abbiamo già in casa! Vorrei che
vi fosse un minimo di attenzione da parte del Consiglio su cosa ha
detto l'Assessore, ma veramente ha detto delle castronerie e di una
gravità... era meglio se stava fuori a pagare il caffè a mia
moglie, così faceva meno danni! Ritiro l'interpellanza e la
presento all'Assessore il prossimo Consiglio, perché, se non ritira
quello che ha detto, non vi è neanche da arrabbiarsi per le
assurdità che sono state dette!
Ripeto che il Consiglio e il Governo decidono le strategie
energetiche e produttive nel comparto turistico, in quello
dell'agricoltura, in quello dell'energia e in quello industriale,
l'esecuzione, la gestione delle strategie... non è che il
Consigliere Lattanzi assieme al Consigliere Bortot vanno a gestire
la "CVA" o il casinò, mi ero proposto capo del personale, non mi
hanno voluto! Probabilmente vi è un deficit del Consiglio, ma che
l'Assessore mi dica che la "CVA" ha tutta l'autonomia di investire
i nostri soldi come e dove vuole e con chi vuole nei settori che
vuole... questo non è accettabile non dal Consigliere Bortot, ma
dal Consiglio!
Presidente
- La parola all'Assessore al bilancio,
finanze, programmazione e partecipazioni regionali, Marguerettaz,
per precisazione.
Marguerettaz (UV)
- Non ho detto che il Consiglio
regionale non deve valutare il Piano energetico, ho solo detto che
un'iniziativa fatta da una società non è oggetto del Consiglio
regionale: sono 2 cose diverse. Le strategie generali, quello che
dice lei, sono d'accordo che vengano stabilite, ma non l'iniziativa
singola.
Bortot (Arc-VA)
- Questa non è un'iniziativa singola,
Assessore!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK