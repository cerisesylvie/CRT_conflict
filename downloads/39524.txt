Consiglio Regionale della Valle d'Aosta - Oggetto del Consiglio n. 2681 del 5 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2681 del 5 aprile 2017 - Resoconto
OGGETTO N. 2681/XIV - Inizio discussione generale sulla
mozione: "Attivazione di interventi per scongiurare la crisi della
Casino S.p.A.".
Rosset (Presidente)
- Con 30 presenti possiamo dare
inizio ai lavori. Siamo giunti al punto n. 19 all'ordine del
giorno. Ha chiesto la parola il consigliere Perron, ne ha
facoltà.
Perron (UV) -
Su questo argomento, collega Chatrian, noi
sentiamo la necessità di fare il punto e, volendo farlo, non
vogliamo partire da troppo lontano. Non vogliamo rivangare tutto
ciò che è stato, tutte le cose che avremmo da dire e anche le
contraddizioni che sono state portate avanti dal bilancio in poi,
quando qualcuno ha radicalmente cambiato opinione e atteggiamento.
Non vorremmo neanche rievocare tutto ciò che è successo e
l'atteggiamento tenuto in II Commissione: ricordo i rimproveri sul
metodo, fatti in modo particolare al sottoscritto e al presidente
Rollandin.
Noi oggi vorremmo soffermarci, collega Chatrian, sulle
prospettive. Vorremmo capire su questo argomento dove si va e quale
futuro la proprietà e l'azionista (la Regione) immagina di dare
alla casa da gioco. Con quale occhio e con quali azioni immaginiamo
di guardare al futuro, perché per certi aspetti è dal bilancio - lo
penso io - che questo dossier è stato usato come un forte strumento
per fini politici. È dal bilancio che si rinvia ed è dal bilancio
che non si fanno delle scelte.
Noi avevamo ipotizzato un percorso che era molto chiaro, nel
senso che, forse sbagliando un po' la comunicazione, avevamo
immaginato che nella legge finanziaria, quindi nello strumento
principale di programmazione economico finanziaria della Regione,
si facessero dei passi e si mettessero in piedi degli interventi.
Uno di questi interventi era contenuto in un ragionamento di
restituzione finanziaria, perché gli investimenti erano stati fatti
dalla proprietà e, quindi, a noi sembrava corretto regolare i
rapporti con la società che aveva fatto gli investimenti per conto
della proprietà, cioè dell'Amministrazione regionale. Su questo -
voglio ricordarlo - avendo delle opinioni anche molto diverse,
avevamo chiesto addirittura di avere un parere. Io non ero in
Giunta il 3 febbraio, ma voglio ricordare con quale forza un
collega si oppose anche solo alla richiesta di un parere! Volevamo
chiedere un parere a Finaosta, affinché ci dicesse se c'erano delle
contraddizioni, se era tutto a posto da un punto di vista giuridico
e per ottenere anche dei suggerimenti su come andare a impostare
questo genere di pratiche. Questo non fu fatto e si arrivò al 24
febbraio per trovare un accordo in Giunta e per poter chiedere a
Finaosta un parere.
Su questo primo aspetto, collega Chatrian, io le ho fatto un 116
al quale non ho avuto risposta. Ci piacerebbe sapere cosa dice
questo parere, perché è passato quasi un mese e mezzo: noi vorremmo
sapere i contenuti di questo parere, che credo ci aiuterebbe a
sviluppare dei ragionamenti.
Io non voglio infierire, ma neanche dimenticare, collega
Chatrian, quello che per anni è stato il suo disco. Per anni
abbiamo sentito in quest'aula soltanto fare delle critiche alle
scelte, avanzare dei dubbi e delle perplessità a priori, invocare
in tutti i Consigli regionali con regolarità la necessità di un
cambio di metodo, di una nuova
governance
, di nuove scelte,
di una nuova filosofia, di un nuovo approccio. Finalmente il tempo
le ha dato ragione e ora ha l'occasione di mostrare a tutti noi,
alla Valle d'Aosta e al mondo intero, questo nuovo cambio di
metodo. Ora tocca a lei, che tante volte in mozioni, interpellanze
e interrogazioni ci ha dispensato consigli ed elargito giudizi,
avanzando - mi permetta - tantissime critiche in ogni occasione, ma
con poche proposte.
Noi vorremmo fare il punto, perché a un mese dall'insediamento
di questa Giunta non abbiamo ancora avuto un'occasione ufficiale
per poterci confrontare. Abbiamo chiesto un confronto in
Commissione che non è avvenuto e non ci sono state delle
comunicazioni neanche ieri, alla ripresa del Consiglio regionale,
circa questa nuova governance, per cui abbiamo ritenuto necessario
fare questa iniziativa per poter fare il punto sulla situazione. Io
credo che tutto il mondo si stia rendendo conto - e anche lei -
come a volte è più facile fare dei proclami, piuttosto che poi
realizzare dei fatti. Di questo se ne rendono conto tutti coloro
che l'hanno ascoltata in questi anni e se ne rendono conto i
dipendenti della casa da gioco. Se ne rende conto la Valle d'Aosta,
perché nei fatti il suo esordio sulla materia non è stato
francamente così brillante. Lei più di una volta ha evocato la
centralità di questo Consiglio regionale e oggi siamo noi a
chiederle che lei sia coerente con quanto ha indicato.
Veniamo ai fatti. Lei, presidente Marquis, se non ricordo male,
in una conferenza stampa ha parlato di continuità, a proposito
della nuova nomina dell'amministratore unico, richiamando un
principio di continuità nella scelta. Io le richiamo un ordine del
giorno che impegnava il Governo regionale a rivedere radicalmente
l'organizzazione della Casinò. Tra parentesi, se non abbiamo capito
male, ricordo che l'impostazione che lei pensava di dare non era
quella dell'amministratore unico, ma di un consiglio
d'amministrazione con una ripartizione delle deleghe. Guarda caso,
uno di questi era uno dei titolari dello studio al quale poi venne
affidato il parere legale del presidente Rosset per la soluzione
della controversia. Ma questo sarà un dettaglio, sarà casuale! Però
questo è uno dei primi dati che abbiamo potuto notare in questa
scelta. Noi su questo chiediamo di capire: qual è l'impostazione
della governance che intende dare al casinò! Perché francamente non
l'abbiamo capito. Se il giorno prima l'impostazione era quella di
un consiglio d'amministrazione con una ripartizione di deleghe, ma
poi, per i fatti che ben sappiamo legati alla cronaca giudiziaria,
nella notte si cambia opinione e si stabilisce un amministratore
unico, le chiediamo soltanto di farci capire qual è l'impostazione
che intende dare.
Lei ha parlato di evitare il rientro dei quarantuno esodati, se
non ricordo male. Noi gradiremmo capire qual è l'impostazione,
l'atteggiamento, l'idea della proprietà, perché anche questa è una
partita difficile che comporta - lei lo sa quanto me - degli oneri
finanziari di un certo tipo per l'azienda. Non abbiamo capito quale
sia il nuovo corso e come intenda comportarsi su questa
materia.
Si è parlato di uno degli argomenti più difficili: di rimettere
in sicurezza i conti. Abbiamo sentito francamente un po' di tutto:
da una indisponibilità iniziale a intervenire, nel senso che era
necessario rompere con una logica del passato, a un possibile
intervento, qualora ci sia il piano aziendale sul quale torneremo
dopo, fino a paventare un possibile intervento da parte di privati.
Su questo noi vorremmo chiarezza, perché lei giustamente
nell'assemblea dei soci - anche nel verbale che correttamente ci ha
mandato - auspica un sostegno finanziario delle attività di
sviluppo e di investimento, che avvenga con il coinvolgimento di
terzi. Noi chiediamo chiarezza, collega Chatrian, perché noi
vogliamo capire fino in fondo cosa la proprietà immagina di fare,
visto che lei dichiarava che "occorre attivare prontamente tutte le
attività di coinvolgimento dei potenziali finanziatori".
Se il ragionamento è quello di coinvolgere gli
stakeholder
finanziari, se il ragionamento è quello di
attivare dei prestiti obbligazionari a media e lunga scadenza con
la sottoscrizione dei
partner
finanziari o altre forme
innovative di finanziamento, allora li conosciamo anche noi questi
sistemi. Questo avviene attraverso la negoziazione con i debitori:
parliamo degli accordi
in bonis
, parliamo delle procedure
stragiudiziali ex articolo 67, delle procedure giudiziali ex
articolo 182, per arrivare ai fondi di
private equity
. Se
l'intenzione della proprietà è quella di arrivare a queste forme di
finanziamento e di intervento per sostenere il casinò, noi
chiediamo chiarezza, perché questo credo sia uno degli elementi
principali sui quali tenere alta l'attenzione. Le assicuro, collega
Chatrian, che noi su questo saremo non vigili, ma molto di più,
perché questo è uno dei passaggi sulle prospettive che ci preoccupa
davvero tanto. Chiediamo chiarezza e chiediamo che lei su questo
argomento ci dica qualcosa in più.
Vorremmo anche capire - è uno degli ultimi punti della mozione -
quale futuro si immagina per i dipendenti. Quando si immaginava un
percorso, certamente uno degli interventi per cui si doveva
intervenire come Amministrazione regionale era per regolare i
rapporti di tipo finanziario, ma era anche per mettere in sicurezza
l'azienda, per evitare che si dovesse procedere a forme di
intervento di riduzione dei costi come quella che è avvenuta,
perché questo è stato necessario poiché non intervenendo da una
parte, si è dovuto agire drasticamente con la riduzione dei costi.
Lei diceva il 22 febbraio, alla presenza del numeroso pubblico
presente in quella occasione: "una cosa però può e deve farla
subito - rivolgendosi al Presidente della Regione, cioè alla
proprietà - sospendere immediatamente l'apertura ufficiale della
procedura n. 223/91 (licenziamento collettivo), che è quello che
abbiamo presentato con una risoluzione. Chiediamo al Presidente
della Regione di sospendere immediatamente l'apertura ufficiale
della procedura". Salvo poi che la proprietà diceva, come scritto
nel verbale dell'assemblea, che - intervento suo -: "il nuovo
organo di amministrazione dovrà - sottolineo il "dovrà" -
proseguire nella gestione della procedura per la riduzione del
costo del personale avviata ai sensi della n. 223". Chiediamo di
capire: da una parte quando era consigliere bisognava stoppare la
procedura, invece adesso che lei è il titolare del dossier e oggi
rappresenta la proprietà, nel momento in cui viene fatta
l'assemblea l'
input
che dà la proprietà è di continuare
nell'attivazione di questa procedura; ci faccia capire.
Noi chiediamo di avere chiarezza su questo dossier, chiediamo di
fare il punto della situazione. Non sto a rievocare le impegnative
che abbiamo formulato, perché sono chiare e le ho illustrate per
sommi capi. Abbiamo ritenuto importante attivare lo strumento della
mozione, con cui si chiede un'impegnativa in Commissione. Lei credo
non sia la persona che si sottrae al dibattito, anzi: se vuole
darci queste rassicurazioni in aula, meglio ancora, nel senso che
la formulazione della mozione ci poteva portare soltanto a chiedere
un impegno in Commissione, ma se lei ci dà rassicurazioni in aula,
per noi è ancora meglio. Era l'occasione che chiedevamo per poter
fare il punto, perché finora non abbiamo avuto ancora una
circostanza per confrontarci, per capire quale filosofia, quale
impostazione questa nuova governance intenda dare a un'azienda
fondamentale per il futuro della nostra regione.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Il collega Perron ha spiegato
bene la mozione nei dettagli tecnici, mentre io cerco di rimanere
piuttosto sugli aspetti politici, che credo siano importanti anche
per inquadrare il contesto e per tracciare un quadro.
Colleghi, quando eravamo in maggioranza insieme al UVP e alla
Stella Alpina, confesso di non aver apprezzato il modo con cui
colleghi che oggi siedono nella nuova maggioranza hanno condotto la
partita sul casinò. L'ho detto anche pubblicamente: non mi è
piaciuto lo spostamento del dibattito dalla IV alla II Commissione,
quella presieduta dal collega La Torre, perché mi sembrava
strumentale ad altro che non fosse un opportuno approfondimento sul
tema della casa da gioco. Non mi è piaciuto il modo con cui è stata
presentata e depositata la legge regionale sul casinò, senza
nessuna condivisione e dibattito con alcuni dell'allora
maggioranza, tra cui noi del PD-Sinistra-VdA. Soprattutto non mi è
piaciuto l'uso strumentale della "questione Casinò" per indebolire
e infine abbattere la vecchia maggioranza. Questo nostro disappunto
l'abbiamo sempre espresso, accompagnandolo con una riflessione di
tipo metodologico: come si può mettere in stato di accusa qualcuno
per la scarsa trasparenza e condivisione, se poi ci si comporta
allo stesso modo, se non addirittura peggio.
Questo aspetto della futura nuova maggioranza, questo dire le
cose per poi magari farne altre: mi riferisco anche alle strategie
d'aula, quando ci si accordava in un modo, ma poi all'ultimo
momento si tirava fuori una risoluzione o qualche ordine del giorno
non concordato, giusto per mettere in difficoltà qualcuno. Queste
cose hanno portato noi del PD-Sinistra-VdA a restare dove siamo
oggi, cioè all'opposizione, non accettando le lusinghe di un ruolo
di governo e altri eventuali
benefit
.
Ricordo bene, colleghi della maggioranza, quando facevamo i
nostri grandi dibattiti sul metodo, quando immaginavamo percorsi di
condivisione sui grandi temi. Noi eravamo assolutamente d'accordo a
cambiare registro, a cambiare metodo, questa parola abusatissima
negli ultimi dieci mesi. Pensavamo che sui dossier più delicati -
il casinò era uno di questi - si potesse trovare un'intesa tra
maggioranza e opposizione, sempre nell'esclusivo interesse dei
valdostani, sempre nell'esclusivo interesse dei lavoratori e
dell'indotto - lo dicevate allora, rivolgendovi alle maestranze
presenti sugli spalti - ma anche per socializzare un problema che
riguarda trasversalmente ogni forza politica, tanto che abbiamo
votato mozioni e risoluzioni che andavano nella direzione di
affrontare tutti insieme in Commissione le problematiche più
cogenti. Sul casinò ci siamo riuniti un sacco di volte, pure
durante le vacanze di Natale. Era forte la necessità di lavorare
insieme, maggioranza e opposizione, anche con i sindacati, anche
con le maestranze per trovare una soluzione concreta al problema
della casa da gioco, soprattutto dopo che l'azienda aveva
intrapreso la procedura di licenziamento collettivo.
Il collega Chatrian era sempre in prima linea a reclamare un
doveroso cambio di passo. Lei, Assessore, ha coniato l'espressione
"la casa di vetro", per indicare l'esigenza di una totale
trasparenza e condivisione delle strategie sul casinò. Oggi siamo
qui a verificare se le belle parole e il richiamo alla trasparenza
che facevate ogni due per tre, valgono anche per voi. Avete fatto
un cambio di governo, che io non amo chiamare ribaltone o
golpe
per non offendere nessuno. Lo avete fatto in nome del
cambio di metodo, del "basta con l'uomo solo al comando". Ma oggi,
colleghi, siamo qua a elemosinare un passaggio in Commissione per
farci dire da voi, i campioni della trasparenza, come avete
selezionato la nuova
governance
del casinò, quali idee avete
per evitare i licenziamenti. Quali sono le indicazioni che
intendete dare agli amministratori per il nuovo piano di
risanamento aziendale? Poi, si riuscisse a capire chi sono questi
nuovi amministratori! Sono partiti in tre, oggi è uno, domani
saranno cinque: non si capisce niente.
Non vi sembra un po' strano, colleghi, che noi si debba
chiedere, dopo tutte le manfrine sulla "casa di vetro" e sulla
"barra a dritta", che voi veniate ad aggiornarci in Commissione
sulle vostre strategie e sui percorsi ormai intrapresi? Non
esistessero i giornali, non sapremmo assolutamente nulla di ciò che
state combinando laggiù. Non esistessero i sindacati, che ci fanno
la cortesia di aggiornarci su ciò che succede, non sapremmo
assolutamente nulla di ciò che state combinando laggiù. Se ci
fossimo comportati in questa maniera quando eravamo in maggioranza,
se l'ex presidente Rollandin avesse fatto come state facendo voi
oggi, lo avreste messo alla gogna! Naturalmente parlo in termini
politici. I colleghi della "casa di vetro" avrebbero fatto un
pandemonio. Avrebbero probabilmente istituito, con l'aiuto di
qualche collega della minoranza, l'ennesima Commissione
d'inchiesta, mettendo in stato d'accusa il "sistema Rollandin".
Invece qui tutto passa in silenzio.
Apprendiamo dalla televisione della nomina di un amministratore
unico, pagato ben di più del precedente. Leggiamo che questo
signore, che neanche avete avuto la cortesia e la delicatezza di
presentarci, o quantomeno di farci avere un suo
curriculum
,
ha fatto una manifestazione di interesse, anzi, un bando di gara.
Poi vorrei capire quanti in Valle d'Aosta sono in grado di riuscire
a risalire a questo bando di gara: bisogna fare otto passaggi e non
è neanche sulla
home page
del sito internet della Saint
Vincent Resort & Casinò; bisogna scavare per riuscire.
Probabilmente lo sanno i cinque predestinati che il bando di gara
si trova lì. Il nuovo amministratore ha fatto un bando di gara per
costituire una squadra che lo aiuti nell'elaborazione del piano di
risanamento. Qualcuno sa dirci quanto ci costeranno questi signori,
per fare un piano che fino a ieri pretendevate fosse fatto in beata
solitudine dall'ex amministratore unico o dalla Giunta? Oggi ce ne
vogliono sei.
Collega Cognetta, colleghi Gerandin e Padovani, voi che siete
quelli delle "mani libere" e del "voto a seconda", cosa mi dite di
questa bella novità? Siete contenti del nuovo corso, del nuovo
metodo che contraddistingue questa maggioranza? Probabilmente vi
accontentate, colleghi, di vedere qualcuno seduto tra i banchi
della minoranza sperando che, passata l'emergenza, ci sarà una fase
di normalizzazione e si tornerà alla fantomatica "casa di
vetro".
Ieri il presidente Rosset ci ha raccontato che fate delle gran
belle riunioni di maggioranza che durano ore e ore. Probabilmente
in quelle chilometriche riunioni voi venite informati su tutto ciò
che succede. Forse, con i dovuti
omissis
, un minimo di
informazione potreste darla. Non dico a noi dell'opposizione, ma
alla gente che vi guarda da fuori e che non capisce quali
valutazioni avete fatto per scegliere l'uno al posto dell'altro.
Perché l'avvocato Di Matteo? Abbiamo dovuto fare tre mesi di
Commissione per scavare, per capire il significato delle scelte
delle precedenti amministrazioni e voi scegliete una persona,
dignitosissima: io sono andato a guardare il suo
curriculum
sul sito del suo studio e mi sono fatto un'idea anche delle
competenze che ha. Ci chiediamo e i cittadini si chiedono perché
dagli ipotizzati tre amministratori siete passati a uno. Qualcuno
sa dire qualcosa? Sembrava fosse certa questa triade che avrebbe
risolto i problemi del casinò. Quali competenze specifiche ha o
avrebbe l'avvocato Di Matteo in materia di risanamento aziendale?
Quali garanzie è in grado di dare il famoso
team
di super
esperti di cui lo stesso intende circondarsi? Torno a ripetere:
quanto ci costerà, colleghi, questo misterioso team? Non è che poi
questi signori, assessore Chatrian, ce li troveremo a libro paga
dopo il 15 maggio?
Collega Morelli, lei che usa spesso toni apocalittici, che si
dispiace per la degenerazione della politica, cosa ci dice di
questo nuovo corso della politica valdostana: è contenta e
felice?
Cari colleghi, vi confesso che più passa il tempo e più sono
convinto che abbiamo fatto la scelta giusta a non saltare sul carro
dei vincitori. Preferisco sinceramente una onesta e umile
opposizione, a un cambio di registro come quello che avete fatto
voi non appena vi siete seduti su quelle poltrone. Vedremo quando
verrete a chiederci di socializzare le responsabilità dei vostri
fallimenti, sempre nell'esclusivo interesse dei valdostani, dei
lavoratori, dell'indotto, del territorio. Forse allora ci
riaprirete la vostra casa di vetro.
Presidente -
Ha chiesto la parola la consigliera Morelli,
ma forse l'aveva già chiesta anche il consigliere Marguerettaz? La
parola al consigliere Marguerettaz.
Marguerettaz (UV) -
Solo per mozione d'ordine. Volevo
chiedere al Presidente, come faceva di solito, di invitare a
un'alternanza degli interventi tra maggioranza e minoranza. Ma sono
stato anticipato, perché la collega Morelli si è prenotata, quindi
mi scuso.
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
Nel merito, questa mozione direi che non
ha nulla di strano. È una perfetta mozione da minoranza che chiede
giustamente delle informazioni, che chiede di puntualizzare. E vi
assicuro che io di esperienza in questo campo ne ho. Ha una
premessa stringata, corretta, puntuale e anche l'impegno contiene
delle richieste assolutamente plausibili. È giusto, è comprensibile
che la minoranza voglia capire quali sono le intenzioni, quali sono
gli indirizzi, quali sono i nuovi piani riguardanti un'azienda come
il casinò.
È risaputo che questa azienda è in enorme difficoltà, non da
oggi: è sull'orlo del collasso. È noto come ci sia una procedura di
licenziamento collettivo aperta il 20 febbraio scorso dalla
dirigenza precedente. Si parla di 264 esuberi, di 41 esodati: sono
numeri importanti, perché ognuno di questi numeri corrisponde a una
persona con dei suoi problemi, con una situazione familiare
personale e quindi le vostre preoccupazioni sono assolutamente
legittime e corrette, così come le nostre. Il 24 marzo, nemmeno
dieci giorni fa, si è insediata una nuova
governance
, un
nuovo amministratore unico che arriva dopo una serie di esperienze
deludenti, vogliamo definirle così. Quindi, anche in riferimento a
questo argomento, l'interesse e la necessità di essere informati da
parte della minoranza sono assolutamente legittimi e corretti. Così
come ci sta nella normale dialettica l'appello a convocare la
Commissione. Tra l'altro il problema è già stato affrontato nella
prima riunione della IV Commissione di questo nuovo corso e non ci
sarà assolutamente nessun problema a calendarizzare una seduta o
più, quante sedute verranno ritenute necessarie, per affrontare
questo tema.
Però in questa mozione c'è qualcosa che dà quella sensazione di
grincement de dents
- non so se avete presente quel un
piccolo formicolio - che me la fa percepire un po' come qualcosa di
anacronistico. Intanto il fatto che i firmatari, a eccezione dei
due nuovi colleghi Cretier e Contoz, ai quali non possiamo
attribuire nessuna responsabilità pregressa, tutti gli altri
firmatari sono coloro che hanno determinato le sorti di questa
azienda più di altri, che l'hanno accompagnata passo passo verso la
situazione nella quale si trova ora. Il primo firmatario, il
collega Perron, di cui peraltro io apprezzo sempre i toni misurati
- a me piacciono gli interventi in cui si misurano le parole e si
dà alle parole il significato corretto - è quel signore che circa
sei mesi fa dichiarava: "Je crois avoir répondu de façon très
claire qu'à ce moment il n'y a à l'étude aucune intention de
recourir à des financements extraordinaires en plus de ceux qui ont
été adressé dans le temps à la maison de jeu". Come a dire che non
sarebbero stati necessari: io la interpreto così questa frase che è
già stata citata più volte in questo Consiglio, perché è una frase
emblematica, significativa e non era detta da chiunque, ma
dall'Assessore alle finanze con delega al casinò. Così come,
assieme agli altri firmatari, votava il 14 dicembre 2016 un ordine
del giorno che impegnava il Governo regionale "a condizionare
qualsiasi altro aiuto pubblico alla Saint Vincent Resort &
Casinò alla presentazione entro il 31 gennaio 2017 in II
Commissione consiliare...". Qui potremmo aprire una parentesi e
discutere sul fatto che fosse competente la II o fosse più
competente la IV Commissione: trattandosi di aspetti finanziari, se
n'era fatta carico la II Commissione, ma non credo che alla fine la
sostanza cambi. I commissari della IV Commissione partecipavano in
massa anche alle riunioni della II. Dicevo, "...in II Commissione
consiliare di un piano di riorganizzazione" che era stato definito
certo, strategico e misurabile. Anche qui è giusto dare il peso e
il significato alle parole: certo, strategico e misurabile. Siamo
ancora in attesa di quel piano.
In compenso - faccio un ulteriore inciso - abbiamo saputo che a
gennaio qualcos'altro si è mosso, mentre si era in attesa del
piano. A pochi giorni dall'apertura della procedura di
licenziamento collettivo di 264 lavoratori, che l'avvocato Sommo
non ha certamente deciso in solitudine - questo è giusto dirlo - a
gennaio qualcosa si è mosso all'interno del casinò e sono state
fatte delle promozioni. Con quali criteri? Giustamente voi vi
ponete delle domande: con quali criteri è stato nominato
l'amministratore unico? Beh, noi chiediamo con quali criteri siano
state fatte delle promozioni all'interno della casa da gioco. Forse
anche su questo è necessario approfondire, collega Guichardaz.
(Voce fuori microfono)
Presidente -
Collega Marguerettaz, per cortesia! Vi
chiedo per cortesia di lasciare proseguire la collega.
Morelli (ALPE) -
Collega Guichardaz, le ricordo che sul
carro del vincitore forse voi ci siete saltati in altri tempi
precedenti, ben precedenti. Non voglio innescare una polemica, però
visto che lei mi viene a cercare, mi trova!
Ripeto, c'era l'azienda sull'orlo del baratro, ma c'era chi
pensava a fare delle promozioni e - pare - fior di promozioni, se
sono quelle che ci sono state riportate. Io non voglio fare dei
nomi, come mi sollecitano i colleghi di minoranza, perché ho
imparato ad andare a verificare puntualmente. Ma non temete, perché
non voglio fermarmi alla prima notizia - questa mi è giunta ieri -
 e andremo a verificare. Però se saranno confermati, state
tranquilli che daremo la giusta pubblicità.
Dicevo che siamo ancora in attesa di quel piano certo,
strategico e misurabile. Fortunatamente però all'epoca il Consiglio
non era rimasto con le mani in mano, le Commissioni si erano
attivate e avevano prodotto degli atti votati in questo Consiglio
all'unanimità, sui quali forse oggi qualcuno sembra avere delle
riserve e dei dubbi, ma io ricordo che erano stati votati da tutti:
una legge, la n. 2 del 2017, che definisce azioni precise; un
ordine del giorno votato all'unanimità il 7 febbraio che indica
azioni chiare da intraprendere.
A quegli atti mi pare si stia cercando di dare applicazione. Non
voglio entrare nel merito, perché molto meglio di me lo faranno
altri colleghi e potrà farlo l'assessore Chatrian, ma lo si sta
facendo con tempi molto serrati, perché nel frattempo - ve lo
ricordo - dopo l'approvazione di quei due atti, il 1 marzo la
Giunta uscente ha dato le dimissioni: il 1 marzo! Con gli enormi
problemi che c'erano sul tavolo e la procedura di licenziamento
aperta, la Giunta ha dato le dimissioni. Non ha cercato
condivisione. Io sono convinta che ci fosse la possibilità di
arrivare a un accordo. Non con noi -credo che noi abbiamo cercato
di avere percorsi più lineari - ma con l'allora maggioranza,
probabilmente nei termini giusti e mettendo davanti a tutto
l'interesse comune, forse ci sarebbero state le possibilità. Ma non
lo si è fatto e il 1 marzo la Giunta ha dato le dimissioni, con
tutti i problemi che c'erano. E quella nuova si è insediata il 10
marzo!
È chiaro che questo ha portato a grandi scombussolamenti e
nessuno pensava che si sarebbe riusciti in così poco tempo a
trovare un accordo sugli obiettivi. Perché è vero - qualcuno lo
dice spesso - che questa maggioranza è fatta di pezzi disparati, di
persone che rappresentano posizionamenti politici talvolta
inconciliabili, ma sui temi e sugli obiettivi si è trovato
l'accordo. La nuova Giunta si è insediata il 10 marzo e il nuovo
Assessore ha preso in mano la situazione dal 13 marzo, quindi meno
di un mese fa: ventuno giorni, per l'esattezza. E dobbiamo
riconoscere che di cose per il casinò - cose di cui non si vedono
ancora i risultati, questo è certo - di azioni per andare verso una
soluzione possibile - nessuno ha la bacchetta magica, come ci
ricordava sempre l'allora presidente Rollandin, e neanche noi - ne
sono state fatte forse di più in questi ventuno giorni che negli
ultimi sei mesi; promozioni a parte. Però questo gruppo così
responsabile e così attento alla crisi del casinò, di cui è
portavoce il collega Perron, primo firmatario della mozione, nel
frattempo - lo abbiamo appreso ieri - ha presentato ricorso,
mettendo a repentaglio tutto quanto si sta facendo e rischiando di
andare a fermare tutto. Se questa è una dimostrazione di
responsabilità, io credo che comunque i valdostani faranno le loro
valutazioni su questo comportamento. Forse è per questo che,
nonostante il contenuto assolutamente politicamente corretto,
questa mozione mi dà questa sensazione di
grincement de
dents
.
Vorrei concludere, approfittando di questa tribuna, per fare
alcune precisazioni, perché ieri mattina è stata fatta
un'iniziativa da parte del collega Marguerettaz e di altri colleghi
nei confronti dell'assessore Chatrian, e giustamente gli organi di
informazione hanno dato risalto a questa iniziativa, perché era un
pochino
le plat du jour
. Farei però un invito agli organi
d'informazione: quando si trattano questioni così delicate, forse è
bene essere precisi. Questa cosa non riguarda nessuno dei colleghi,
che invece sono stati molto precisi: io questo al collega
Marguerettaz lo riconosco. Non voglio nemmeno adesso stigmatizzare
gli organi di stampa a cui mi sto riferendo, ma si è scritto che
l'assessore Chatrian è condannato per peculato. Non mi riferisco
naturalmente alle sue dichiarazioni, collega Marguerettaz, e so
bene che lei conosce esattamente il significato del peculato, ma
qualcuno ha scritto che l'assessore Chatrian è condannato per
peculato. Fosse condannato per peculato, non potrebbe sedere nei
banchi della Giunta e sarebbe tra "color che son sospesi". Quindi
forse è il caso che chi ha scritto queste inesattezze le
rettifichi, perché peculato ha un significato molto diverso
rispetto al finanziamento illecito ai partiti. Peculato vuol dire
utilizzare il denaro pubblico per scopi personali. Il finanziamento
illecito al partito è un'altra cosa. È ugualmente condannabile, ma
è un'altra cosa. Si utilizza il denaro per scopi politici, e non
certo per scopi personali. Quindi inviterei gli organi di
informazione a fare attenzione.
Presidente -
Ha chiesto la parola il consigliere Bianchi,
ne ha facoltà.
Bianchi (UV) -
Inizierò con delle premesse, prima di
entrare nel merito della mozione. Il dossier Casinò in questa
legislatura, e non solo in questa, è stato uno dei temi penso più
discussi in quest'aula, ma anche sui diversi organi di
informazione. Si tratta di un'azienda importante, direi quasi
indispensabile per l'economia valdostana, che nel passato ha dato
molto a tutti e potrà dare ancora tanto: io lo spero e mi auguro
che all'interno di questo Consiglio lo sperino tutti. Purtroppo
oggi il casinò sta attraversando un momento di grave crisi, come
peraltro sta succedendo in altre realtà. È stato evidenziato anche
durante le audizioni in Commissione da chi oggi ricopre cariche
importanti all'interno di case da gioco italiane ed europee, che
tutte, o quasi, stanno perdendo quote di mercato, soprattutto a
causa del gioco
on line
.
Possiamo vedere quante pubblicità di casinò
on line
vengono trasmesse alla tv, oppure tutte quelle sale
slot
(parlo delle VLT): 4600 sul territorio italiano. Anche perché c'è
stato un
boom
di possibilità di giocare nei tabacchini o nei
bar: basta vedere quanti "gratta e vinci" esistono. Infatti lo
Stato, le Regioni e i Comuni hanno dovuto intervenire con leggi
contro la ludopatia. Possiamo arrivare a una prima conclusione,
magari banale: oggi chi vuole giocare, non è obbligato ad andare
nelle case da gioco, ma lo può fare tranquillamente da casa o sotto
casa senza doversi spostare, soprattutto alle
slot
machine
.
Un altro fattore importante dell'abbandono da parte dei clienti
delle case da gioco, sono le norme sull'antiriciclaggio (il cambio
dei contanti), che sicuramente non hanno aiutato.
Quindi i giocatori in Italia esistono, il mondo del gioco esiste
ancora ed è rilevante per l'economia italiana. Basta guardare i
bilanci del Monopolio di Stato per quanto riguarda il gioco in
generale. Il mercato del gioco non è passato di moda e non è
sparito, non è un qualcosa che non esiste più. È da qui che credo
dobbiamo partire per cercare di portare di nuovo il nostro casinò a
essere una risorsa per tutta la nostra comunità.
Negli anni passati chi ha pensato di ristrutturare il casinò e
l'hotel Billia, ha sicuramente fatto delle valutazioni positive e -
direi - lungimiranti. Oggi non entro nei particolari della qualità
dei lavori: ne parleremo. Sicuramente il casinò, che ha dato molto
ai valdostani, potrà dare ancora molto in futuro, e mi sembra che
sia stato sottolineato anche da altri consiglieri in altre sedute;
qualcuno è ancora qui e altri no, perché temporaneamente
sospesi.
Condivido tuttora la scelta fatta di dare impulso e continuità
al nostro casinò, da un punto di vista politico, ma soprattutto
nell'interesse della comunità. Pertanto, mi rivolgo a lei,
assessore Chatrian e alle le sue affermazioni al veleno contro i
dipendenti, fatte in una delle sue prime dichiarazioni da
Assessore, con le quali ha dipinto i dipendenti come persone poco
volenterose - premetto che sto riprendendo le parole messe sugli
articoli dei giornali, che immagino tutti abbiamo letto - con orari
invidiabili, che devono mettere maggiore impegno, eccetera.
Sicuramente qui parlo anche da dipendente, che ha un'anzianità di
quasi trent'anni e che ora vive la situazione della casa da gioco
in un altro ruolo, ma che desidera risollevare le sorti del casinò
in entrambi i ruoli. Chi in quest'aula non ha delle conoscenze
all'interno della casa da gioco tra i dipendenti? Sono magari amici
o talvolta anche parenti stretti. Io non mi rispecchio nelle sue
dichiarazioni e posso dire che nessun dipendente si rispecchia
nelle sue affermazioni, neanche quelli in pensione. Le sue
dichiarazioni servono solamente a sollevare polemiche e a
mascherare la sua superficialità. Forse è stato solo del basso
populismo, alla ricerca di
ticket
elettorali: scarichiamo la
colpa sui dipendenti, così l'opinione pubblica è con noi; perdiamo
i voti dei croupier e dei dipendenti del casinò, ma prendiamo tutti
gli altri. Mi dispiace, Assessore, non sarà così.
Dall'approvazione della proposta di bilancio di previsione
avvenuta a novembre 2016, come ha già ben ricordato il collega
Perron, e da tutti gli atti che sono stati discussi dopo, ci si può
rendere conto che qui c'è chi crede ancora nell'importanza della
casa da gioco per tutta la Valle d'Aosta e chi invece molto
probabilmente - queste sono voci - vuole svenderlo al miglior
offerente. Forse a Gamenet, forse a Velvet, forse a Olympic Group o
forse a Play Inn: tutte ditte collegate tra loro. Sono voci, ma il
più delle volte ci azzeccano. Voci, sicuramente malelingue,
Assessore, ma proprio da Milano si sente che ci sono interessi
forti, interessi verso il nostro casinò. Qualcuno afferma - sempre
malelingue - di personaggi milanesi molto vicini a qualcuno che
siede qui in Consiglio. È imbarazzante! Personaggi milanesi con
società in Estonia, Lituania, Lettonia, Malta, Slovacchia,
proprietari di case da gioco in questi territori e proprietari di
sale
slot
a Milano. Ecco forse da dove arriva l'iniezione di
denaro privato che le ricordava il collega Perron, tanto decantato
da lei, Assessore.
Tutti devono essere curiosi di sapere e di informarsi su certe
manovre. Non solo i dipendenti, non solo noi consiglieri, ma tutta
la comunità: penso che su questo sia d'accordo anche lei. Mi
permetta questa battuta: se no che casa di vetro è? Ve lo ricordava
anche il collega Guichardaz.
Collega, non siamo d'accordo: se vuole svendere, svenda qualcosa
di suo, ma non il casinò e neanche i suoi dipendenti. Lei mi dirà
che non è vero. Non le credo: né io, né nessun dipendente, nessun
valdostano le crederà. È ancora fresca nella memoria -qualcuno
glielo ha già ricordato - la prima mossa del "nuovo modo di fare
politica". Lei ha dimostrato sin da subito di avere le idee chiare:
siamo partiti dal "si cambia tutto" e da un triumvirato, ma poi,
dopo un piccolo pasticcio di probabile incompatibilità in un caso e
di non opportunità in un altro, è arrivato di nuovo un
amministratore unico. Molto probabilmente è finita male la
spartizione. Una nomina ancora da verificare se poteva essere
fatta, come le abbiamo ricordato ieri con un'interrogazione a
risposta immediata.
Lei qui in aula, quando sedeva all'opposizione, richiedeva a
gran voce di ritirare i licenziamenti: basta una telefonata,
diceva. Adesso che siede tra i banchi del Governo, ha dichiarato di
continuare con le procedure di licenziamento, come emerge dai
verbali dell'assemblea degli azionisti. Mi creda, visto che oggi
pomeriggio c'è una riunione dei vertici del nuovo AU
(Amministratore Unico) con i sindacati, ritiri la procedura dei
licenziamenti! Anzi, emerge dal contratto - poi sicuramente ci darà
delle spiegazioni - proprio sulla remunerazione e sui
benefit
del nuovo AU, che più taglia i dipendenti e più
guadagna.
Oggi diciamo che i sindacati fanno politica - è stato detto in
alcune riunioni - e che sono contro questa maggioranza. Mandiamo
WhatsApp
intimidatori! Sono sicuro che chi ha mandato il
WhatsApp
è stato indirizzato a mandarlo.
Smettiamola, Assessore! Non a caso lei gestisce tutte le
partecipate. Non voglio essere un chiaroveggente - lo è già stato
un mio collega lo scorso Consiglio - ma non vorrei che la
quotazione in Borsa di CVA - sempre se si farà - veda quelle
società milanesi, quelle che le ricordavo prima, appropriarsi oltre
che del casinò, anche di parte di CVA. Alla faccia della casa di
vetro! Allora si parlava di "cerchio magico": ecco dov'è il vero
cerchio magico. E su questo, ripeto, bisogna essere curiosi e
informarsi: i valdostani devono sapere quanto siamo vicini a
Milano.
Fino a ieri, perché sedevo in Giunta e il dossier Casinò non era
sulla mia scrivania, ho cercato di mantenere una giusta distanza,
in quanto di parte, perché sono un dipendente. Ho cercato di
collaborare con chi seguiva direttamente la questione e il silenzio
era doveroso. Sì, doveroso! Anche se più volte sollecitato da
colleghi in aula, ho sempre voluto astenermi da dichiarazioni, in
quanto posso essere di parte, non lo nascondo. Ma allora, prima del
ribaltone o del
golpe
, una strategia esisteva - lo ha già
ricordato il collega Perron - ed era chiara. Sicuramente era una
situazione difficile, ve ne do atto, ma che non pesava solamente
sui dipendenti. In Giunta, il bilancio di previsione lo avevamo
approvato con i fondi al casinò. Essendo stato tolto su richiesta
della Commissione, ero poi d'accordo sulla legge per restituire i
fondi che la casa da gioco ha investito sulla ristrutturazione, ed
ero d'accordo sul piano di ristrutturazione che avrebbe dovuto
avvenire all'interno della società. Ma non sono d'accordo che
questo sforzo debba essere fatto solo dai dipendenti: non è giusto.
Il parere legale che le ricordava il collega Perron, sulla
possibile restituzione di liquidità, non è stato richiesto a
Milano, me ne rammarico: spero che arrivi e chiarisca, anche a lei,
che si può fare. È una volontà: non lo volete fare? Volete far
pesare tutta l'operazione sui dipendenti? Allora diciamolo in
maniera chiara.
Per noi la casa da gioco ha un'importanza strategica e può
tornare una risorsa per i bilanci regionali, ecco perché potevamo
ipotizzare di metterci del denaro pubblico: dare oggi per
raccogliere domani. Pensi a quelle persone che sono a casa e che
non prendono nessuna remunerazione da mesi: abbiamo protratto per
altri due mesi e spero che non sia solo una maniera per rimandare
il problema. Io spero che questo nuovo AU con i suoi tanti
consulenti - vedremo quanto ci costeranno - dia delle risposte.
Però anche qui mi permetta di evidenziarle una cosa: la questione
del metodo. Mi chiedo - anzi, le chiedo - come mai se i bandi per
le consulenze escono di lunedì pomeriggio, al mattino il nuovo AU
presenta il responsabile del
marketing
a una parte di
dipendenti.? Premetto che non metto in dubbio la professionalità
della persona del signor Manno Salvatore. Non lo conosco e, anzi, a
quanto dicono è una persona molto professionale, molto brava. Però
vi chiedo: se il mattino questa persona viene presentata ai
dipendenti come nuovo responsabile del
marketing
e il
pomeriggio esce il bando, non riesco a capire. Mi sa che qui
qualche spiegazione ce la deve dare! Cerchiamo di non prendere in
giro nessuno, soprattutto i valdostani, vista l'entità
dell'azienda.
La collega Morelli ricordava che abbiamo avuto modo di segnalare
in IV Commissione che ci saremmo aspettati che l'Assessore
competente, prima di rilasciare innumerevoli dichiarazioni, fosse
venuto in Commissione, come lui ha sempre sottolineato più volte in
quest'aula, a spiegare ufficialmente cosa intende fare, come
intende procedere, come intende proseguire, visto il pluridecantato
cambio di metodo. Quindi con questa mozione chiediamo - io immagino
che voi la voterete, perché chiediamo una cosa che avrebbe già
dovuto avvenire nella normalità - di audire l'Assessore, il nuovo
AU e aggiungerei i consulenti, oggi ufficiosi, ma magari tra
qualche giorno ufficiali. Però, prima che venga presentato il piano
industriale. Per usare una frase che lei, Assessore, conosce bene,
che aggiungo alla "casa di vetro" e alla "barra a dritta", non
vorremmo audirli "a babbo morto".
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Intervengo perché non ho ancora
capito se l'alleanza di governo voterà o meno questa mozione. Dalle
parole della presidente della IV Commissione sembrerebbe di sì,
sembrerebbe che il testo sia condivisibile. Comunque nell'attesa
faccio solo un inciso, al fine di dare qualche elemento di
valutazione ai commissari e ai consiglieri, visto che non ne
abbiamo avuti direttamente e personalmente, non avendo avuto la
possibilità di confrontarci né suoi criteri né sulle valutazioni.
Ieri abbiamo posto un problema rispetto alla nomina
dell'amministratore unico, che avevo già anticipato dicendo che il
decreto Madia aveva abrogato l'articolo 71 della legge n. 69, ma
non è stato abrogato il comma 734 della legge finanziaria del 2007:
quella è rimasta. È vero che è stata dichiarata anticostituzionale
per le Regioni, però, collega Chatrian, la nomina non l'avete fatta
in Giunta, ma in assemblea dove ha votato anche il Comune. Quindi,
essendoci anche il Comune, le avevo semplicemente detto di
verificare; ma non è che abbiamo delle certezze. Non è stato tutto
superato e quello che abbiamo detto è ancora lì. Però questo è un
aspetto che interesserà poco e che valuteremo.
Posso assicurare che nell'ambito delle discussioni sembrerebbe
ci sia una tendenza a dire: guarda questi poveretti che sono scesi
dai banchi della Giunta e adesso sono pieni di livore. Su un tema
come questo non stiamo dicendo di essere contenti di essere
minoranza, stiamo semplicemente dicendo che su argomenti come
questi il confronto e la voglia di far bene debbano prevalere.
Avremo tanti altri terreni per confrontarci, perché - lo abbiamo
detto tante volte - qua all'interno di questo consesso possiamo
raccontarcela ma, "signori dell'alleanza", prima o poi ci saranno
le elezioni! Prima o poi ci si conterà, prima o poi ci saranno dei
programmi, quindi questa sarà la prova principe su chi è
maggioranza e chi è minoranza.
Al di là di questi aspetti, io credo che ormai si debba fare un
ragionamento cercando di condividere e di mettere sul tavolo quel
poco che conosciamo, per poter fare delle valutazioni. Dalle prime
notizie dei giornali abbiamo avuto modo di leggere che vi era una
terna: Di Matteo Giulio, avvocato; Corrado Feriani, ragioniere;
Maila Pietrangeli, dirigente d'azienda. Anche lì - cosa volete! -
abbiamo dovuto scatenarci con internet, cercando di avere qualche
informazione, ma onestamente non è che siamo riusciti a trovare un
collegamento così chiaro: sono supposizioni, sono ragionamenti che
potrebbero anche essere tutti infondati.
Uno dei primi elementi che arriva sul tavolo, ci viene da Google
Maps che ci porta in via Visconti di Modrone. Ma cos'è via Visconti
di Modrone? Sarà un caso, ma in via Visconti di Modrone n. 2 c'è lo
Studio Carnelutti di cui fa parte, o comunque è
partner
o
collaboratore, il ragioniere Corrado Feriani. E in via Visconti di
Modrone n. 3 c'è lo studio dell'avvocato Di Matteo. Attenzione: è
un indirizzo e non ci sono ovviamente collegamenti! Ma è l'unica
cosa che possiamo capire. Poi, guarda caso - in questo momento il
presidente Rosset non è in aula - la via Visconti di Modrone spunta
di nuovo su un parere che il presidente Rosset ha chiesto per avere
dei convincimenti, per avere delle certezze; guarda caso ritroviamo
quell'indirizzo.
C'è poi questa che è una stupidaggine: essendo che sono iscritto
all'albo dei dottori commercialisti ed essendo che nei nomi era
circolato anche quello di Lorena Pellissier, iscritta all'albo dei
dottori commercialisti di Aosta, sono andato a vedere. E cercando
di guardare - torno a dire che queste sono supposizioni, perché non
è che noi sappiamo nulla - ho visto che nell'albo dei dottori
commercialisti del 2012 c'era una sede a Milano, via Visconti di
Modrone n. 11. Però non è che con questo noi possiamo fare delle
relazioni: lo leggiamo e
voilà
!
Un altro ragionamento che possiamo fare è rispetto a Maila
Pietrangeli, consigliera di Verve S.p.A. che è una società
partecipata al 49 percento dalla Casinò di Campione e al 51
percento da Gamenet. Andiamo a farci una visura della società
Gamenet, perché non possiamo fare altro, e troviamo che è al 79
percento di proprietà di una società con sede in Lussemburgo.
Questa situazione potrebbe dirci che il legame tra i giochi
elettronici e la casa da gioco di Campione comincia a essere un po'
particolare. Noi ci portiamo in casa l'ex presidente del casinò di
Campione e un rappresentante di Gamenet, società che controlla
Verve. Il presidente di Verve è Pagan Carlo, anche presidente di
Federgiochi, nonché attuale amministratore della casa da gioco di
Campione e prima ancora amministratore del casinò di Venezia.
Queste relazioni ci pongono degli interrogativi. Dove vogliamo
portare il casinò di Saint-Vincent? Se leggiamo le indicazioni che
vengono da questi soggetti, sono indirizzate particolarmente ai
giochi elettronici, ma noi abbiamo sempre detto che erano i giochi
lavorati, i tavoli verdi, quelli che volevamo valorizzare. Se noi
andiamo a vedere le dichiarazioni dell'avvocato Di Matteo che, in
virtù di una fusione per incorporazione che ha fatto cessare la
vecchia società Casinò di Campione in una nuova
newco
,
società totalmente del Comune, quando partecipa a Venezia, dice:
bisogna rilanciare e il futuro sono i giochi elettronici. Allora
noi ci interroghiamo su quali sono le indicazioni che diamo al
casinò di Saint-Vincent, perché, se questi sono i presupposti,
andiamo su una strada che fino a oggi noi non abbiamo voluto
intraprendere e abbiamo sempre cercato di dire delle cose
diverse.
Sempre cercando di fare un'azione ispettiva - ha detto bene la
collega Morelli che questa è l'attività della minoranza, perché non
potendoci confrontare, cerchiamo -l'altro giorno c'è stato un
tweet
di Sonia Marchese che dice "toh, guarda: c'è il
bando!" e poi cita una serie di soggetti: Pellissier e gli altri
consulenti di cui girano i nomi. Ma a un certo punto c'è un
soggetto che io non ho mai visto: un certo Considi. Allora mi sono
messo su internet a cercare notizie e, se voi andate a vedere,
trovate nel portfolio di questa Considi, che probabilmente è una
società molto importante, l'elenco dei clienti più qualificati:
troviamo Casinò di Venezia e Casinò di Campione d'Italia! È una
ricerca che potete fare anche voi su internet. Quindi ritroviamo
questo
fil rouge
particolare che lega Campione e Venezia
che, guarda caso - ma sono supposizioni - erano amministrate in
fasi diverse e in tempi diversi da Carlo Pagan, e diventano i
nostri riferimenti. Collega Chatrian, io spero che le mie siano
esclusivamente delle fantasie, perché altro che cerchio magico! Se
questo fosse vero, la situazione sarebbe molto preoccupante!
Una delle dichiarazioni che ha avuto modo di fare il collega
Chatrian con un po' di vanto - io non le farei - è di dire: "fuori
la politica dal casinò di Saint-Vincent". Lei è un politico, io
sono un politico e credo che abbiamo tutto il diritto. Poi,
possiamo fare bene, possiamo fare male. Se ci mettiamo qua ad
analizzare le attività di ognuno di noi, potremmo tirare fuori cose
di cui siamo fieri e cose di cui potremmo essere meno fieri; non è
preoccupante. Però lei dice "fuori la politica da Saint-Vincent",
perché abbiamo nominato un
manager
. Allora, sempre tramite
internet - ovviamente siamo un po' periferici - vediamo che
l'avvocato Di Matteo è stato nominato a Campione e si è candidato a
Venezia, ma non sappiamo perché Venezia l'abbia scartato. Però
quando ci sono state queste nomine, in tutta una serie di articoli
si parlava dell'avvocato Di Matteo come di un importante esponente
dell'UDC. Io penso che siano Tsipras o qualcuno che abbia dato
delle indicazioni per la prossimità politica dell'UDC con Tsipras o
con soggetti di quest'area, perché ovviamente deve esserci un vento
nuovo. Per cui quello che viene fuori è: fuori la politica, ma
mettiamo un importante esponente lombardo dell'UDC. Ovviamente,
collega Marquis, è un'area politica lontana da lei, però
probabilmente più vicina a Tsipras e più vicina a queste
sensibilità. Da questo punto di vista, ci sono un po' di
contraddizioni.
Il collega ieri ha avuto modo di dire - cerco di riprendere le
cose che lei dice e cerco di andare a vedere - che in quei tre anni
dove sono state maturate perdite per 80 milioni di euro, la Casinò
di Campione ha dato circa 40 milioni di euro, milione più milione
meno. Sono andato un po' a vedere - ma lo vede anche lei e basta
andare a fare una piccola ricerca su internet - e ho trovato che il
Comune di Campione è in grande difficoltà, perché il casinò di
Campione gli deve 64 milioni di euro: da un lato gli dà i 40
milioni, ma dall'altra parte ha dei debiti che non vengono pagati.
Noi non abbiamo debiti della Casinò nei confronti della Regione. Io
le sto parlando dei debiti della Casinò di Campione che, da quello
che si capisce, ha debiti per più di 100 milioni di euro, di cui 60
milioni nei confronti del Comune. Non voglio dire che è moneta
virtuale, dove da un lato ti do i quattrini, ma dall'altra parte
non te li do e quindi ci sono dei debiti, però sarei prudente nel
dire che ci sono questi proventi. Tant'è che tutto questo
ragionamento ha dovuto poi essere avvalorato dalla Corte dei Conti,
perché questi debiti, che vengono poi rinviati di anno in anno,
fanno parte di un carteggio. Come lei potrà immaginare, anche la
minoranza del Comune di Campione non è tanto tenera nei confronti
di queste operazioni, quindi credo che la cosa vada guardata un con
un po' di attenzione.
Non voglio ritornare sul contenuto del verbale dell'assemblea,
perché l'hanno già fatto i nostri colleghi. Ma nel verbale
dell'assemblea lei dice proprio - questo è quello della Camera di
Commercio - "in parallelo il nuovo organo di amministrazione dovrà
proseguire la gestione della procedura per la riduzione del costo
del personale avviata ai sensi della legge n. 223". Io la invito -
non credo che basti una telefonata e lei probabilmente ha un po'
sottovalutato il problema - a fare di tutto per stoppare i
licenziamenti. Faccia veramente di tutto per bloccare l'operazione,
non ovviamente con dei rinvii, ma dando qualche serenità. Ci sono
tutti gli strumenti e se ci saranno dei provvedimenti da votare, le
assicuriamo la nostra collaborazione. Ovviamente valutando: è una
disponibilità condizionata. Ma se lei ha in testa delle operazioni,
con le quali bisogna mettere della finanza, bisogna fare dei
versamenti al casinò, stia sicuro che prenderemo in considerazione
con grande attenzione questo suo provvedimento per dare un po' di
tranquillità ai dipendenti.
In ultimo, ma non per ultimo, c'è il problema di queste
benedette consulenze. C'è una questione di forma e c'è una
questione di sostanza. Sono due argomenti pesantissimi. Dal punto
di vista della forma, gliel'ho accennato ieri ma glielo ridico
oggi: io farei molta attenzione anche nella sua funzione di
pubblico ufficiale. Qua noi abbiamo dei consulenti che stanno
lavorando, ma c'è un bando e io mi chiedo a che titolo lavorino:
volontariato? Ma se è volontariato, stiamo mettendo a disposizione
di consulenti, che potrebbero anche non essere scelti, dei dati
aziendali! Dove sono le norme della
privacy
, le norme di
tutela di un'azienda? Ci sono delle persone che circolano in
azienda senza un contratto? Se c'è contratto, è un disastro, perché
quel bando è fantoccio. Se, al contrario, quel bando è vero, come
fanno a girare nelle sale, ad avere dei documenti e ad interloquire
con i dipendenti? Mi creda, collega Chatrian, faccia attenzione! Ma
sicuramente l'avvocato saprà il fatto suo. Io personalmente la vedo
male.
Nella nostra legge, che lei ha voluto, è prevista una doppia
pubblicazione, ma può darsi che, in virtù della difficoltà, io la
pubblicazione sul sito della Regione non l'abbia ancora vista (ho
guardato l'altro giorno). Nella legge si dice: sul sito aziendale e
su quello di Finaosta o Regione. Può darsi che lei poi mi dica che
c'è, ma fino a ieri non c'era, quindi c'è un altro inadempimento.
Anche perché se un bando ha un significato, deve essere visto,
perché se lo nascondiamo è un bando per modo di dire.
Dal punto di vista del bando ci sono delle cose che stridono.
Quant'è l'entità di questi compensi, quanto ci costa? Anche dal
punto di vista delle regole - per quello che posso do un contributo
all'aula - c'è scritto che queste proposte devono essere fatte con
PEC (Posta Elettronica Certificata). Ma attenzione: quando ci sono
delle proposte - chieda agli uffici che si occupano di appalti - le
proposte economiche devono essere in busta chiusa e presentate in
modo diverso, perché probabilmente se lei mi manda tutto con PEC, è
tutto appiattito e c'è il dubbio che l'ultimo che la manda abbia la
conoscenza... È un dubbio, non è un'accusa! Però chi è interessato
può dire: se mando le proposte economiche via PEC, qual è la
sicurezza e la garanzia che ci sia trasparenza? Generalmente quando
c'è una proposta economica, c'è da un lato la proposta delle
prestazioni e dall'altra il resto.
Mi faccia dire un'ultima considerazione, Presidente: ci metto
trenta secondi. Mi chiedo a cosa serva un amministratore unico, se
poi ci riempiamo di consulenze. Mi spiega qual è la funzione
dell'amministratore unico, se tutte le attività vengono demandate a
cinque consulenti? 80 mila euro, più il premio di 32 mila euro,
sono veramente uno sproposito per firmare dei bandi, perché tutto
il lavoro lo fa fare a questo
staff
di consulenti. Ci
ragioni!
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Il mio problema in questo momento è di
chiedere a lei, Presidente del Consiglio, se è possibile secretare
il mio intervento per un motivo molto chiaro: voglio evitare
eventuali querele rispetto ai nomi che sto per fare.
Presidente -
Quindi chiede la discussione in seduta
segreta. Ci dia solo il tempo di attivare tutti i meccanismi. Il
Consiglio può, in base all'articolo 45 del Regolamento interno,
proseguire la discussione su determinati argomenti in seduta
segreta, quindi chiederei al personale in galleria di far uscire i
giornalisti e il pubblico.
Il Consiglio procede in seduta segreta dalle ore 10:25 alle
11:37
.
Rosset (Presidente) -
Possiamo riprendere i lavori in
seduta pubblica. Siamo in discussione generale sulla mozione
iscritta al punto n. 19 dell'ordine del giorno. Ci sono richieste
di intervento?
Ha chiesto la parola il consigliere Contoz,
ne ha facoltà.
Contoz (UV) -
Solo due parole, tanto per tagliare questa
atmosfera e per sbloccare la discussione. Visto che sono stato
chiamato in causa dalla collega Morelli, volevo solo ricordare che
io non voglio entrare nelle varie polemiche, perché giustamente
sono qui solo da un mese. Il motivo della mia firma su questa
mozione è solamente perché, visto che sono qui e forse mi pagano
alla fine del mese, è giusto dare delle risposte a quegli amici
cittadini che mi chiedono quali sono le cose che si intendono fare
per il casinò. Quindi, per chiarire questa cosa, ripeto che non
voglio entrare nelle discussioni che giustamente non mi competono.
Sono qui che ascolto e cerco di imparare, ma ho firmato questa
mozione per avere dei chiarimenti in più. È per questo motivo che
voterò a favore di questa mozione.
Presidente -
Ha chiesto la parola il consigliere
Padovani, ne ha facoltà.
Padovani (GM) -
Per rispondere a chi mi chiamava in
causa. Intanto vorrei ribattere al collega Marguerettaz, quando mi
chiedeva se c'erano delle affinità tra me e il neo amministratore
unico Di Matteo, visto che aveva un'esperienza politica nell'UDC.
Collega Marguerettaz, io non sono abituato a guardare quale tessera
ha in tasca chi va ad amministrare il casinò, sono abituato a
guardare i
curricula
. Mi pare che il
curriculum
sia
solido e vedremo come lavorerà l'amministratore unico e vedremo se
riuscirà - io lo spero e penso che ci riuscirà - a far uscire la
casa da gioco dalla situazione nella quale voi avete contribuito in
gran parte a farla arrivare.
Per rispondere al capogruppo del PD-Sinistra-VdA Guichardaz, se
non ricordo male quando il PD ebbe quella folgorazione sulla via di
Brusson e cambiò opinione sul governo Rollandin, mi pare - non
vorrei sbagliare - che il primo atto della nuova maggioranza fu il
cambio di Frigerio con Scordato. Andò tutto bene su quella nomina?
L'operato di Scordato fu proficuo per la casa da gioco? Io leggo le
interviste del nuovo AU, il quale in un'intervista all'ANSA di
forse due o tre giorni fa (il giorno preciso non lo ricordo) ci
parla di un'azienda destrutturata, nella quale mancano
responsabili. Io mi chiedo, da "verginello" della politica - per
citare di nuovo il collega Marguerettaz - chi sia responsabile di
questa destrutturazione?
L'altra cosa che mi chiedo, è come si possa chiedere a una
Giunta, che si è insediata da neanche un mese, i miracoli per far
risalire la casa da gioco in tre settimane. Come si possono
chiedere le risposte in tre settimane a una situazione di
gravissima difficoltà economica, nella quale avete fatto
precipitare la casa da gioco? Io poi ve lo ricordo di nuovo, ma
credo che lo sappiate bene: quando voi avete tentato di bloccare
questo Consiglio, la procedura dei licenziamenti era già in corso e
non sta a me ricordarvi che, se la vostra strategia fosse
continuata, quei licenziamenti avrebbero sicuramente avuto esito.
Voi con quella strategia - mentre noi eravamo qui in Consiglio e
voi eravate al piano di sopra - avete rischiato di rendere realtà
quella procedura di licenziamenti. Collega Bianchi, quando lei dice
che le strategie della vecchia maggioranza sul casinò erano
proficue, a che cosa si riferisce? Mi pare che le strategie che
avete adottato fino a ora abbiano fatto precipitare la casa da
gioco: non lo dico io, lo dicono i numeri. Il contratto con i
cinesi, le ristrutturazioni, la chiusura della sala Gold River sono
strategie che hanno portato un beneficio alla casa da gioco? È per
questo che stiamo parlando del rischio di 264 licenziamenti, che io
penso - perché leggo e ascolto le dichiarazioni dell'Assessore e
del nuovo AU - si vogliono scongiurare in ogni modo? Io mi chiedo,
se queste strategie sono state così proficue, perché oggi stiamo
parlando del rischio di 264 licenziamenti? Perché?! Forse lei mente
sapendo di mentire.
Presidente -
Ha chiesto la parola il consigliere Baccega,
ne ha facoltà.
Baccega (EPAV) -
Questo è sicuramente uno dei passaggi e
dei momenti più delicati che il Consiglio deve affrontare. Questo
dibattito di oggi, dopo venti giorni di silenzio completo - per
quanto ci riguarda, le informazioni noi le prendevamo dai giornali
- in realtà ci riporta a capire, a valutare, ad approfondire nuove
situazioni e questo chiaramente ci preoccupa. Siamo fortemente
preoccupati per i dipendenti che sono in una procedura di
licenziamento e per i 41 esodati, siamo preoccupati per il Comune
di Saint-Vincent e per la Valle d'Aosta tutta.
Io credo che in questo momento aver sentito dal nostro collega
Marguerettaz, con il quale non c'eravamo confrontati ieri, di
azioni in essere per eventualmente vendere o svendere il casinò, è
stato sicuramente per noi oggetto di grande preoccupazione questa
mattina. Con l'altra Giunta e con l'altra maggioranza - molti dei
presenti nella Giunta di adesso, collega Padovani, erano presenti
anche in quella maggioranza, quindi conoscevano e sapevano quali
erano i percorsi - noi avevamo individuato una strada molto
chiara.
Noi, quando abbiamo esordito in questo Consiglio nel 2013,
avevamo di fronte due piani di sviluppo, del 2009 e del 2010, che
si stavano portando avanti. Uno doveva determinare il rilancio
della casa da gioco, poi è stato integrato, dopo l'acquisto, con la
ristrutturazione del Grand Hotel Billia. Abbiamo poi avuto modo di
vedere questa ristrutturazione, sulla quale non voglio entrare nel
merito: bella, brutta, materiale di livello, di qualità, questo è
un passaggio che abbiamo già fatto nelle diverse Commissioni.
Abbiamo avuto un casinò che è rimasto aperto con grande difficoltà,
anche da parte dei dipendenti, per il fatto di lavorare in un
ambiente che ovviamente era complicato. Alla fine - vengo ai giorni
nostri - si è arrivati a una determinazione sancita dalla legge n.
49 del 2009, dove all'articolo 13 si diceva che il Consiglio
regionale aveva approvato il piano di sviluppo e su proposta della
Giunta regionale finanziava gli investimenti! Noi la strada che
avevamo individuato era che i 60 milioni di euro li avevamo dati e
che 43 milioni dovevano essere dati! In Giunta ci siamo anche
preoccupati di dire: siamo così sicuri che questi 43 milioni di
euro debbano essere dati? Chiediamo un parere
pro veritate
?
Il parere non c'è ancora! Arriverà o è nel cassetto di qualcuno?
Quella era la strada che noi avevamo individuato per dare una
risposta immediata.
Poi ovviamente le problematiche e le tensioni della politica
avevano suggerito un'altra proposta: quella della soluzione ponte.
Cominciamo a dare un acconto e poi vediamo. Giusto perché il nostro
obiettivo è uno: salvare questa azienda, salvare l'occupazione in
una logica di ristrutturazione, ovviamente anche dal punto di vista
manageriale. Quindi torno a dire quello che il collega Lanièce e il
sottoscritto hanno detto in occasione dei confronti che ci sono
stati, pesantissimi, all'interno della Stella Alpina, esplicitati
anche in Giunta. Cosa volevamo? L'individuazione di un
manager
nominato con pubblico avviso e nominato sulla base
dei requisiti, con obiettivi ben precisi da raggiungere. Erano
obiettivi di presenze, di incassi, di ottimizzazione dei costi del
personale, di ottimizzazione dei costi dei servizi, della
costruzione di eventi di prestigio, di un certo livello, della
ricerca di sponsorizzazioni e di un nuovo
brend
nell'ambito
del
marketing
e soprattutto una grande attenzione alla
comunicazione e alla pubblicità, che è diversa dal marketing. Noi
abbiamo in Valle d'Aosta in alcuni periodi centinaia di migliaia di
persone e di turisti, ma in questi anni non abbiamo mai visto un
flyer
, un manifesto, una comunicazione che richiamasse i
turisti che potevano andare al casinò.
Questo è un intervento che il nuovo processo dovrà avviare in
modo quasi inequivocabile. Ma per fare questo, hanno bisogno di
risorse. I soldi non ci sono! Ecco perché noi sosteniamo che i 43
milioni vadano dati, perché lo dice la legge e diciamo che la
Casinò ne ha fortemente bisogno per rilanciarsi. Come fa ad
attuarsi un piano di marketing senza soldi? Non è pensabile.
Quello che noi diciamo è che vogliamo un ulteriore
approfondimento in Commissione ed è questo il senso della mozione.
Un approfondimento che guardi avanti, che lasci da parte i bisticci
del passato e che dia delle risposte importanti.
Presidente -
Ha chiesto la parola il consigliere Cretier,
ne ha facoltà.
Cretier (PD-SIN.VDA) -
L'argomento del casinò per me è un
po' ostico, nuovo, ma volevo ringraziare la collega Morelli che mi
ha citato e stuzzicato un po' alla discussione.
Brevemente vorrei dire che, diversamente da quanto dichiarato
dal collega Contoz, io non ho né amici, né parenti, ma
semplicemente ho letto nella mozione che era il caso di pensare a
questi 264 lavoratori che rischiano il posto di lavoro. Vi dico che
in questo momento di crisi spesso e volentieri ci sono condizioni
in cui non è sufficiente in famiglia una sola persona che lavori,
ma ce ne vogliono due. Questo è successo in altri settori: in un
momento di crisi rimangono a casa padre e madre, e sono veramente
situazioni pesanti da gestire. Io ho firmato la mozione con
coscienza, la sostengo e credo che vada sostenuta, perché
semplicemente vi leggo di richiedere delle spiegazioni al Governo
regionale. Dico inoltre che credo profondamente alle cose che sono
scritte qui: ho valutato questa mozione e - scusate se mi ripeto -
secondo me deve essere sostenuta.
Presidente -
Altri colleghi che intendono prendere la
parola? Siamo in discussione generale. Ha chiesto la parola il
consigliere Nogara, ne ha facoltà.
Nogara (UVP) -
Questa discussione in aula mi pare
surreale e vi spiego anche perché. Come ricordava la consigliera
Morelli, se guardiamo chi ha firmato la mozione, sembra strano che
poi si facciano determinati interventi. Vorrei cominciare subito da
quanto ha asserito il consigliere Perron, che diceva "non
cominciamo da troppo lontano". No, dobbiamo cominciare da lontano
per le problematiche del casinò: non troppo, ma da lontano, perché
tutti gli interventi che sono stati fatti finora, sono stati
rivolti a una Giunta che da un mese è seduta lì. Persone che sono
qua in quest'aula già da prima del 2008 si sono interessate del
casinò e dobbiamo cominciare proprio da lì.
Mi ricordo, consigliere Marguerettaz, quando lei era
responsabile del casinò - questa è una cosa che mi era rimasta
impressa già allora - una sua dichiarazione con cui diceva che
entro sei mesi avrebbe risolto tutti i problemi della casa da
gioco. La discesa a picco è cominciata proprio da lì, da quando lei
era stato responsabile della casa da gioco. Vogliamo poi ricordare,
come ha già fatto il collega Padovani, tutta la vicenda dei cinesi,
che dovevano portarci chissà cosa. Quante volte abbiamo discusso in
quest'aula delle problematiche legate a questi cinesi, ma eravamo
presi per matti che dicevano delle cose senza senso. Eppure furono
situazioni che sono state difese. Mi ricordo l'ex presidente
Rollandin come difendeva questa posizione.
Vogliamo parlare anche di quanto e di come si è speso per
ristrutturare tutta la casa da gioco? Qui vorrei allacciarmi a
quanto, penso quasi tutti in quest'aula, abbiamo sentito nella II
Commissione. Mi riferisco alla persona che era responsabile del
Billia, la quale in Commissione ci ha detto che l'unico suo
intermediario era all'epoca il presidente Rollandin: non c'erano
altri e discuteva con lui persino del suo contratto. Ma non solo su
quello, anche su tutti gli altri lavori che venivano fatti nella
casa da gioco.
Vogliamo parlare anche di quanto si è speso per i vari
amministratori unici? Però prima, vorrei dire cosa si è trovata la
Giunta quando ha messo il naso nel casinò. Si è trovata con 50
milioni di euro di debiti della vostra gestione, 17 milioni di
fidi, ma che in realtà sono 20 milioni, perché si dice che ci sono
3 milioni di liquidità, ma fanno parte dei 20 milioni dei fidi,
perciò la liquidità è a zero. Adesso ci sono ancora 3 milioni di
euro di liquidità, perché i 17 milioni non ci sono più. Questa è la
situazione perfetta che è stata lasciata dal casinò.
Io voglio fare questa dichiarazione, perché noi in tutte le cose
nelle quali adesso mettiamo il becco, troviamo questa situazione!
Consigliere Baccega, lei ci ha letto un programma di tanto tempo
fa, che diceva che si spaccava il mondo nel casinò, ma questa è la
situazione in cui ci si è trovati! Anche lei è responsabile di
questo, perché all'inizio della legislatura mi ricordo che c'era
lei seduto lì a parlare di casinò, e non solo.
Tanto il consigliere Marguerettaz quanto il consigliere
Guichardaz ora alzano la voce per dire: chissà cosa andiamo a
spendere! Ricordo anche quello che diceva lei ieri, consigliere
Marguerettaz: a chi mettiamo in mano questo casinò! Guardi, il
signor Frigerio mi era anche simpatico, se devo dire la verità, ma
quando l'avete scelto il suo era un
curriculum
eccezionale?
Addirittura gli avete dato in mano tutti i lavori del casinò: tutto
in mano a lui, tutta la gestione, anche un pezzo del programma che
ha letto lei adesso, collega Baccega, mi ricorda quello che diceva
Frigerio. Al signor Frigerio davamo 240 mila euro, più 72 mila, per
un totale di 320 mila euro all'anno. Al signor Scordato - qua mi
riferisco a lei, collega Guichardaz, che ha detto chissà cosa
andiamo a spendere - davamo 180 mila euro, più 60 mila all'anno e
più i 50 mila euro di Sommo. A Di Matteo diamo 80 mila euro più 32
mila euro di premio, come avete detto con enfasi, denunciando anche
che bisogna prendere dei collaboratori! Certo, bisogna prendere dei
collaboratori, e penso che sia una cosa logica e normale per
mandare avanti una casa da gioco. Però ricordatevi di quanto si era
speso e, come diceva giustamente il consigliere Padovani, non mi
ricordo che lei, consigliere Guichardaz, quando c'è stato il
passaggio con Scordato abbia detto qualcosa su quanto avesse preso
o quanto doveva prendere. Che poi anche il signor Scordato ce lo
siamo perso per strada e gli abbiamo dato anche una buona uscita,
tanto per chiudere il cerchio.
Sono stupito di quanto il consigliere Guichardaz continui a
dire. Come ripeto, è da due giorni che siamo qua: non condividiamo
niente in Commissione? Io vorrei chiedere al capogruppo dell'Union
Valdôtaine e a tutti i capigruppo che hanno partecipato alla
riunione della Conferenza dei Capigruppo prima dello scorso
Consiglio, quando c'era stata una discussione perché non si voleva
convocare il Consiglio per la data in cui poi è stato convocato.
Noi avevamo detto che era urgente fare le Commissioni, ma proprio
il consigliere Guichardaz e il consigliere Perron ci dicevano: ma a
cosa servono le Commissioni! Ma a cosa servono in questo momento -
non in generale: in questo momento - qual è l'urgenza delle
Commissioni? Servono proprio a condividere queste cose. Nelle
Commissioni a cui ho partecipato abbiamo condiviso tutto quello che
c'era da condividere e nella IV Commissione si è già messo in
programma di sentire i vertici del casinò. Ma non ci si può
inventare in un secondo tutto quello che bisogna fare.
Lei, consigliere Guichardaz, parla di bipolarismo politico?! Lei
me lo dovrebbe spiegare, ma dovrebbe anche farsi vedere da uno
bravo, perché lei il bipolarismo politico in questi anni l'ha
avuto! Io mi ricordo di lei con i fogli in mano, quando ne diceva
di tutti i colori: sono cose che non mi sentirei e non avrei
neanche il coraggio di dire all'ex presidente Rollandin. Oppure
quando, con il suo collega Donzel, andava a fare i sopralluoghi al
casinò e poi arrivava con le fotografie di dove era andata la roba.
Probabilmente la parola "opposizione" le fa scattare un qualcosa:
la ritrovo di nuovo e mi fa piacere, perché la sento nuovamente in
forma a parlare. Come anche, devo dire, il consigliere
Marguerettaz: trovo che sia più efficace all'opposizione che in
maggioranza, perché è bello avere un dialogo politico con lui.
C'è un'altra dichiarazione che mi è un po' dispiaciuto sentire
fare dal consigliere Marguerettaz, dopo la famosa conferenza stampa
che avete fatto, mi pare, lunedì. Me la sono andata a leggere
sull'ANSA e poi l'ho sentita da una registrazione: "Siamo
fortemente preoccupati per la casa da gioco, per i dipendenti e per
la ricaduta sulla collettività". Non mi risulta che lei fosse così
preoccupato, quando sono stati mandati a casa gli ottocento operai
forestali, mentre qualcuno continuava a dire che si era obbligati a
farlo. Erano ottocento famiglie: lì grande preoccupazione? Niente!
Anche se poi è divenuto lampante il fatto che non era assolutamente
necessario mandarli a casa, e si potevano benissimo tenere per il
lavoro che stavano facendo.
Un'altra cosa. Si continua a dire: noi avevamo trovato la
soluzione; bisogna dare i soldi che noi dovevamo dare al casinò. Io
mi sono letto la legge n. 49 e c'è una parola che penso che in
italiano sia significativa: c'è scritto "può". Il dire che
può
, non vuol dire che
deve
dare questi soldi per i
lavori. Poi ne sono stati dati in altri modi e in altre maniere al
casinò di soldi, però il "può" c'è, esiste e ha un significato.
C'è ancora un fatto che nessuno prende in considerazione. Venti
giorni fa è uscita un'ANSA circa un invito della Corte dei Conti a
dedurre 100 milioni di euro per danno erariale, proprio sui lavori
del casinò. Questo non vi fa pensare un pelino che forse un
qualcosa è stato sbagliato? Io avrei voluto vedere: potevate anche
votarvela subito! Avrei voluto vedere chi alzava la manina
ulteriormente per dare altri 48 milioni di euro al casinò! Qua si
fa tutti i grandi, ma avrei voluto vedere in quella situazione cosa
si sarebbe fatto.
In conclusione, si parla sempre del bene dei lavoratori e dei
valdostani: l'ho sentito dire diverse volte in questa sede. Ho
sentito anche le parole del consigliere Bianchi - non so come dire,
sono un po' in imbarazzo - ma lei, mi scusi, è solo capace di
insultare i consiglieri e i suoi colleghi o riesce magari a fare
ogni tanto un discorso politico, senza doversi leggere il compitino
che le è stato dato? Mi sembra un po' riduttivo, tutte le volte che
lei prende la parola, che debba insultare a turno qualcuno. Ci
vorrebbe un po' di
savoir-faire
, non so come definirlo, ma
se magari riuscisse a fare un discorso politico! Non so se sia in
grado di farlo, ma comunque mi ha fatto piacere, per la prima volta
da quando siamo in questo Consiglio, sentirla parlare di casinò,
perché, come ha ben detto, lei è un dipendente della casa da gioco.
Con tutte le problematiche che ci sono state, lei era stato
sollecitato tante volte a prendere la parola: questa volta anche
lei ha preso un po' di coraggio ed è riuscito dire due cose sul
casinò.
Dicevo prima del bene dei lavoratori e dei valdostani. L'Union
Valdôtaine ieri ha annunciato di aver presentato un ricorso al Tar.
Io dico che mi sembra un po' assurdo, perché in politica si
dovrebbero accettare anche le sconfitte. Ieri il consigliere
Marguerettaz ha parlato in modo colorito di una "maggioranza
millefoglie". La sua invece è di foglie cadenti, perché non esiste
proprio una maggioranza! Bisognerebbe a volte essere sportivi e
accettare l'esito di quello che succede in politica.
Volevo solo ricordare che se questa cosa verrà accolta,
annullerà quanto si è fatto e si sta facendo per risolvere delle
problematiche vitali in questo momento. Come avete fatto quando
volevate licenziare tutti i dipendenti del casinò: avete pensato
bene di far saltare tutto, di far saltare la Giunta e tutto. Non
so, probabilmente era una cosa studiata per dire: purtroppo la
colpa è di certe persone, se non abbiamo potuto andare avanti nel
Consiglio; è colpa loro se poi voi siete stati licenziati.
Probabilmente il vostro obiettivo era quello di licenziare delle
persone.
Con problematiche come quelle che stiamo affrontando in questi
giorni, è chiaro che non pretendo che ci sia una grande
collaborazione da parte della minoranza. Ieri abbiamo parlato di
agricoltura e sappiamo benissimo tutti i problemi che ci sono, così
come oggi si sta parlando del casinò e dei problemi che conosciamo.
Noi non siamo qua a cercare di affossare il casinò, noi stiamo
cercando di salvare il casinò, perché anche la casa da gioco, come
CVA, è importantissima per la Valle d'Aosta. Se voi pensate che
conviene minare e bombardare tutte le migliorie e tutto quello che
si cerca di fare per salvare questa azienda, allora buon
lavoro!
Presidente -
Ha chiesto la parola il consigliere Fabbri,
ne ha facoltà.
Fabbri (UVP) -
Vorrei esprimere la mia opinione, in
quanto anch'io, insieme alla stragrande maggioranza dei colleghi
che sono qui in aula, ho partecipato a quel profondo lavoro che è
stato fatto in II Commissione e che ha portato a quell'operazione
verità, la quale poi ha avuto come conseguenza l'emersione della
gravità in cui si trovava il casinò.
Oggi qualcuno ha detto che non è il caso di rivangare il
passato. Secondo me, bisogna invece partire dal passato, anche se
da quello recente, se vogliamo ripercorrere l'ultimo e drammatico
periodo della vicenda del casinò. Dobbiamo quindi risalire allo
scorso autunno quando, dopo aver ricevuto ripetute rassicurazioni
che al momento non vi erano preoccupazioni per la liquidità e che
conseguentemente non vi erano urgenze nella gestione della società,
ci siamo visti invece arrivare, con la legge finanziaria, una
richiesta di esborso di 48 milioni di euro, il cosiddetto
"ristoro", con un articolo che era stato preso nelle camerille di
non si sa bene quale situazione. Dico camerilla perché non è stato
assolutamente discusso da nessuna parte e soprattutto era anche
all'oscuro della Giunta regionale. Questo fulmine è stato
l'occasione per dare inizio a quella operazione che dicevo prima:
l'operazione trasparenza, che ha portato poi alla luce la
situazione attuale. Una situazione che è conseguenza della gestione
della società, che si è rivelata una voragine di risorse e che ha
portato a una situazione debitoria insostenibile, anche con un
ricorso al credito piuttosto dubbio.
Ci sono 50 milioni di euro di mutui chirografari, quindi vuol
dire che se la società Casinò non sarà in grado di fare fronte a
questi mutui, sarà la società valdostana a doversene fare carico.
Gli ultimi 20 milioni sono addirittura stati emessi dopo una
valutazione negativa sulla solvibilità della società. Questo tanto
per far capire la trasparenza della cosa.
Credito bancario per 17 milioni di euro: adesso io mi chiedo
come le banche possano aver emesso questa linea di credito,
rassicurate da chi e come. Forse da alcune lettere di
patronage
partite all'oscuro di tutti.
Ricapitalizzazione per 60 milioni di euro che andavano già
allora a ristorare delle spese che venivano poi ripresentate in
seguito - i famosi 43 milioni di euro - pur essendo già iscritte a
bilancio, per essere dunque ristorate una seconda volta, come
dicevo prima.
Tutta una strategia per nascondere la gravità della situazione
di bilancio. Pensiamo a quell'
escamotage
che è stato
riportato in bilancio per ben tre anni: l'inserimento dell'anticipo
delle imposte che scontavano le imposte stesse sui bilanci
costantemente in perdita. Passaggi veramente difficili da
capire.
Dopo aver rilevato tutta questa situazione, il Consiglio tutto
prendeva in mano la vicenda e chiedeva di imporre alla società la
produzione di un piano credibile di risanamento. Arriviamo così al
31 gennaio di quest'anno, ma il piano non è arrivato: un nulla di
fatto. Con un'azione ancora più incisiva, il Consiglio approvava la
legge n. 2 che chiedeva a quel punto di correre necessariamente ai
ripari della situazione. Ecco scaturire di qui, collega Cretier, la
necessità di questo piano di licenziamento di 264 persone, che
quindi nasceva da un'azione pregressa del Governo - glielo dico con
tutta la simpatia, per carità - e dunque dalla vecchia dirigenza e
dalla vecchia amministrazione.
Chi doveva agire con rapidità, coloro che dovevano allora agire
con rapidità, chiedono alla nostra amministrazione, a questa nuova
amministrazione, che cosa ha fatto in venti giorni? Mi sembra che
le cose si stiano mettendo in moto abbastanza celermente. Si chiede
di rimediare celermente alle conseguenze della n. 263 e di
interrompere questi licenziamenti. Sono licenziamenti che
naturalmente non fanno e non farebbero il bene della società
valdostana, a cui credo che l'azione del Governo si opponga con
tutta la sua forza. Quanto poi ai timori di essere osservata da
gruppi ad altissimo livello, che si occupano con successo della
gestione del gioco, ricordo che è stata una prospettiva condivisa
da tutti la necessità di privatizzare la gestione. Ricordo anche
che c'erano già stati dei contatti dell'Assessore precedente con
una ditta, in cui si prevedeva l'intervento di società ad altissimo
livello che potessero sanare questa gestione.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Collega Morelli, lei è vecchia
del mestiere e probabilmente, visto che vi siete tolti il vincolo
dei due mandati, maturerà ancora ulteriore esperienza. Spesso è
anche abile a girare un po' la frittata. Lei ha messo molta carne
al fuoco, rivangando questioni di nomi e cercando di attribuire
alla vecchia maggioranza la responsabilità dello sfascio. Le
ricordo, collega, che sul casinò la vecchia maggioranza è stata
commissariata da una maggioranza/minoranza trasversale, che si è
assunta l'onere di affrontare e risolvere il problema della casa da
gioco. Colleghi, già a novembre nella discussione sul DEFR
(Documento di Economia e Finanza Regionale) sul tema del casinò si
era costituita una maggioranza/minoranza trasversale che ha portato
a modificare addirittura la legge di bilancio, la quale prevedeva
un trasferimento a titolo di ristoro per spese assunte dal casinò
in luogo della proprietà. Non so se vi ricordate. Vi ricorderete
poi la grande discussione, i vari emendamenti che avevano
cominciato a circolare, alcuni dei quali ero anche d'accordo di
promuovere e di portare avanti: il famoso emendamento che
trasformava la parola "ristoro", se ben ricordo, in "restituzione".
Fino alla decisione di mettere da parte l'articolo 19, per andare
in II Commissione con l'obiettivo tutti insieme, maggioranza e
minoranza, di approfondire l'argomento per trovare una soluzione,
se ben ricordo, entro il mese di febbraio.
Lei, collega Morelli, usa la retorica del "c'eravate voi fino a
tre settimane fa", facendo passare l'idea che voi siete quelli "del
fare", coloro che risolveranno i problemi, mentre gli altri,
incapaci, non l'hanno fatto. Le ricordo, collega Morelli, che nella
nuova maggioranza avete un presidente e un assessore che sono lì
dall'inizio della legislatura, che non hanno mai cambiato e che
coerentemente - un po' come il geometra Bertolino che diceva: io
non cambio mai posizione, sono gli altri che cambiano - sono da
sempre in maggioranza. Quindi com'erano in maggioranza prima, lo
sono adesso. Quando lei si riferisce alla vecchia maggioranza, si
ricordi bene che ha il massimo rappresentante di questa
maggioranza, che oggi è il Presidente, e una persona in Giunta che
erano lì dall'inizio della legislatura. Si rivolga a loro, quando
dice che voi purtroppo adesso dovrete assumervi questo carico di
risolvere i problemi che la passata maggioranza non ha risolto.
Poi, collega Morelli, nella sua maggioranza sono sedute sei
persone, che erano in maggioranza quando è stato sottoscritto un
impegno che avrebbe portato addirittura alla privatizzazione
dell'hotel Billia prima ed eventualmente del casinò dopo. Quindi,
collega Morelli, lei fa l'ingenua sapendo di non esserlo. Meno
elegantemente il collega Padovani - ma glielo perdoniamo, perché è
appena arrivato - direbbe: lei mente sapendo di mentire;
solitamente in politica si evita di usare questo codice. Lei fa
l'ingenua sapendo che la nuova maggioranza è stata sostituita ben
prima che avvenisse questo ribaltone, tant'è che l'avete detto in
tutte le salse che non è un ribaltone: è un'operazione che si perde
nel tempo, un'operazione di assunzione di responsabilità e di
consapevolezza che è partita molto prima. Beh, collega Morelli, io
non lo sapevo! Io sono rimasto, colpevolmente probabilmente, dentro
uno schema che ingenuamente pensavo fosse quello di un'alleanza con
Stella Alpina e Union Valdôtaine, poi allargata al UVP, pensando
che quella fosse la maggioranza. Se voi mi dite che il ribaltone
non è avvenuto e che quindi non è un
golpe
, ma una cosa
maturata
illo tempore
e che quindi c'era già, allora io devo
dire che sono scemo, ma probabilmente non così tanto da non
accorgerci che, tra risoluzioni presentate da qualcuno della
minoranza, movimenti fatti escludendoci sistematicamente - noi
dicevamo: siamo un po' in imbarazzo, evitiamo magari di fare certe
manovre - c'era un processo
in itinere
.
Perciò, collega Morelli, non venga adesso a dire che sono tre
settimane che siete voi ad essere qua! Sono mesi che state
lavorando su questi dossier e noi abbiamo accettato in maggioranza
di socializzare il dossier del casinò, di socializzare quello su
CVA, perché questi sono problemi - lo abbiamo detto in tutte le
salse - che riguardano la collettività. Al di là dei 264
dipendenti, qua c'è di mezzo un patrimonio della nostra regione, un
patrimonio che ha un valore intrinseco anche di tipo patrimoniale
che si avvicina ai 200 milioni di euro. C'è un indotto, c'è una
situazione che gravita intorno al casinò. Quindi, che possano
piacere o non piacere i lavoratori del casinò, ognuno poi ha le sue
idee, ma ci siamo messi intorno a un tavolo e in Commissione a
ragionare su come fare per cercare di salvare un patrimonio, che
fino a qualche anno fa tra l'altro era pure una cassaforte della
nostra Regione.
Vorrei fare una precisazione ai colleghi che sono intervenuti
scandalizzati. La nostra mozione leggetevela! A parte che è una
mozione e non è una risoluzione, quindi anche da un punto di vista
di stile non ve l'abbiamo piantata lì all'ultimo minuto, senza
darvi il tempo di ragionare. La mozione chiede semplicemente,
adesso che sono costituite pure le Commissioni, collega Nogara, di
andare in quella sede tutti insieme. Non volete socializzare questo
problema? Non socializzatelo, ma assumetevi la responsabilità di
risolvere il problema del casinò da soli! Siete bravissimi, siete
veramente fighissimi se siete capaci di risolvere questo problema!
Ma strategicamente, avendo io fatto la maggioranza e la minoranza,
devo dire che, se si possono socializzare i problemi, tante volte è
meglio che non assumerseli, da un punto di vista di tattica
politica e di strategia. Volete farvi le vostre cose, volete
mettervi l'amministratore unico, il
team
, il contro team, i
super esperti? Fatelo! Dopo di che risponderete eventualmente del
fatto che vi siete assunti e avete intrapreso una strada univoca,
nella quale voi vi prenderete meriti e demeriti. Se siete bravi a
risolvere il problema del casinò, io sono il primo! L'abbiamo detto
subito e lo diciamo da sempre: se ci sono delle buone soluzioni,
siamo i primi a condividerle. Le abbiamo condivise quando eravamo
in maggioranza e le abbiamo condivise quando eravamo
all'opposizione. Va bene, facevamo i tribuni ogni tanto, ma chi non
lo ha fatto? Chi non è andato su con i fogli a replicare alla
maggioranza, quando la maggioranza poverina era lì silente in
diciotto. È il teatrino della politica: la minoranza e la
maggioranza, collega Nogara.
Riguardo alla questione che qualcuno viene qua a dire: voi la
politica, la politica! Colleghi, guardate che io forse sono quello
che ha la minore anzianità politica qua dentro. Ma qui c'è
qualcuno, insieme forse al collega Padovani, che era segretario
particolare di un assessore che faceva parte di una Giunta e che ha
assunto delle decisioni che oggi ci ha portato. Collega Padovani,
lei rivanghi! Anche a me piacerebbe ritornare indietro. Io ho
provato in II Commissione a dire che mi sarebbe piaciuto
rivangare
sul casinò: come sono state assunte le persone,
cosa è successo. Qualcuno che oggi è seduto in Giunta mi fa: è
inutile rivangare, i problemi sono quelli! Come diceva Vicquery con
il nuovo ospedale: bisogna risolvere subito i problemi, se no ci
vorrebbero quindici anni; siamo ancora lì. Qualcuno mi diceva: non
rivanghiamo, perché certo che se andiamo a rivangare, dopo vengono
fuori delle questioni un po' strane. Bisogna capire com'è che sono
state fatte nei decenni passati certe operazioni. È questa la
questione.
Qua non c'è nessun "verginello" evidentemente - questo è stato
detto - però cerchiamo di capire il vero significato di questa
mozione. Il significato non è di fare polemica politica - ci sta la
polemica quando si presenta una mozione - il significato è di
andare in Commissione e cercare di condividere una strategia su un
patrimonio, che è di tutti e non è una cosa esclusiva della
maggioranza. Se la maggioranza, invece, si vuole prendere la
paternità di una soluzione, che lo faccia. Io personalmente, fossi
in maggioranza, preferirei socializzare questo che oggi è un
discreto problema dal punto di vista politico.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Ho ascoltato attentamente quanto è stato
detto e, a ruoli invertiti, ci sta che ci siano delle riflessioni
che, quando venivano sottoposte da noi, erano regolarmente
rispedite al mittente. A me fa molto piacere che qualcuno solleciti
il discorso della trasparenza, della casa di vetro e quant'altro,
ma io ricordo che, quando eravate in altri ruoli e seduti su altre
poltrone, tali richieste erano regolarmente rispedite al
mittente.
In tutto quello che è stato detto, ci sono alcuni passaggi che
sinceramente poco condivido e poco mi tornano. Quando nel suo
intervento iniziale, collega Perron, lei dice che questo bilancio
della casa da gioco e questo dossier sono stati usati per fini
politici, a me dispiace, perché non è così: almeno per quello che
mi riguarda, non ho mai pensato di usare la situazione della Casinò
a fini politici. Semplicemente - penso me ne possa dare atto - in
questi anni nei miei interventi ho manifestato tutte le mie
perplessità, a iniziare dalla gestione dei bilanci. Io per tre anni
di seguito in quest'aula ho detto che iscrivere a bilancio imposte
anticipate, quando si hanno delle perdite di esercizio, era
taroccare i bilanci. Adesso i nodi sono arrivati al pettine e, tra
le voci più significative della perdita di esercizio di quest'anno
e della necessità di abbattimento del capitale sociale, c'è il
fatto che dopo tre anni che si dicevano queste cose la Casinò nel
bilancio ha dovuto prendere atto che queste imposte erano
farlocche. Non è che non se ne ha diritto, ma è semplicemente un
discorso contabile: quando c'è un esercizio in perdita, sono
perdite di esercizio a tutti gli effetti.
Parlo con lei, collega Perron, perché abbiamo avuto negli anni
queste visioni diverse e le dico qualcosa di più. Gli istituti di
credito che stanno analizzando in questo momento i bilanci degli
anni pregressi della Casinò per aprire linee di credito - non sono
quello che qualcuno ha paventato potessero essere, cioè società di
comodo per finanziare: sono istituti di credito, banche nazionali -
nell'analisi dei fatti, calcolano le imposte anticipate che
venivano iscritte a bilancio come perdite, al fine del rilascio di
linee di credito. È questo che stride in quella che è stata la
ricostruzione! Che poi non la voglio fare tanto lunga, perché
probabilmente in questo momento è molto più importante guardare in
prospettiva. Parlo di questo, ma potrei parlare senz'altro di
investimenti: ci sono voluti anni per capire la situazione degli
investimenti. Soprattutto, è una ricostruzione del tutto - io dico
- autoreferenziale da parte della Casinò, perché negli investimenti
dei 120 milioni di euro ci hanno messo dentro i rimborsi pasti -
per fare un esempio - ci hanno messo dentro di tutto e di più, cose
molto poco riconducibili a un discorso di investimenti.
Quando avete deciso nel 2014 di ricapitalizzare, personalmente
ho detto che una ricapitalizzazione aveva un senso se c'era un
piano di riqualificazione aziendale. In questo momento,
paradossalmente, ai fini della credibilità o della solvibilità
aziendale, è molto più importante aver avviato una procedura di
licenziamento. Torno a dire che questa maggioranza si è data come
obiettivo basilare che nessuno vada a casa e che gli esodati non
rientrino al lavoro. Ma ai fini della credibilità e della
solvibilità di una società come la Casinò, in questo momento vale
molto di più una minaccia di licenziamento, che non vogliamo in
nessun senso, piuttosto che una liquidità di 43 milioni di euro,
come pensavate di dare. Io parlo della credibilità aziendale. La
verità che vogliamo e sulla quale crediamo sia logico confrontarsi,
è che non possiamo impostare il futuro della casa da gioco su una
serie di bilanci che non erano credibili. Ricapitalizzazioni
negate: poco tempo fa lei ha negato che c'era la necessità di
ricapitalizzare questa società. Soprattutto è mancata la
credibilità in quella che doveva essere la risposta della
proprietà. Si è parlato di ristoro e di investimenti spesati, ma in
termini giuridici amministrativi nel pubblico non esistono
investimenti spesati, anche perché ci avevate messo di tutto e di
più: costi per l'esternalizzazione del servizio ospitalità e mensa,
costi per il personale dipendente impegnato nell'attuazione del
piano di sviluppo, oneri finanziari sostenuti per l'attività di
investimento (questi ultimi ci stanno). Scusate, ma nella pubblica
amministrazione gli investimenti sono per legge dichiarati! Non si
possono mettere spese correnti negli investimenti.
C'è stata una serie di sottovalutazioni e non-verità volutamente
celate. Non potete parlare di strumentalizzazione politica di
fronte a una serie di verità, che noi abbiamo dovuto scovare quando
qualcuno è stato obbligato a darci la documentazione. Noi abbiamo
avuto la necessità di un ricorso del Movimento Cinque Stelle e di
una sentenza per avere accesso agli atti: vi sembra normale? Non lo
è!
Io, poi, vorrei parlare un po' di prospettive, ma quello che non
è accettabile è che si parli di scelte lungimiranti o di
superficialità con cui si è trattato i dipendenti. A me non
interessa quali siano state le formule di assunzione, perché in
questo momento ci sono dei dipendenti e non c'è differenza - io
l'ho sempre detto - tra quelli delle pulizie e quelli della Casinò.
Abbiamo avuto atteggiamenti diversi e c'è stata meno attenzione
alle persone che guadagnavano 800 euro al mese: abbiamo accettato
ribassi fino al 44 percento e adesso costoro prendono meno di 400
euro al mese; su appalti pubblici! L'attenzione dev'essere uguale
per tutti e, proprio perché sono dipendenti, io mi sono battuto e
mi batterò anche per i dipendenti della Casinò: l'obiettivo è di
non mandare nessuno a casa.
Parlo con lei, ex assessore, e chiaramente con l'ex presidente,
perché avete gestito in linea diretta tutta questa fase, per cui
quando parlo al passato non posso che rivolgermi a voi due, che
siete la storia degli ultimi anni della Casinò. Permettetemi di
dire che in questo momento non si possa parlare di mancanza di
rispetto, quando si chiede che ci sia un piano aziendale che
preveda un futuro per tutti i dipendenti. Io su questo mi batterò
fino alla fine: un futuro per tutti i dipendenti, ma eliminando i
privilegi, eliminando una serie di
benefit
, seppure siglati
personalmente e che paiono intoccabili. Io voglio dirlo in questo
contesto: i superminimi non sono materia contrattuale, per cui non
possono essere messi in discussione se non con il consenso di tutte
e due le parti. Ma io voglio che qualcuno metta nel piano aziendale
la questione di tali superminimi, che sono dei benefit che potevano
avere un senso quando la casa da gioco ripartiva utili, ma io
voglio capire se hanno ancora un senso in questo momento che la
Casinò ha un
deficit
. Vogliamo mettere tutto sul piatto?
Vogliamo parlare di equità? Certo, lo sappiamo che i dipendenti
hanno fatto i sacrifici che sono stati chiesti, ma io vorrei capire
se i sacrifici sono stati equamente divisi. Se i superminimi noi
non li tocchiamo e rimangono un benefit che vale milionate per la
Casinò, voglio capire se magari i più deboli, coloro che non hanno
i superminimi, non abbiano pagato anche per gli altri. Un piano
aziendale significa mettere in discussione l'organizzazione e tutta
una serie di benefici che qualcuno - beati loro e solo qualcuno -
ha all'interno di questa azienda.
Chiusa questa parentesi, di certo io non penso che all'interno
dell'obiettivo, che si è dato questa Giunta e in particolare
l'assessore Chatrian, ci sia quello di svendere la casa da gioco.
Sarebbe una grande novità di cui non sono a conoscenza. Anche
perché di contatti con i privati, se vogliamo, ce ne sono stati in
maniera forse un po' più ufficiale prima: le visite del Hard Rock e
queste cose qua.
(Voce fuori microfono)
Sono state delle visite ufficiali? Perfetto, io l'ho letto. Come
giustamente diceva lei, collega Marguerettaz, a volte si leggono i
giornali e noi abbiamo letto di questo, per cui non ci meraviglia.
L'impressione che si volesse privatizzare ce l'avevamo prima.
L'impressione che si volesse celare la vera verità, per poi dire
che questa è una società insanabile, che è una società da mettere
in liquidazione, per cui bisogna metterla sul mercato privato,
magari chissà in che condizioni, tale impressione ce l'avevamo
prima. Noi faremo il possibile perché questo non avvenga. Io non lo
so con quali risultati, ma io vigilerò almeno quanto voi.
Qualcuno ha parlato dell'obbligo che avrebbe avuto la Regione di
restituire questi 43 milioni di euro, in base alla legge n. 49. Non
so se è vero, perché non ne sono a conoscenza, che ci sia
un'indagine della Corte dei Conti, per chiedere un riscontro su
quella ricapitalizzazione che c'è stata. Ma semmai vi chiedessero
di giustificare il perché di questa ricapitalizzazione del 2014 da
60 milioni di euro, che è stato letteralmente denaro buttato, io
sinceramente vi consiglierei di non appellarvi a questa legge per
dare delle giustificazioni, perché secondo me non ha molti
presupposti. Qua c'è una legge che ti dice che si può
ricapitalizzare, ma solo se c'è un piano di investimenti la cui
entità è determinata annualmente con legge finanziaria: vi andate a
infilare in un discorso di debiti fuori bilancio, perché se voi
andate a riconoscere 43 milioni di euro che non avete erogato,
allora sono debiti fuori bilancio. La pubblica amministrazione non
fa sconti e non usa termini come "ristoro" o "investimenti
spesati". La legge si basa sui principi e non ne faranno una
apposta per la Valle d'Aosta.
Sicuramente la partita è difficile e a mio parere voi - mi
rivolgo a tutta la minoranza - potete avere un ruolo determinante,
perché le cose le conoscete. Le informazioni, rispetto forse ai
nostri primi anni in cui abbiamo dovuto acquisirle con difficoltà,
le avete a disposizione. Avete anche le competenze, per cui,
davvero, io in questo momento voglio voltare pagina e vi invito a
sollecitare l'attività del Governo, perché io penso che questo
esecutivo comunque delle capacità le abbia: sollecitate, chiedete
regolarmente a ogni Consiglio che ci sia una risposta efficace.
Chiedete che ci sia trasparenza nell'azione, quella che non sempre
avete avuto voi, ma chiedetela. E sicuramente io penso che avrete
in questa maggioranza chi vi sosterrà, perché nessuno vuole
nascondere nulla. Ci sta anche la polemica, perché ognuno ha dei
ruoli, ma forse è ora di finirla tra i buoni e i cattivi,
nell'interesse dei valdostani e in questo caso dei dipendenti della
Casinò. Prima i buoni erano alcuni e adesso i buoni sono altri, i
cattivi erano altri e adesso sono qualcun altro, per cui è ora di
finirla, nell'interesse dei valdostani. Ma è anche ora - come
qualcuno ha detto giustamente - di dire ai valdostani la verità. I
valdostani devono saperla la verità e noi non possiamo nasconderla.
Non possiamo neanche nel futuro prossimo avere due pesi e due
misure, per cui l'interesse che c'è in questo momento - e deve
esserci - va salvaguardato, perché un dipendente, che sia della
Casinò o che sia delle pulizie, è un dipendente con pari dignità!
Portiamo avanti assieme questa azione e penso che i risultati
dovranno esserci.
Il consigliere Guichardaz mi chiedeva se sono soddisfatto. In
questo momento, dopo un mese o forse meno, è un po' prematuro
chiedermelo. Io non ho mai cambiato idea e penso che la strada sia
quella della trasparenza, di dire la verità. Quello che ho
contestato tante volte al presidente Rollandin, è di non dire la
verità, di celare la verità. Poi magari erano degli obiettivi
politici e non voglio nemmeno dire che ci fosse malafede tutte le
volte, però la realtà è stata questa. Celando la verità, non
dicendo la verità, si è arrivati a questa situazione: una società
che è tecnicamente sull'orlo del fallimento, se non già oltre. Ora
non si può continuare a celarsi dietro la casa degli specchi. Io
penso che chiunque entri dentro questa casa degli specchi, anche
del Governo precedente, probabilmente la frantuma, perché la
trasparenza non è sempre stata alla base dell'azione politica.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Io vorrei ritornare su quello che ha
detto il collega Guichardaz e che poi hanno detto altri: guardiamo
il contenuto di questa mozione. Nel testo non ci sono polemiche, ma
una serie di domande. A volte nelle premesse si introducono delle
frasi sibilline - qualcuno era maestro in questo - ma in questa
mozione non c'è polemica nemmeno nelle premesse. Vede, collega
Nogara, noi potremmo chiedere un Consiglio monotematico sulla
storia del casinò: potremmo partire dal decreto Chabod per passare
alla gestione commissariale e poi alla S.p.A. Ci sono state tante
vicende e tante cose che si possono dire. Poi ovviamente e
giustamente voi fate il vostro lavoro e raccontate di qualcuno, che
non ha avuto un rinnovo all'interno di una società, che dice "io
parlavo direttamente con Tizio", ma ovviamente non dite quello che
ha detto Caio, per cui nell'ambito della gestione commissariale
sarebbero state fatte assunzioni a mani libere.
Io non so, però ci stiamo allontanando dalla mozione! Al di là
della presentazione - magari mi sono espresso male - io ho cercato
di parlare di futuro e ho voluto ragionare in termini prospettici.
State dicendo che abbiamo amministrato male? Va bene, è il vostro
pensiero. Ovviamente poi dovete mettervi d'accordo tra vicini, nel
senso che - non ho mai detto "verginello" - chi ovviamente viene
qua, ha un bagaglio o un
background
politico di un certo
tipo, che vedevo male in prossimità con l'UDC. Non è che uno deve
guardare la tessera, io leggo. Però non è questo il problema,
collega Padovani. Nell'ambito di questa legislatura c'è stato un
tale
tremblement
che diventa difficile trovare coerenza,
quindi abbiamo persone oggi che sono in minoranza che fanno certi
discorsi, delle persone che erano in maggioranza e che dicono che
prima in maggioranza si sbagliava tutto. Per carità, o si è in
malafede, oppure non si è tanto lucidi. Però rispetto a questo, noi
abbiamo cercato di mettere all'ordine del giorno una mozione per
parlare del futuro.
Io ho detto che sarebbe interessante capire se il fatto di
gravitare attorno a dei colossi del gioco elettronico voglia
indicare un cambio di strategia. Con la Gamenet il futuro è il
gioco elettronico? Vogliamo cambiare strategia? Qua non possiamo
portare indietro le lancette del tempo. Non vi chiamo maggioranza,
ma adesso l'alleanza di governo siete voi e quindi a nulla vale il
fatto di dire "avete sbagliato tutto". Se dite che ci sono delle
operazioni sbagliate e che voi le fate in modo diverso, allora
ditecele! Questa mozione vuole semplicemente farvi dire dove volete
andare. Noi abbiamo sbagliato tutto: va bene, ci cospargiamo il
capo di cenere e guardiamo quella che sarà la proposta. Però, non
possiamo non introdurre in aula certi ragionamenti.
Quando abbiamo parlato di privatizzazione, collega Gerandin,
nessuno lo ha mai nascosto. Abbiamo letto i giornali e quello che è
stato scritto era in virtù di dichiarazioni che erano state fatte:
c'erano stati dei contatti con un colosso in modo trasparente. Un
altro conto è intuire delle operazioni finanziarie - qualcuno prima
di me le ha accennate - che porterebbero a una svendita del casinò
senza dichiararlo. Qualcuno ha parlato di emettere obbligazioni -
io non avevo mai sentito di questa operazione - ma se io emetto un
prestito obbligazionario, senza voler entrare nel tecnicismo, dovrò
dare delle garanzie; oppure, se faccio un prestito obbligazionario
convertibile, le obbligazioni diventano azioni e io da maggioranza
divento minoranza. Ma sono sempre supposizioni e nessuno ce lo ha
mai detto. Da questo punto di vista, sono operazioni importanti -
sono un po' sterili, perché sono riconducibili a operazioni
societarie - ma dietro alle operazioni societarie c'è un
ragionamento, c'è un disegno.
Senza voler polemizzare - è chiaro che un po' di pepe esiste e
poi sono anche contento degli apprezzamenti che mi fa il collega
Nogara - ma da questo punto di vista noi vogliamo semplicemente
chiedervi. Io non ho sentito da parte di nessuno, ad eccezione
della Presidente della IV Commissione, dire che la mozione è
votabile. Io mi sarei aspettato da parte vostra una discussione
molto più secca. Se aveste detto di accettare e di trovarsi in
Commissione, tutto questo ragionamento non ci sarebbe stato. Da
questo punto di vista, credo che il nostro tentativo sia stato di
mettere sul tavolo dei ragionamenti che possano servire anche a voi
a prepararvi per venire in Commissione.
Anche sull'aspetto delle consulenze, sul quale noi abbiamo detto
al collega Chatrian di fare attenzione, perché lì sotto potrebbero
esserci delle mele avvelenate, non abbiamo fatto il gioco di
nascondere e aspettare che qualcuno sbagli per poi denunciarlo. Lo
diciamo qua, prima che succeda qualche cosa: abbiamo cercato di
dare un contributo. Dico al collega Chatrian: guarda che questa
delle consulenze è un'operazione che a nostro giudizio, da una
prima lettura, a noi non sembra così regolare - poi sicuramente c'è
fior fiore di avvocati che dice che tutto è regolare - tant'è che
la pubblicazione postuma di un bando, avvenuto parzialmente, con un
pasticcio tra offerte di prestazioni e offerte economiche,
l'abbiamo fatto prima. Non stiamo cercando di giocare a coloro che
distruggono, andando ulteriormente a creare delle situazioni per
fare delle imboscate. Credetemi: il tema del casinò è così
importante, che a noi le imboscate non interessano! Vogliamo
semplicemente avere un confronto per il futuro, dopo di che ognuno
di noi manterrà il proprio giudizio etico, morale e politico sulle
responsabilità che ognuno di noi dovrà portarsi sul groppone. Noi
riteniamo di aver fatto anche degli errori, ma pensiamo anche di
aver fatto tante cose fatte bene. Però adesso guardiamo al
futuro.
Presidente -
L'accordo formulato ieri in Conferenza dei
Capigruppo era di chiudere i lavori questa mattina alle ore 13:00.
Siccome questo difficilmente potrà avvenire, perché se ci sono tre
o quattro consiglieri iscritti a parlare, è chiaro che sospendo i
lavori del mattino e riprendiamo al pomeriggio. Altrimenti dovrei
chiudere ora la discussione generale e dare la parola per la
replica. Per cui giunti a questo punto, credo che possiamo
sospendere la seduta del mattino e riprendere al pomeriggio, alle
ore 15:30.
La seduta termina alle ore 12:51.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK