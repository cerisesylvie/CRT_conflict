Consiglio Regionale della Valle d'Aosta - Oggetto del Consiglio n. 3907 del 18 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3907 del 18 settembre 2024 - Resoconto
OGGETTO N. 3907/XVI - Interrogazione a risposta immediata:
"Presentazione del progetto esecutivo per la messa in sicurezza del
tratto di Strada statale 26 tra Quart e Aosta".
Bertin (Presidente) -
Punto n. 9.05.
Per illustrare l'interrogazione, il consigliere Baccega ne ha
facoltà.
Baccega (FI) -
Eccoci nuovamente sul tema della Statale
26 nel tratto che da Quart, uscita dell'autostrada, arriva alle
porte di Aosta, dove, ormai, il traffico è costantemente in
aumento: sovente, settimanalmente, accadono incidenti stradali,
scontri, attraversamenti impropri di pedoni, che generano ulteriori
incidenti, tamponamenti a catena, come è avvenuto la settimana
scorsa, tanto che il traffico venerdì scorso era andato in tilt
perché erano ben quattro le auto coinvolte in un tamponamento a
catena.
Noi da quatto anni parliamo di sicurezza stradale su quel tratto
di strada e voi ci dite che è in fase di progettazione la messa in
sicurezza.
Promuovete incontri periodici con ANAS, parlate di specifici
fondi a disposizione di quel tratto, ma abbiamo ampiamente
dimostrato che le risorse a disposizione non bastano, e lo abbiamo
dimostrato nei precedenti atti ispettivi, che non sono pochi,
perché li abbiamo dibattuti in ben quattro anni di percorsi.
Diciamo che la sicurezza è fortemente a rischio per auto, per
pedoni e per ciclisti.
A questo proposito, ci troviamo finalmente un alleato in questa
nostra battaglia: il 12 settembre scorso la Federazione Italiana
Ambiente e Bicicletta ha inviato una lettera per sollecitare a
individuare una soluzione per mettere in sicurezza i ciclisti che
utilizzano il tratto di strada.
Pertanto noi ribadiamo che la pericolosità del tratto di strada
della Statale 26 va affrontata con estrema urgenza, che è
necessario creare una percorribilità sicura anche per i ciclisti (è
certamente necessario creare uno spartitraffico meno invadente
rispetto a quello progettato nel 2007) e che le due rotatorie
dell'Amérique, in particolare quella dell'aeroporto, sono
fondamentali soprattutto per effetto della presenza della
veicolazione della Protezione civile, del centro commerciale Conad,
del costruendo centro Euronix, senza dimenticare l'avvio dei lavori
dell'aeroporto.
Per questo chiediamo al Governo quando sarà presentato il
progetto esecutivo dell'opera, auspicando che sia ancora volontà
della maggioranza proseguire nella realizzazione.
Presidente -
Risponde l'assessore Sapinet.
Sapinet (UV) -
Grazie, collega, per l'attenzione che pone
a questo tema.
Nell'ultima risposta nel mese di luglio alla stessa domanda,
avevo sottolineato l'impegno a condividere il progetto o comunque i
primi elaborati in Commissione non appena questi saranno in nostro
possesso, elaborati sui quali ANAS sta lavorando, con l'obiettivo
di completare la progettazione definitiva entro l'autunno.
Successivamente poi occorrerà riacquisire i pareri
autorizzativi.
A oggi non posso quindi che confermare l'impegno assunto e posso
aggiungere che sono in corso gli approfondimenti tecnici da parte
di ANAS per aggiornare la progettazione. Non appena avremo queste
tavole progettuali, o comunque, come da mozione approvata, anche
solo i primi elaborati, le presenteremo in Commissione.
In autunno si cominceranno e si continueranno a fare le
opportune verifiche tra l'ANAS e Regione e Amministrazioni locali,
che sono coinvolte per acquisire i pareri richiesti. Anche su
questo punto la Commissione consiliare competente sarà puntualmente
coinvolta e informata. L'appalto è previsto nel corso del 2025, su
questo punto ribadiamo di aver anticipato ad ANAS l'opportunità
che, dopo la condivisione e l'approvazione della progettazione
generale d'intervento, possa essere data priorità ad alcuni stralci
funzionali di maggiore urgenza, tra questi quelli che cita anche
lei, ad esempio le due rotatorie previste in corrispondenza degli
impianti semaforici dell'aeroporto e dello svincolo autostradale;
su quest'aspetto il confronto - oltre che sugli altri, ma su questo
in particolare - è continuo, quindi okay a una progettazione unica
ma a un avvio dei lavori che possa essere suddiviso in due stralci,
così da essere più rapidi per l'avvio dei lavori sulle
rotatorie.
Presidente -
Replica il consigliere Baccega.
Baccega (FI) -
Il suo collega predecessore, assessore
Marzi, due anni fa ci diceva le stesse cose.
Lei come novità dice che riesce probabilmente a stralciare i due
interventi sulle rotatorie, ma crediamo che prima di quattro anni
noi non vedremo nessun intervento in quella zona.
Abbiamo bisogno di avere con certezza delle date, perché, mentre
noi aspettiamo, ANAS progetta, ma non si sa quando vedremo questo
progetto; tutto quello che avviene intorno a quelle aree è uno
sviluppo importante, che potrebbe ulteriormente creare dei disagi e
delle difficoltà al traffico, ma soprattutto avere delle
problematiche di sicurezza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK