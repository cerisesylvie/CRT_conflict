Consiglio Regionale della Valle d'Aosta - Oggetto del Consiglio n. 389 del 12 luglio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 389 del 12 luglio 1982 - Resoconto
OGGETTO N. 389/VII - INDIVIDUAZIONE DELLE RESPONSABILITA'
NELLA MANCATA RESTITUZIONE DI MOBILIO RICEVUTO IN DEPOSITO DALLA
REGIONE - (Interpellanza).
PRESIDENTE:
Do lettura dell'interpellanza presentata dal
Consigliere Carlassare.
INTERPELLANZA
PRESA VISIONE della delibera di Giunta n. 2982, del 2 giugno
1982, dove viene concesso un indennizzo di lire 5.000.000
(cinquemilioni) per la mancata restituzione di mobilio ricevuto in
deposito dalla Regione;
APPRESO dalla stessa deliberazione delle vicende che hanno
portato alla ristrutturazione, meritoria, di un fabbricato cadente
per adibirlo ad abitazione popolare;
CONSTATATO che i vari passaggi di proprietà dell'immobile tra
Regione, Comune e Istituto Autonomo per le Case Popolari della
Valle d'Aosta sono regolari;
RILEVATO che l'Amministrazione regionale ha, diligentemente,
elencato i mobili in oggetto all'atto della presa in consegna;
VISTA la rilevanza del contributo concesso in favore della
proprietaria dei mobili "sottratti alla Regione depositaria", e a
quanto pare scomparsi nel nulla;
INTERPELLA
la Giunta regionale per conoscere:
1)
se altre volte è successo che oggetti lasciati in
deposito alla Regione siano "misteriosamente scomparsi"
2)
se l'Amministrazione regionale ha svolto tutte le
indagini di sua competenza per ritrovare gli oggetti
scomparsi;
3)
se è stata inoltrata regolare denuncia alle
competenti Autorità di Polizia affinché verificassero che la
sottrazione di detti oggetti sia avvenuta o meno in seguito a
furto;
4)
nel caso che detta denuncia sia stata fatta, che
risultati hanno dato le indagini;
5)
in caso contrario perché non è stata fatta regolare
denuncia.
PRESIDENTE:
Ha chiesto di illustrare l'interpellanza il
Consigliere Carlassare, ne ha facoltà.
CARLASSARE - (Dem. Prol. - Nuova Sin.):
Ho sollevato
questa interpellanza perché leggendo la delibera di Giunta non ho
ben capito cosa sia successo.
Si legge nella delibera che "la Sig.na Page ha alienato un
immobile di sua proprietà all'Amministrazione regionale". Non mi è
chiaro come questa signorina abbia potuto lasciare in deposito in
un locale di sua proprietà, ceduto successivamente alla Regione,
una parte dei mobili, o tutti i mobili, che vi erano contenuti.
Innanzitutto devo rilevare con piacere che questa signorina ha
formulato un elenco estremamente dettagliato di tutti i mobili che
ha lasciato in custodia alla Regione; tre portacatini '800 in ferro
battuto, portautensili in ferro battuto, due scaffali smontabili,
due trapunte, portamantelli, cuscini di lana, cassettone in
ciliegio, lampada in legno e oro zecchino, macchina da cucire
dell'800, ecc.
Questo immobile è stato ristrutturato per creare degli alloggi
sul tipo di abitazioni popolari - e ritengo che questa sia una
buona iniziativa da parte dell'Amministrazione regionale in quanto
tende a favorire dei passaggi di proprietà, delle concessioni tra
Regione, Comune, Istituto Autonomo Case Popolari - ed alla fine dei
lavori questi mobili erano scomparsi nel nulla. A quanto mi
risulta, da parte dell'Amministrazione regionale c'è stato solo
l'impegno di constatare che questi oggetti - che stando all'elenco
fatto dalla Sig.na Page erano di notevole valore - erano spariti
dal magazzino. A questo punto la logica vorrebbe che
l'Amministrazione regionale avesse inoltrato una debita denuncia
per far luce sull'accaduto. Invece niente di tutto questo è
accaduto, per cui le domande che vorrei porre alla Giunta sono le
seguenti:
- se è già successo altre volte che in situazioni di trasloco
siano scomparsi mobili per il valore di milioni;
- se l'Amministrazione regionale ha svolto tutte le indagini di
sua competenza per ritrovare gli oggetti scomparsi, che magari si
trovano in un altro magazzino dell'Amministrazione regionale o in
un magazzino dell'Amministrazione comunale;
- se è stata inoltrata una regolare denuncia alle autorità di
Polizia, dal momento che non ho colto questo aspetto nella delibera
di Giunta;
- nel caso invece questa denuncia sia stata fatta, quali
risultati ha dato;
- nel caso non sia stata fatta, quali sono le ragioni,
considerato che si tratta di un avvenimento che comporta per le
Casse regionali un esborso di 5 milioni, che non saranno moltissimi
ma per i quali val la pena almeno di cercare di capire come mai
l'Amministrazione regionale deve pagarli.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
La vicenda è la seguente: la Regione
ha demolito diversi anni or sono la casa del Sen. Page, il quale
aveva del mobilio in esuberanza. La Regione, a torto sia ben
chiaro, ha accettato di tenere questo mobilio in deposito in un
locale regionale, chiuso da una grossa serratura. Il deposito è
gratuito, ma c'è una responsabilità per il depositario. Quando la
Regione ha deciso di dare un'altra destinazione a questo immobile,
la Sig.na Page ha detto che sarebbe venuta a riprendersi i suo
mobili.
Mi permetto di dire fra parentesi come stanno le cose, sperando
di non prendermi una querela. Nel 1875 il mio bisnonno, che aveva
aperto un negozio in via De Tillier, iniziò la sua attività senza
mai subire furti. Quando abbiamo fatto dei lavori anni fa in quella
casa - quindi vi si aggiravano muratori, impalcatori, ecc. - una
notte è avvenuto che una grossa inferriata di purissimo ferro è
stata spostata ed il retro di quel negozio è stato svuotato. Lo
stesso è avvenuto quando la Sig. na Page è andata a prendersi i suo
mobili; ha trovato un enorme buco al posto della porta e dentro più
niente.
Vorrei spiegare che l'elenco della Sig.na Page è preciso perché
l'Amministrazione regionale aveva fatto la lista degli oggetti
presi in deposito, e la signorina non ha fatto altro che
ricopiarla.
La responsabilità della Regione esiste, le denunce sono state
fatte a cura e per conto della signorina contro i soliti ignoti e
sono risultate vane; mentre i mobili suddetti sono andati a finire
con ogni probabilità da qualche antiquario a Milano che li ha
venduti a ottimi prezzi.
PRESIDENTE:
Ha chiesto di parlare il Consigliere
Carlassare, ne ha facoltà.
CARLASSARE - (Dem. Prol. - Nuova Sin.):
Non metto in
dubbio le parole del Presidente della Giunta, che conosce così bene
l'itinerario dei mobili antichi; il problema però è che, almeno
nella formulazione di questa delibera, si è guardato bene dal
precisare che era avvenuto un furto e che era stata inoltrata
denuncia, per cui si apprende che i mobili sono scomparsi senza
saper come.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK