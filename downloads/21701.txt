Consiglio Regionale della Valle d'Aosta - Oggetto del Consiglio n. 1434 del 28 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1434 del 28 luglio 2005 - Resoconto
OGGETTO N. 1434/XII - Attività del Centro Sviluppo S.p.A.
(Interpellanza)
Interpellanza
Considerato che in data 3.12.2004 il Comune di Aosta ha
approvato un bando di concorso per l'affidamento della campagna di
comunicazione alla cittadinanza sui servizi di igiene
urbana;
Evidenziato che dalla delibera dello stesso ente in data
6.07.05 risulta affidatario vincitore l'associazione temporanea
della quale fa parte il Centro Sviluppo S.p.a.;
Considerato che il Centro Sviluppo S.p.a. risulta vincitore
come Agenzia di Comunicazione, in concorrenza ad altre aziende
valdostane, in associazione ad un'azienda di Cuneo che detiene i
requisiti fondamentali;
I sottoscritti Consiglieri regionali
Interpellano
la Giunta regionale per conoscere:
1) le considerazioni circa tale anomala attività del Centro
Sviluppo S.p.a. che contrariamente al proprio statuto opera, non
per promuovere le attività economiche nel territorio valdostano a
favore delle iniziative di imprese valdostane, ma sostiene lo
sviluppo di attività di imprese di fuori Valle;
2) come intende procedere nei confronti di questo ente
strumentale della Regione in palese conflitto di interessi nella
sua doppia veste di ente analitico e concorrente delle imprese di
comunicazione valdostane.
F.to: Lattanzi - Tibaldi - Frassy
Presidente - La parola al Consigliere Lattanzi.
Lattanzi (CdL) - Devo introdurre un argomento che ogni tanto
viene alla cronaca di questo Consiglio, tratteremo un argomento
quanto mai singolare, non tanto per il contenuto dell'iniziativa,
ma per i protagonisti dell'interpellanza. Parliamo di una
deliberazione del Comune di Aosta del dicembre 2004, con cui veniva
predisposta una gara di appalto per la comunicazione dei nuovi
servizi di igiene urbana, la famosa raccolta differenziata, per
sfruttare un'opportunità economica, affinché si potesse informare
la cittadinanza di questa nuova procedura che è un cambio culturale
importante che tutti condividiamo e che necessitava giustamente di
una comunicazione ampia alla cittadinanza. L'opportunità stava
nella disponibilità di una cifra pari a 170 mila euro del comune da
dedicare a questa campagna pubblicitaria su questo nuovo servizio.
Il comune ha fatto predisporre da un consulente esterno un
prospetto di gara di appalto, ha regolarmente svolto l'appalto e la
sorpresa sta nel protagonista che si è aggiudicato l'appalto, che
risulta essere il "Centro Sviluppo S.p.a.", il nostro ente
strumentale, insieme a una società di comunicazione non valdostana.
Una situazione abbastanza singolare è che la gara di appalto
prevedeva in maniera singolare che le agenzie di comunicazione che
volevano concorrere all'aggiudicazione dell'appalto dovevano
dimostrare di aver già fatto campagne di pubblicità specifiche
della raccolta differenziata.
Apro solo una parentesi, perché non è un atto della nostra
amministrazione, ma a me sembrano molto singolari questi appalti
così mirati, che cercano un'iperprofessionalità in questo caso
delle agenzie di pubblicità, che devono predisporre un progetto
creativo, un piano strategico di diffusione, controbilanciato da
una proposta economica. Chiedere negli appalti che fra i requisiti
vi sia quello di aver già fatto questo... nel caso specifico non
poteva esserci alcuna azienda valdostana che potesse mai
partecipare a questa "cosa" perché, essendo la prima volta che si
sviluppava, nessuna agenzia di comunicazione poteva predisporre...
allora erano nate una serie di associazioni temporanee, fra le
quali la vincitrice, che è costituita da un'azienda di fuori... una
società di Saint-Pierre e il "Centro Sviluppo".
La singolarità che ci ha colpito è che il vincitore dell'appalto
fosse il "Centro Sviluppo", la cosa ci ha incuriosito: primo perché
non credo che abbiamo mai chiesto a questo organismo di fare
l'agenzia di comunicazione e di pubblicità, tanto più in
concorrenza con le stesse agenzie di pubblicità, aziende
prettamente valdostane. Ancor peggio essere portatrice di
concorrenza esterna in Valle d'Aosta, ancor peggio svolgere il
doppio ruolo di scorretta concorrenza, cioè quello di ente
analitico dell'economia valdostana, tanto che il "Centro Sviluppo"
sovente interpella le aziende valdostane, anche quelle di
pubblicità, chiedendo loro tutta una serie di dati sul loro
fatturato, sulla loro organizzazione, perché, come ente monitorante
dell'economia valdostana, ha fra le sue competenze quella di
monitorare l'andamento dell'economia valdostana e poi stranamente
si pone come concorrente sull'appalto della città di Aosta come
agenzia di comunicazione che, in associazione con un'azienda di
comunicazione di fuori, vince l'appalto spiazzando le concorrenti
valdostane. Come potete capire, la nostra perplessità è legata a
questi 2 fattori, su cui vorremmo un chiarimento, senza voler
entrare nel merito della deliberazione del Comune di Aosta, ma del
ruolo del "Centro Sviluppo".
Devo dire che, quando ci occupiamo dell'istituzione presieduta
dall'amico Ruffier, non finiamo mai di stupirci, perché, ogni volta
che ce ne dobbiamo occupare, è perché fa qualcosa che non solo non
produce valore e ricchezza, come quello che dovrebbe essere il suo
ruolo, ma addirittura in questo caso va a creare un conflitto di
interessi palese e assolutamente non produttivo, né creatore di uno
sviluppo dell'economia, che crediamo debba costituire l'attenzione
fondamentale del "Centro Sviluppo". Voi poi sapete che il mio
giudizio su questo, che considero un "carrozzone burocratico" come
ente strumentale della Regione, è totalmente negativo, perché non
ha dimostrato di saper portare a termine un solo progetto di quelli
che gli imprenditori hanno proposto. Chiunque interpella un
qualunque soggetto valdostano o esterno alla Valle d'Aosta che
abbia avuto a che fare con il "Centro Sviluppo" non può che sentire
i giudizi che ormai sono la sintesi di un'insoddisfazione totale,
legata all'eccessiva burocratizzazione che non porta mai a nulla di
fatto, ad una confusione nei ruoli, ad un passaggio da un ufficio
all'altro, ad una richiesta continua di documenti per avere le
valutazioni che finiscono quasi sempre nel nulla. Sul "Centro
Sviluppo" abbiamo già sollevato la questione, speriamo che la
Giunta voglia prendersi carico, come aveva preso impegno di fare
rispondendo ad una precedente interpellanza, di andare a monitorare
l'efficienza di tale ente strumentale, che oggi ancora una volta
con questo provvedimento solleva molti dubbi sulla sua
operatività.
Credo che l'Assessore alle finanze possa darci delle risposte
sull'operatività in specifico e alle 2 domande molto chiare che ho
rivolto alla Giunta, cioè quali sono le considerazioni che si fanno
rispetto a questa anomala attività del "Centro Sviluppo" che si
rende partecipe a una gara di appalto per fare della comunicazione,
quando la sua attività dovrebbe essere quella di comunicare
l'attività degli altri, non di farla lui, e come intende procedere
nei confronti di questo ente strumentale che è in palese conflitto
di interessi, perché è in piena e illegittima concorrenza con le
aziende che dovrebbe invece sostenere.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Mi scuso per l'assenza di ieri, ero
convocato a una Commissione ministeriale per il digitale
terrestre.
Per quanto riguarda l'iniziativa, è destino che io debba fare
arrabbiare l'amico Lattanzi perché l'interpellanza è posta
nell'ambito conclusivo su argomenti molto più ampi ma, di fatto,
nella sua rappresentazione andiamo di nuovo a ragionare su un tema
che ci vede su posizioni divergenti. "Centro Sviluppo" non è una
società partecipata dalla Regione, è una società che vede una
partecipazione indiretta. Su questo tema credo si debba fare un
ragionamento, poi, se solleviamo una serie di dubbi, ritengo sia
opportuno un supporto di tipo giuridico. Non credo che nell'ambito
di questa interpellanza debba andare a citare una serie di
sentenze, ma ancora il TAR della Toscana si è espresso il 7 giugno
2005 con sentenza n. 2785 negando la possibilità di avere copia dei
verbali del Consiglio di amministrazione di una società totalmente
pubblica; questo per dire che l'attività ispettiva del Consiglio
regionale è sacrosanta, ma nell'ambito della legge. Sotto alcuni
aspetti non credo che il Consiglio regionale debba occuparsi di un
appalto di una società, in cui la Regione direttamente non ha
nessun tipo di controllo. Io nei confronti di "Centro Sviluppo",
dal punto di vista giuridico, sono un estraneo, così come lo è il
Presidente Caveri...
(interruzione del Consigliere Frassy, fuori
microfono)
... Consigliere Frassy, quando avrà modo...
Presidente - ... è una questione di estremo rilievo, che lei ha
già posto in un'altra occasione, l'Ufficio di Presidenza sta
facendo effettuare gli opportuni approfondimenti, anche da un punto
di vista giuridico, per giungere a una definizione sulla questione.
Prego l'Assessore di continuare.
Marguerettaz (UV) - Collega Frassy, urlando in aula uno non
sposta la classifica, perché, se dobbiamo urlare tutti, bisogna
vedere chi ha la voce più forte...
(interruzione del Consigliere Frassy, fuori
microfono)
... il problema non è quello del "cabaret", il problema è non
fare avanspettacolo! Sto ponendo un problema di tipo giuridico, non
di spettacolo! Sto dicendo che, siccome i miei interlocutori hanno
un profilo di un certo tipo, si attengano a questo profilo, perché
nella discussione politica lei sa bene che riesce a farci entrare
tutto. Io sto dicendo una cosa diversa. Il collega Lattanzi ha
posto il problema di un singolo appalto; ora, siccome nel "Centro
Sviluppo" non vi è solo la Regione, ma vi sono anche altri soci,
fra cui anche la Confindustria, questo diventa un problema di
"policy", è un problema di assemblea della società, non del
Consiglio regionale! Ritengo quindi che, nel momento in cui si
pongono dei temi di carattere generale, allora sì può esserci una
discussione fattiva, in modo che il Consiglio regionale, ente
sovrano per quanto attiene le sue partecipazioni, possa dare delle
indicazioni alle sue partecipate affinché in assemblea si determini
la volontà del socio e a cascata nel consiglio di amministrazione.
Apprendo poi con piacere l'approfondimento che l'Ufficio di
Presidenza sta facendo.
Ritornando all'interpellanza... e con questo dico che non entro
nello specifico dell'appalto, perché non ho il ruolo per farlo...
rispetto all'attività delle società miste, che hanno una
partecipazione pubblica, abbiamo avuto un'evoluzione dal punto di
vista della giurisprudenza e abbiamo una situazione molto
particolare, per cui o le società sono totalmente pubbliche, oppure
devono partecipare ad appalti. Anche questo è un tema che deve
essere messo sul tavolo, per consentire una riflessione: quella che
ha promesso il Governo e che è in itinere, tanto che ieri il gruppo
di lavoro coordinato dal Prof. Mele sta procedendo nella revisione
della strategia generale. Paradossalmente, "Centro Sviluppo" è una
società che non ha una partecipazione totalmente pubblica, quindi è
giocoforza nella condizione, se vuole lavorare, di partecipare ad
appalti. A quel punto è stata avviata dall'azionista una
riflessione sulla riorganizzazione, perché delle due l'una - e lì
convengo con lei, collega Lattanzi, bisogna capire qual è la
missione -, non può una società, da un lato, essere a sostegno
delle aziende, quindi raccogliere elementi e dati, e, dall'altro,
partecipare. Non voglio minimizzare il problema che lei pone
quindi, è un problema di "policy", è un problema di strategia che
va affrontato nella sede adeguata, ma ritengo che questo episodio
debba essere sdrammatizzato, perché tale partecipazione non so
dirle se è una "cosa" che ha fatto bene o male, ma le posso dire
che il terzo classificato non era valdostano. Paradossalmente,
venendo alla sua preoccupazione, questa partecipazione ha permesso
al Comune di Aosta di affidare i lavori ad un'associazione
temporanea di imprese, in cui, oltre a "Centro sviluppo", vi era
anche un altro soggetto valdostano. I secondi e i terzi non erano
valdostani, quindi, se vogliamo, il Consigliere Lattanzi, per
correttezza di esposizione, avrebbe dovuto dirlo...
(interruzione del Consigliere Lattanzi, fuori
microfono)
... se non possiamo entrare nella strategia delle partecipate
indirette, immaginiamoci se possiamo andare nel Comune di Aosta! Vi
erano però soggetti valdostani che hanno partecipato con delle
associazioni temporanee di imprese, però anche lì - e voglio
rispondere cercando di mantenere un profilo di altro genere - lei
ha ragione nel momento in cui pone il problema della missione di
queste società; non convengo con lei quando entriamo nell'appalto,
che è cosa diversa, ma sulla missione lei pone un problema che
merita di essere approfondito. Per cui, rispetto alle cose che ci
siamo detti, il consiglio di amministrazione ha vincolato la
direzione per tutte quelle attività che potessero avere delle
incidenze rispetto agli appalti che vengono fatti, quindi entrare
in concorrenza con il settore privato; ha avviato il socio di
"Centro Sviluppo", "Finaosta", una valutazione su come può essere
individuata una "governance" della società; la Regione, infine, con
il gruppo di lavoro che abbiamo costituito alcuni mesi or sono, sta
verificando come si può gestire questa numerosa casistica di
società miste e società pubbliche con un assetto che sia rispettoso
sia degli obiettivi che vengono dati dal Consiglio regionale, sia
dalla normativa vigente.
Presidente - La parola al Consigliere Lattanzi.
Lattanzi (CdL) - Intanto le do una bella notizia, Assessore: non
sono assolutamente arrabbiato, né lei è riuscito a farmi arrabbiare
e sa perché? Sarà forse perché ha dovuto smaltire il fuso orario da
Roma ad Aosta, sarà perché dal digitale terrestre ha dovuto
scendere di nuovo sulla terra, sarà perché forse non si è preparato
adeguatamente a questa interpellanza o l'ha sottovalutata, le
garantisco che la brutta figura l'ha fatta più lei di me. Lei fa
una brutta figura perché non ha compreso il significato
dell'interpellanza, in quanto le 2 domande che pongo non sono
inerenti all'appalto del Comune di Aosta, di cui "non ce ne può
fregà de meno" - si dice da dove lei è arrivato oggi, da Roma,
luogo che frequento con grande piacere -, anche se ho detto che è
discutibile, ma in un Paese democratico credo si possa discutere
che un comune faccia un appalto mettendo fra i criteri un criterio
che esclude tutte le agenzie di pubblicità valdostane... che sono
poi costrette a fare società temporanee con aziende di fuori!
Altra notizia che forse lei ha tralasciato. Quando lei dice: "si
consoli..." - ma io non mi devo consolare, perché qui lo sgarro è
stato fatto non al sottoscritto, ma all'intelligenza - "... perché
il secondo e il terzo non sono valdostani, quindi, se non vi fosse
stato "Centro Sviluppo", non avrebbero vinto i Valdostani, ma
quelli di fuori", non è vero, perché associazioni temporanee
coinvolgono aziende valdostane. Non le faccio i nomi per
correttezza, si prenda la deliberazione, ce l'ho qui e gliela do,
dove sono evidenziati i nomi dei Valdostani che, come ha dovuto
fare il "Centro Sviluppo" per concorrere a questo appalto, hanno
dovuto fare società con aziende di fuori.
Quando lei mi viene a fare tutto il gioco dei TAR della Toscana,
che i Consigli regionali non possono più entrare nel merito delle
società partecipate dal pubblico, neanche quelle al 100%, perché,
essendo di diritto private, diventano privatistiche... questa è una
questione di cui si sta occupando l'Ufficio di Presidenza, ma non è
trattata in tale interpellanza! Quando le chiedo come lei
politicamente considera il fatto che un ente strumentale... è vero,
che è un'aggregazione di altre società, come gli industriali, gli
artigiani, ma di cui il presidente è, guarda caso, frutto di
lottizzazione politica, il che significa che chi mette i soldi
mette il presidente, siccome lo ha messo l'"Union Valdôtaine", non
posso pensare che siano proprio autonomi di decidere le loro
politiche, ma, anche se così fosse, le chiedo, in qualità di
rappresentante di tutte le partecipate dirette e indirette...
perché qui parliamo della partecipazione di "Finaosta" in "Centro
Sviluppo", che ha messo Ruffier come Presidente dell'"Union" dopo
che si è ritirato da fare il Sindaco dell'"Union" da Cogne per
lasciare libere le candidature... i vostri giochi soliti... allora
non mi venga a fare il gioco del TAR della Toscana che qui non
stiamo "volando alto", ma stiamo razzolando proprio nel pollaio, ma
bassi bassi bassi... stiamo razzolando nella lottizzazione più
bieca, la cosa più semplice che sapete fare in Valle d'Aosta:
lottizzare! Quando parliamo di lottizzazione e mettiamo il più
grosso esperto di sviluppo economico, Ruffier, a Presidente del
"Centro Sviluppo", "abbiamo detto tutto", direbbe Totò!
Le ho chiesto qual è il giudizio politico sull'attività del
"Centro Sviluppo" in qualità di società di comunicazione, allora
lei mi ha dato una risposta, fra tutte le "baggianate" che ha
detto, condividendo sull'opportunità di rimettersi lì a riguardare
la "mission" del "Centro Sviluppo", perché i tempi cambiano...
(interruzione dell'Assessore Marguerettaz, fuori
microfono)
... Assessore, torni sulla Terra! Stiamo discutendo del "Centro
Sviluppo" di Aosta e stiamo discutendo se è cosa buona e giusta,
prima che vengano fatte quelle che lei dice delle giuste
considerazioni sulla coerenza e sulla correttezza del "Centro
Sviluppo", che deve essere rivista, come lei dice, io mi appello
allo statuto di oggi del "Centro Sviluppo", che voi con la
"Finaosta" avete sottoscritto, che avete dato come indirizzo
operativo! Quell'ente strumentale nasce per due attività
fondamentali, l'avete "venduta" così, è nello statuto:
"analisi
e monitoraggio dell'economia valdostana insieme a tutta una serie
di attività per promuovere l'economia valdostana"
. Lei allora
mi vuol dire politicamente se concorda su questo cambio di
attività, che non è ancora stata ratificata da nessun statuto?
Abbiamo un'associazione temporanea con società di fuori per
prendersi appalti qui e fregare altre aziende di comunicazione
valdostane, che fanno società anche loro con società di fuori,
perché purtroppo questo appalto è viziato da tale pregiudizio, e
qui qualcuno mi deve spiegare perché non si ritiene che una società
di comunicazione valdostana possa creare una comunicazione su come
si fa la raccolta differenziata! Veramente cioè roba da quinto
liceo artistico del Preside Dino Viérin: come si fa una raccolta
differenziata... invece no, bisogna avere lo specialista della
comunicazione sulla raccolta differenziata. Passi questo, ma che a
vincere sia il "Centro Sviluppo", che dovrebbe aiutare le altre
aziende a vincere, che viene pagato, invece che per sviluppare le
aziende valdostane, per battere le aziende valdostane portando
degli esterni! Si sono fregati 170 mila euro con questa
operazioncina, denaro che certo stava meglio nelle tasche dei
Valdostani, piuttosto che nelle tasche di "Centro Sviluppo" che già
riempiamo abbondantemente e non mi risulta che l'Associazione
industriali, gli artigiani, i commercianti si stiano svenando per
tenere in piedi il "Centro Sviluppo", mi risulta che i soldi siano
sempre messi da "Finaosta" e dalla Regione Valle d'Aosta, e infatti
mettete il presidente! Evidenzio l'anomalia di questa modificata
attività del "Centro Sviluppo", che da niente che faceva adesso
comincia a fare... sì, comincia a fare concorrenza alle aziende
valdostane. Lo condividete politicamente? Mi doveva dare due
risposte, non me ne ha data neanche una! Se poi lei mi dice che
dobbiamo ridiscutere, allora mi risponda: "sono d'accordo,
l'attività anomala l'andremo a rivedere", è più corretto.
La seconda domanda era come intende procedere nei confronti di
questo ente, che è in palese conflitto perché fa il monitoraggio
delle aziende, che batte poi negli appalti! Qualche settimana prima
di quell'appalto le aziende di comunicazione valdostane hanno
ricevuto da "Finaosta" una richiesta di documenti e di notizie
sull'attività, in particolare sul fatturato, sul personale, sulle
strategie, ovvero una richiesta di notizie di attività
imprenditoriale e una settimana dopo il "Centro Sviluppo" batte la
stessa azienda sull'appalto, ma vi sembra normale? Non è normale, è
profondamente scorretto; politicamente lo condividete o no? Mi ha
detto che vi è da rivedere qualcosa, quindi che vi sia qualcosa che
non funziona lo avete condiviso, ma la vostra onestà non vi riesce
a far dire: "sì, questo ente si è mosso in maniera anomala, lo
andremo a vedere". Bastava dire questo, non vi era bisogno di fare
il digitale terrestre del "fumo" di tutti i TAR per dire una cosa
che non ho chiesto. Ho chiesto: lo statuto che avete approvato
prevede delle cose, il "Centro Sviluppo" non le sta facendo o le
sta facendo in maniera anomala?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK