Consiglio Regionale della Valle d'Aosta - Oggetto del Consiglio n. 1194 del 17 aprile 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
COMMERCIO
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1194 del 17 aprile 2020 - Resoconto
OGGETTO N. 1194/XV - Discussione generale sulla P.L. n. 56:
"Ulteriori misure regionali urgenti di sostegno per famiglie,
lavoratori e imprese connesse all'emergenza epidemiologica da
COVID-19".
Rini (Presidente) -
Buongiorno a tutti.
Alla
presenza di 35 consiglieri possiamo iniziare i lavori di questa
seduta del Consiglio regionale.
In considerazione della comprovata gravità ed emergenza
nazionale e regionale, che rende temporaneamente impossibile, o
quantomeno particolarmente difficile, al Consiglio regionale di
riunirsi secondo le modalità ordinarie, come previsto dalla
deliberazione dell'Ufficio di Presidenza n. 33 in data 31 marzo
2020, l'adunanza odierna si svolge con la partecipazione dei
consiglieri in modalità telematica, mediante collegamenti in
videoconferenza sulla piattaforma Zoom di tutti i consiglieri
regionali. Ricordo che l'adunanza consiliare non è aperta al
pubblico, ma è trasmessa sul canale digitale
TV Vallée
e in
diretta
streaming
sul sito internet del Consiglio regionale
della Valle d'Aosta.
Colleghi, siete invitati ad attivare il microfono solo quando vi
viene accordata la parola e a tenere la
webcam
attiva al
momento dell'appello e al momento in cui prendete la parola o siete
chiamati per le votazioni, per poter essere agevolmente
identificati.
Il Consiglio regionale è oggi convocato per l'approvazione della
proposta di legge regionale n. 56, presentata dai consiglieri
regionali Marquis, Barocco, Daudry, Lavevaz, Aggravi, Cognetta e
Mossa in data 9 aprile 2020. Si esamina il nuovo testo predisposto
dalla II Commissione consiliare. Ricordo che, così come previsto
dalla deliberazione dell'Ufficio di Presidenza prima citata, i
tempi della discussione sono contingentati sulla base della
determinazione della Conferenza dei Capigruppo, al fine di ridurre
il più possibile la durata della riunione. La Conferenza dei
Capigruppo ha concordato per i seguenti tempi di parola: dopo
l'illustrazione da parte del relatore, ogni consigliere può
intervenire in discussione generale per dieci minuti e la Giunta
può intervenire per le repliche per altri dieci minuti; al momento
della votazione finale della proposta di legge si procede con
dichiarazioni di voto di cinque minuti per gruppo. Ricordo che per
la prenotazione della parola occorre premere il tasto
Raise
Hand
, in tal modo appare l'icona di una mano blu di fianco al
partecipante, a indicare la prenotazione della parola; occorre
invece premere il pulsante
Lower Hand
al termine del proprio
intervento, oppure per abbassare la mano e cancellare la propria
prenotazione.
Riepilogo le modalità di svolgimento dell'adunanza, la cui
seduta mattutina terminerà alle ore 12:00 per consentire al
Presidente della Regione di partecipare a una riunione in
videoconferenza indetta dal Governo con i presidenti delle regioni
a statuto speciale, mentre la seduta pomeridiana riprenderà alle
ore 14:00.
La relazione del relatore è depositata, mediante trasmissione
dall'indirizzo di posta elettronica istituzionale del relatore,
all'indirizzo archivio@consiglio.vda.it e
legislativo@consiglio.vda.it; si procederà poi alla distribuzione a
tutti i consiglieri e ai rispettivi indirizzi di posta elettronica
istituzionale, a meno che si opti per la relazione orale
autorizzata a termini di regolamento, essendo il parere della
Commissione stato espresso all'unanimità.
Al fine di evitare sospensioni della seduta, che non saranno
consentite, anche perché non compatibili con lo svolgimento in
modalità telematica dell'adunanza, la Conferenza dei Capigruppo ha
concordato che gli emendamenti dovevano essere obbligatoriamente
depositati in Commissione e che in aula potranno essere presentati
solo gli emendamenti respinti dalla Commissione stessa, se
corredati di parere favorevole di copertura finanziaria. La
presentazione di tali ultimi emendamenti avviene mediante
trasmissione entro la prima mezzora della seduta, mediante posta
elettronica istituzionale. Si procederà poi alla loro distribuzione
a tutti i consiglieri ai rispettivi indirizzi di posta elettronica
istituzionale. L'illustrazione di tali emendamenti è effettuata in
sede di intervento in discussione generale e si procede alla sola
votazione senza discussione. Al momento sono pervenuti e sono già
stati trasmessi tre emendamenti del gruppo Rete Civica.
Ciascun consigliere regionale entro le ore 17:00 di ieri ha
potuto depositare ordini del giorno concernenti il contenuto delle
disposizioni del disegno di legge o del provvedimento
amministrativo in esame, che ne determinino o ne specifichino il
concetto, o servano di norma alle Commissioni consiliari
permanenti. Tali ordini del giorno, purché correlati alla proposta
di legge, come disposto dall'articolo 64 del Regolamento interno
appena citato e attinenti alla situazione di emergenza sanitaria,
economica e sociale, sono stati distribuiti a tutti i consiglieri
ai rispettivi indirizzi di posta elettronica istituzionale. La loro
trattazione sarà effettuata dopo la chiusura della discussione
generale e prima della votazione della proposta di legge con la
seguente tempistica: cinque minuti per il proponente, cinque minuti
per un membro della Giunta e cinque minuti per un solo consigliere
per ciascun gruppo. Al fine di evitare sospensioni della seduta,
non compatibili come abbiamo detto prima, si procederà senz'altro
alla loro votazione senza la possibilità di emendarli; si procederà
poi alla votazione della proposta di legge nel nuovo testo
predisposto dalla II Commissione consiliare, articolo per articolo,
degli eventuali emendamenti e alla votazione finale dell'atto, con
dichiarazione di voto di cinque minuti per gruppo prima del voto
finale della legge nel suo complesso.
Invito ora il collega, il consigliere Marquis, a illustrare la
relazione.
Ricordo che i tempi della parola saranno controllati dalla regia
e ci sarà un suono, un "gong" alla fine, che sarà attivato dal
personale di segreteria e determinerà la conclusione del tempo a
disposizione, dopodiché verrà tolta la parola.
Prego, collega Marquis.
Marquis (SA) -
Buongiorno a tutti cari colleghi.
L'emergenza sanitaria così carica di dolore e di impegno ha da
subito evidenziato un'emergenza collegata e parallela, quella
economica. L'arresto delle attività, il confinamento delle persone
e delle famiglie nelle loro abitazioni, la limitazione della
mobilità hanno inciso gravemente sulla situazione finanziaria dei
valdostani. È subito parso chiaro che occorresse sostenere la
continuità delle relazioni economiche, sia tra le imprese sia tra
le persone, affinché fossero rispettati contratti, stipendi e un
minimo di entrate per le famiglie, cercando di sostenere le fasce
più deboli. Una prima e immediata misura è stata attivata il 25
marzo, con la sospensione per un anno delle rate dei mutui
agevolati regionali e con l'istituzione di un fondo di garanzia
presso le Confidi, con una partecipazione regionale di 3,7 milioni
di euro; era necessario però sviluppare rapidamente una seconda
azione che sostenesse il sistema economico valdostano in un
contesto di emergenza.
Alla II Commissione affari generali, che ho l'onore di
presiedere, è stato affidato il mandato di preparare questa
proposta di legge, cioè l'insieme delle misure urgenti a favore di
imprese e famiglie, con una dotazione di 25 milioni di euro. Si è
subito inteso che tale perimetro finanziario era insufficiente, si
poneva la necessità di pensare da subito a una successiva ulteriore
serie di misure. Il Presidente della Regione aveva inizialmente
formulato due ipotesi: di preparare queste misure legislative per
il mese di maggio, oppure di accorparle all'assestamento di
bilancio nel mese di giungo. La II Commissione e i consiglieri
hanno valutato di procedere con la massima urgenza e quindi ad
aprile, anche per affiancare e integrare le misure statali
anch'esse in evoluzione. Per questo motivo si è tracciato un
programma di lavoro dettagliato con le singole tappe da raggiungere
e un cronoprogramma da rispettare: l'abbiamo adottato all'unanimità
nella seduta del 27 marzo della II Commissione.
Vi era poi una questione di metodo: era necessario rendere
concreta la partecipazione di tutti, raccogliere ogni contributo,
estendendo il lavoro di commissione a tutti i consiglieri e
all'apporto dei gruppi, con approccio collaborativo e di
coinvolgimento. È un metodo che la Valle d'Aosta conosce bene, ma
che doveva funzionare anche in queste condizioni di distanziamento
sociale, di strumenti telematici e di
prorogatio
delle
istituzioni. Ci voleva flessibilità, adattamento e disponibilità di
ognuno. I frutti sono arrivati e non è stato facile. Ringrazio i
consiglieri a nome mio e dei colleghi commissari per la pazienza
dimostrata in qualche passaggio, che è stato fatto correndo e
chiedendo uno sforzo aggiuntivo per tenere il passo. In questo modo
sono stati raccolti anche gli apporti delle categorie dei soggetti
economico-sociali, guardando già alle successive misure, sia per
iscritto sia nelle consultazioni in riunione.
Si è trattato di un approccio concreto e pragmatico, orientato
all'interesse dei valdostani e del sistema economico regionale. Non
a caso, proprio pensando ai tempi ordinari dell'amministrazione che
dovevano essere contratti notevolmente, la II Commissione si è
preoccupata anche dell'attuazione delle misure, disegnando un
procedimento interamente digitale delle domande e prevedendo aiuti
privi di istruttorie. I tempi dell'amministrazione ordinaria non
sono compatibili con la situazione di emergenza. A questo riguardo,
per raggiungere gli obiettivi prefissi, fin dai primi di aprile
abbiamo suggerito al Governo, parallelamente all'elaborazione del
progetto di legge, di attivare la piattaforma digitale per rendere
immediatamente esecutiva la legge dopo la sua approvazione. Si
auspica che si possa procedere all'erogazione delle misure nei
termini previsti dalla Commissione.
La Commissione allargata ai consiglieri regionali ha svolto un
lavoro importante, rapido ed efficace. I consiglieri si sono
rimboccati le maniche in un contesto in cui la Giunta, priva di tre
componenti, è concentrata in particolare sulla crisi sanitaria. È
un ruolo che il nostro Consiglio Valle ha mostrato di saper gestire
e rendere concreto in poco tempo. Il cronoprogramma è stato infatti
rispettato appieno, percorrendo tutte le tappe previste. La
Commissione è stata capace collettivamente di passare dalla
raccolta di tutte le proposte a una traccia condivisa, per poi
scendere nei dettagli dal macro al micro. Gli uffici del Consiglio
regionale e della Giunta hanno sostenuto questo percorso,
affrontando i problemi posti dalla politica e dalla drammatica
urgenza che stiamo vivendo. Le categorie economiche sociali, le
organizzazioni e le associazioni hanno mostrato di apprezzare il
lavoro svolto, hanno dato un apporto molto utile, di grande e
decisivo aiuto anche per le prossime misure, quelle che aiuteranno
la ripartenza dell'economia valdostana.
È stato lavoro di giorni intensi e lunghi che si sono prolungati
nelle festività pasquali, coscienti del sentimento di attesa dei
valdostani. C'è stata una capacità di sintesi e collaborazione
aperta con tutti i passaggi validati lungo il percorso: steccati e
divisioni sono stati superati, si sono trovate unità e solidarietà
nel gestire la fase di emergenza. È stato condiviso dunque
l'obiettivo politico e la responsabilità del progetto di legge di
cui questo Consiglio si è fatto carico e che la II Commissione ha
adottato all'unanimità. Vorrei mettere in evidenza questo aspetto,
perché dimostra che la politica, la nostra politica valdostana, in
questa fase è stata capace di rispondere ai bisogni della nostra
Valle con serietà, con scelte discusse e condivise, una politica
dotata di spirito comune per la nostra Valle d'Aosta e per i
valdostani, recuperando e riaffermando il ruolo dell'istituzione
che vedo chiaramente e di cui vorrei ringraziare tutti.
Passerei ora all'illustrazione della legge che si compone di 22
articoli. L'articolo 1 illustra le finalità del dispositivo.
L'articolo 2 dispone il differimento dei termini del versamento di
tributi regionali e locali, quali le tasse automobilistiche e l'IMU
che viene posticipata al 16 dicembre 2020. L'articolo 3 dispone la
costituzione di un fondo di rotazione regionale presso Finaosta,
per l'erogazione dei finanziamenti a tasso agevolato a favore di
aziende e professionisti; i beneficiari saranno coloro che hanno
dichiarato nel 2019 un volume di affari non superiore a 500 mila
euro. L'articolo 4 introduce contributi per l'abbattimento degli
interessi su finanziamenti di liquidità a favore di imprese e di
liberi professionisti che accedono nel corso dell'anno 2020 alle
prime misure regionali urgenti; tali contributi sono diretti
all'abbattimento di interessi conseguenti alla sottoscrizione dei
finanziamenti di cui all'articolo 3 della legge n. 4 del 2020.
L'articolo 5 introduce un indennizzo per la sospensione
dell'attività disposta dal decreto del Presidente del Consiglio dei
Ministri dell'11 marzo 2020: la Regione provvederà all'integrazione
delle disposizioni contenute nel decreto legge 18/2020, disponendo
l'erogazione di 400 euro al mese per i mesi di marzo e aprile 2020
a favore dei lavoratori autonomi e dei liberi professionisti
iscritti alle professioni ordinistiche residenti in Valle d'Aosta
che sono tenuti alla sospensione dell'attività. L'articolo 6
prevede un indennizzo ai titolari dei contratti di locazione a uso
non abitativo, disponendo che per l'anno 2020 la Regione provveda a
corrispondere ai soggetti esercenti attività d'impresa o attività
professionale un indennizzo a fondo perduto pari al 40 percento del
canone di locazione relativo al mese di marzo 2020, fino a un
importo massimo di 500 euro.
L'articolo 7 disciplina l'indennizzo alle categorie prive di
altre modalità di sostegno al reddito; sono destinatari di un
indennizzo di 400 euro al mese per i mesi di marzo e aprile i
lavoratori autonomi, anche esercitanti attività stagionale, non
tenuti alla sospensione dell'attività disposta con DPCM dell'11
marzo 2020; altresì sono ricompresi i lavoratori dipendenti,
compresi atipici e lavoro domestico, che non beneficiano di
ammortizzatori sociali, collaboratori coordinati e continuativi,
tirocinanti il cui tirocinio extra curriculare sia stato
interrotto. È altresì inserito un indennizzo per gli studenti
universitari in Valle d'Aosta e frequentanti atenei valdostani o
situati fuori dalla regione, titolari di un regolare contratto di
locazione o domiciliati presso strutture collettive pubbliche o
private.
L'articolo 8 prevede un indennizzo ai lavoratori dipendenti che
beneficiano di ammortizzatori sociali; la Regione eroga
una
tantum
un indennizzo di 200 euro ai lavoratori dipendenti con
contratto di lavoro a tempo determinato che hanno beneficiato nel
mese di marzo 2020 di ammortizzatori sociali. A questo riguardo
chiederei alla Presidenza di fare una rettifica: laddove c'è
scritto "indennizzo di 200 euro" eliminare la parola "lordi".
L'articolo 9 introduce l'esenzione dall'addizionale regionale
IRPEF per l'anno 2020, disponendo che per il periodo d'imposta 2020
i soggetti con reddito complessivo determinato ai fini d'imposta
sino a 15 mila euro siano esentati dal pagamento della misura.
L'articolo 10 introduce un
bonus
a favore dei soggetti con
figli a carico minorenni, per il mese di marzo e aprile 2020, di
100 euro per ogni figlio minorenne, per le famiglie anagrafiche con
reddito lordo fino a 30 mila euro per l'anno 2018 e da due figli in
poi...
Presidente -
Collega, deve concludere. È passato il tempo
a disposizione.
Marquis (SA) -
Posso prendere cinque minuti di tempo?
Presidente -
No, i tempi sono fissi, collega Marquis. Se
vuole inviare la relazione, sarà distribuita a tutti i commissari.
La invito a concludere.
Marquis (SA) -
Allora molto rapidamente concludo dicendo
che è stato fatto un lavoro sin qui credo decoroso del ruolo che
tutti stiamo gestendo e pertanto auspichiamo che possa essere
concluso il percorso nel migliore dei modi, per mettere sicuramente
queste misure a terra e a favore dei beneficiari valdostani.
Presidente -
Dichiaro aperta la discussione generale e
invito i colleghi che intendono prendere la parola a prenotarsi.
Vista la modalità telematica, invito davvero a prenotarsi, almeno
possiamo avere anche un ordine di intervento. Il collega Aggravi ha
chiesto la parola e ne ha la facoltà.
Aggravi (Lega VDA) -
Permettetemi prima di tutto di
ringraziare i membri della II Commissione consiliare, che col
sottoscritto hanno lavorato in questi ultimi periodi a questo
disegno di legge, senza non poche difficoltà. Non è stato facile,
sia perché l'isolamento ha introdotto questo nuovo modello di
lavoro a distanza che per molti è sicuramente una novità, vuoi
anche perché purtroppo il supporto tecnico richiesto è apparso in
alcune situazioni tratteggiato; ma su questo tornerò. Il punto di
partenza, e vorrei ringraziare anche tutti voi, colleghi
consiglieri, è stato l'apporto che ogni gruppo consiliare, ogni
collega ha presentato all'attenzione della Commissione. Da qua c'è
stato un lavoro di affinamento, di pareristica, di osservazioni,
anche di trattative per generare questa legge.
Si sarebbe sicuramente potuto e dovuto fare di più, ma, come mi
ha gentilmente suggerito una collega in questi giorni, diceva De
Gaulle: "Je préfère prendre des décisions imparfaites plutôt que
d'être constamment à la recherche des décisions parfaites qu'on ne
trouvera jamais ". È così è stato, perché il momento lo richiedeva
e perché abbiamo ritenuto opportuno non rimandare una reale
risposta, ancorché imperfetta, a favore di imprese, famiglie e
singoli, ad un piano B che poteva magari arrivare a giugno e
sarebbe stato tardi. Oggi non è il momento della polemica, non lo è
stato nel lavoro in Commissione, ma sia chiaro che questo non vuol
dire che siamo addormentati; la guardia è sempre alta e non la
abbasseremo, perché casi come Finaosta, ICV, gestione
dell'emergenza epidemiologica, corsi OSS, deliberazioni di
ordinaria amministrazione sono da noi monitorati e analizzati
costantemente.
Non entrerò nel dettaglio della legge, l'ha già fatto il collega
Marquis, ma voglio invece porre l'attenzione molto modestamente su
quelli che, secondo me, sono degli interventi che dovremo destinare
al provvedimento successivo. Senza dubbio da qui la grande
variazione di bilancio del post approvazione del rendiconto, ed è
un grande peccato vedere che ancora una volta a Roma il Südtirol ci
dà delle lezioni sull'uso dell'avanzo. Dobbiamo lavorare a un
intervento legislativo utile a definire una serie di proroghe
tecniche, utili a evitare che l'isolamento metta ulteriormente in
ginocchio il sistema: parlo dei titoli abitativi, dei permessi,
degli appalti; una legge dedicata al fronte sanitario e che
comprenda le misure
à la une
che tutti hanno esposto in
commissione.
Signori del Governo, mi rivolgo a voi. Spero che la
collaborazione e la disponibilità di avere le informazioni in
Commissione questa volta ci siano e credetemi che si può fare molto
di più. In questo momento, lo ridico, tutti dobbiamo lavorare alla
pari. Un vostro intervento di
moral suasion
positiva con gli
uffici è importante, perché davvero il percorso di definizione di
questa legge è stato molto duro.
Abbiamo davanti a noi una legge di 120 milioni, come la chiamano
i giornali. La prima fase credo che debba essere quella del
rifinanziamento e perfezionamento delle misure che già oggi sono
contenute in questa legge. La seconda fase dovrà identificare
quegli interventi più strutturali che dovranno permettere alle
nostre imprese di riattivarsi e adeguarsi alle necessità del
mercato, che sarà pesantemente trasformato da questa crisi, ma
anche a quello che ci riserveranno le disposizioni sanitarie nella
fase di riapertura. Qui sì, possiamo anche parlare di fondo perso:
gli investimenti utili alla ripartenza dovranno essere supportati
adeguatamente. Però, per favore - lo dico anche a chi silente ha
seguito il lavoro della Commissione e poi è apparso fuori quale
campione dell'indennizzo per tutti; non lo dico con polemica - io
capisco benissimo che si voglia calcare il momento, ma perdonate il
mio realismo, non è più tempo di dare false aspettative a chi già
si trova in difficoltà e dovrà decidere se e come proseguire. Non
fingiamo che l'emergenza giustifichi tutto: aiuti di Stato,
finanziamenti indiretti, numeri mancanti e poi via dicendo. No, chi
fa imprese è stufo di false promesse e io preferisco dire
chiaramente come stanno le cose, perché promettere cifre di ritorno
sul fatturato, sui costi passati, non ha senso.
Da un lato mi si spieghi poi come si intende gestire questa
misura e soprattutto i numeri, perché le cifre pongono dei grossi
dubbi. Questa
querelle
non ha senso, come dicevo; pensate
che a me piacerebbe tanto emettere i Vda Bond per sostenere la
ripresa, perché non ne parliamo? Ripeto, dare false aspettative a
chi deve capire come organizzarsi dopo l'impatto violento di questa
serrata non aiuta.
Servono due "D" nella seconda fase: defiscalizzare e
deburocratizzare. Con un ordine del giorno, firmato con altri
colleghi, abbiamo già fatto una proposta di defiscalizzazione, ma
questo momento deve anche insegnarci una volta per tutte che la
tecnologia non è bella soltanto quando ci facciamo i
selfie
,
come diceva il collega Viérin, ma anche quando accorcia i tempi e
limita i costi della burocrazia. Ecco un altro punto su cui abbiamo
vigilato: il bando affitti ho visto che è arrivato, ma perché si
prevedevano delle cose allo sportello, quando potevamo far leva
sulla tecnologia?
I prossimi tempi ci porteranno anche a fare un robusto tagliando
(ma anche un taglio!) alla nostra partecipata INVA, perché dovrà
davvero diventare l'informatica pubblica valdostana, e lo proveremo
già nell'attuazione della maggior parte delle misure contenute
nella presente legge. Non faremo un atto di fede, perché la
liquidazione di queste misure non può aspettare.
Ma c'è un'ulteriore misura che ritengo essere importante e
voglio proporla, una misura a favore dell'occupazione nuova o
mantenuta. Attiviamo una misura strutturale che alleggerisca
significativamente il costo del lavoro delle nostre imprese. Tu
impresa assumi a tempo indeterminato? Tu impresa non licenzi in
questa fase? E noi ti sosteniamo nel costo del tuo personale, sino
a superare questo momento; parlo di sei mesi, un anno e magari
qualcosa di più. Le risorse ci sono e ci sarà tempo per andare nel
dettaglio.
C'è anche un'ulteriore misura necessaria, quella di far
collaborare le nostre realtà, di semplificarle, di razionalizzarle:
ci saranno molte crisi di impresa, dobbiamo essere seri e dirlo.
Penso soprattutto al settore agricolo, alla piccola manifattura, al
ciclo del fresco, al Chilometro Zero: dobbiamo prevedere una misura
che aiuti accorpamenti di aziende, reti di imprese, che permetta di
generare economicità soprattutto sui costi di produzione, trasporto
e vendita, chiedendo al contempo però ai nostri operatori di
comprare, mangiare e vendere valdostano.
I momenti di crisi necessitano di dazi morali e non possiamo
ancora applicare quelli economici, ma al momento di crisi serve
questa misura, perché occorrerà sempre più differenziare l'offerta
rispetto a una nuova domanda, forse fatta più da provenienza di
prossimità o più lontana ancora, ma che cercherà comunque un
particolare maggiore. Dobbiamo rafforzare il nostro
particolarismo.
Ci sarebbe ancora molto da dire, ma voglio permettere a tutti di
potersi esprimere e ho già condensato in maniera sintetica molti
elementi. In conclusione, il sottoscritto e la mia squadra abbiamo
lavorato in questo periodo con serietà e responsabilità, vigilando,
lo sottolineo. Così continueremo a fare: a mantenere la guardia
alta, perché non si verifichino sornione fughe in avanti,
sfruttando il momento di emergenza, e qualcuna l'abbiamo già
vista.
Presidente -
La parola al collega Cognetta, prego.
Cognetta (VDALIBRA) -
È stato un lavoro lungo, è stato un
lavoro difficile in alcuni momenti, complicato, ma sono molto
soddisfatto del risultato. In tanti hanno messo da parte le
posizioni pregresse e soprattutto tutto ciò che è stato fino a
prima dell'emergenza COVID. Io che normalmente sono stato un
consigliere che ha attaccato molto e ha fatto emergere spesso tutte
le incongruenze e le incapacità dei governi e delle maggioranze che
si sono succeduti, ho in questo caso eliminato quella parte e mi
sono messo al servizio di tutti. Ma questo è stato fatto da tanti,
tanti, tanti componenti della II Commissione e anche da tanti
colleghi. Non da tutti, perché ovviamente non tutti riescono a
cogliere la gravità del momento, però è una cosa che tenevo a
sottolineare.
Per quanto riguarda le questioni tecniche, avremo modo di
parlarne e ne parleremo a lungo. Però c'è un'aggiunta rispetto a
quanto già detto dal collega Aggravi e quanto detto dalla relazione
del presidente: anche la Pubblica Amministrazione locale va
ristrutturata. Ci siamo accorti, ed è emerso in maniera lampante a
tutti, che c'è uno scollamento gigantesco, enorme, che va sanato,
va recuperato tra ciò che sono le emergenze, ciò che serve al
cittadino in fretta e ciò che invece sono i tempi della burocrazia.
È una cosa che in una regione piccola come la nostra, che dovrebbe
avere dei servizi adeguati a ciò che siamo, non può più essere
permesso. Io mi impegnerò per questo, così come ho sempre detto che
l'informatica andrebbe di sicuro valorizzata e di sicuro sfruttata
al meglio, cosa che non è stata fatta e che ci ha presentato il
conto e ci presenterà ancora il conto, per quello che sarà la Valle
d'Aosta. Dobbiamo approfittare di questo momento, di questa
situazione tragica, per finalmente bloccare tutta una serie di
posizioni che non possono più essere accettate, tutta una serie di
orti e orticelli che non possono più essere mantenuti, altrimenti
affonderemo tutti.
Quello che noi non abbiamo capito di questa crisi e che, ahimè,
stiamo vedendo, è che sarà una crisi strutturale. Ci sarà un prima
e un dopo: al dopo dobbiamo prepararci, al dopo dobbiamo puntare
per risollevarci e per ricominciare a correre. In questo momento
noi siamo assolutamente a terra e purtroppo, mi duole dirlo, il
peggio non è ancora arrivato, il peggio sarà a maggio, giugno,
quando in tanti purtroppo perderanno il posto di lavoro. Io non so,
spero che le misure che metteremo in atto saranno sufficienti, però
questo è il momento di riformare e ristrutturare questo sistema.
Non esistono più scuse. Mi batterò per questo, mi batterò perché
questi soldi non vadano sprecati e soprattutto servano
effettivamente per ciò che devono servire.
Un'altra cosa su cui cercherò di porre l'attenzione rispetto a
quello che verrà fatto è il risparmio. È vero che dobbiamo cercare
nuove risorse con l'assestamento, ma è anche vero che dobbiamo
mettere in atto dei risparmi, e tanti, sulla pubblica
amministrazione. Non è più tempo di avere strutture faraoniche.
Io ringrazio tutti per il lavoro e non voglio rubare altro
tempo. Ringrazio ancora una volta i colleghi della II Commissione e
tutti quegli altri colleghi che hanno dato un apporto fattivo.
Presidente -
La parola al collega Mossa, prego.
Mossa (M5S) -
Io vorrei ringraziare i colleghi della II
Commissione per il lavoro che abbiamo svolto in queste settimane.
Raccogliere tutte le proposte dei colleghi consiglieri,
analizzarle, verificarne la realizzabilità e infine concretizzarle
in un testo di legge, come detto dai colleghi che mi hanno già
preceduto, non è stata un'impresa facile. Abbiamo lavorato per due
settimane serratamente, mattina e sera, sabato e domenica, spesso
sino a tardi, e anche il giorno di Pasquetta. Abbiamo udito gli
stakeholders
e il Governo e abbiamo accolto le loro
suggestioni condivisibili e attuabili in questo contesto. Il tutto,
lasciatemelo dire, in maniera virtuale, attraverso le sole
videoconferenze e perciò non è stato davvero facile. Ringrazio
anche gli uffici del Consiglio e della Giunta per la stretta
collaborazione e per il grosso lavoro svolto in maniera efficiente
e celere.
Infine, eccoci qua oggi, con una proposta di legge in mano,
realizzata in tempi record e nel rispetto del programma che ci
siamo prefissati. Una legge la cui approvazione e attuazione potrà
dare una mano alle famiglie, ai lavoratori e alle imprese
valdostane per superare questo momento drammatico di emergenza,
causato dal COVID-19, in maniera dignitosa. Ognuno dei commissari
ha dato il proprio contributo spogliandosi della veste politica e
lavorando come un vero
team
. Per questo, un grosso grazie ai
commissari mi sembra davvero il minimo.
A questo punto però vorrei far notare una cosa importante, sia
ai colleghi consiglieri che ai cittadini che ci seguono da casa. Si
tratta di una critica, ma di una critica sana, di una critica
costruttiva. Abbiamo dimostrato che se c'è la volontà, esistono
anche le potenzialità per lavorare bene. Siamo stati capaci di
spogliarci delle nostre maglie di partito e dei nostri pregiudizi,
per collaborare e operare egregiamente. Se siamo stati capaci di
realizzare una legge così importante in sole due settimane, se
avessimo lavorato allo stesso modo in tutte le commissioni nei
diciannove mesi della nostra legislatura, pensate cosa saremmo
riusciti a produrre. Pensate a quante cose belle avremmo potuto
realizzare per migliorare la qualità della vita dei cittadini
valdostani.
Spero che questa esperienza, anche se causata da una situazione
drammatica di emergenza, serva da lezione per il futuro a tutti noi
e ai prossimi colleghi che siederanno sugli scranni del Consiglio e
della Giunta al posto nostro. Che chi ci succederà, capirà quanto i
giochi di palazzo e le infinite trattative per la spartizione delle
poltrone siano deleteri, e quanto invece il gioco di squadra
finalizzato alla costruzione di veri progetti per il bene comune
porti risultati positivi e, oserei dire, anche stupefacenti. Ora è
il momento di approvare questa legge e ricominciare immediatamente
a lavorare sul prossimo provvedimento. Forza Valle d'Aosta, usciamo
da questa crisi e facciamolo a testa alta!
Presidente -
Ha chiesto la parola la collega Minelli,
prego.
Minelli (RC-AC) -
Per collocare nel suo giusto contesto
la proposta di legge che stiamo esaminando, credo che sia
necessario partire da uno sguardo complessivo delle misure urgenti
fin qui adottate o
in itinere
, sia da parte del Governo
nazionale sia da parte di questo Consiglio. Per una valutazione
complessiva è opportuno distinguere fra le misure che riguardano le
persone e quelle che riguardano le imprese.
Per quanto riguarda le persone e le famiglie ci sono varie
misure sia nei decreti del Governo, sia nel testo che abbiamo
votato a marzo, sia in questo provvedimento regionale oggi in
discussione: vari interventi di carattere assistenziale, necessari
certamente, ma con un impatto e con importi molto limitati.
L'esenzione che si propone di dare rispetto all'addizionale IRPEF
vale meno di un centinaio di euro all'anno per ogni soggetto di
imposta, il
bonus
per un figlio si limita a 200 euro, il
sussidio alle Partite IVA e alle persone senza reddito è di 400
euro a marzo e ad aprile e la riduzione per le locazioni
artigianali e commerciali ha un tetto di 500 euro. I numeri parlano
da soli: misure di sopravvivenza, necessarie ma appunto di mera
sopravvivenza.
Per quanto riguarda le imprese vere e proprie direi poi che
siamo messi anche peggio. Tutte le misure prese vanno in due
direzioni: dilazioni e sospensioni nei pagamenti di mutui e imposte
e agevolazioni all'accesso al credito. Si tratta, come ho detto, di
misure necessarie, ma palesemente inadeguate per far fronte allo
stato di grave sofferenza della maggioranza delle oltre diecimila
imprese valdostane e in particolare delle micro e piccole imprese,
che stanno subendo drastiche perdite di fatturato in conseguenza ai
due mesi di inattività e che hanno davanti prospettive molto
incerte per quanto riguarda i prossimi mesi. Lo abbiamo sentito
nelle audizioni su questa proposta di legge, lo leggiamo ogni
giorno in documenti che vengono diffusi dalle associazioni di
categoria: la situazione è drammatica e quello che si sta facendo a
livello generale è ancora troppo poco.
Nelle scorse settimane è anche stato individuato un intervento
necessario che può dare effettivamente una speranza e una
prospettiva ai tanti che oggi si chiedono se potranno riprendere la
loro attività. La Chambre, Coldiretti, Confartigianato,
Confcommercio, Adava, Confsal, auditi in Commissione e altri che si
sono espressi attraverso i media, hanno esplicitamente richiesto
alla Regione di intervenire con sostegni e indennizzi a fondo
perso. Nel bollettino della Adava del mese di aprile 2020 c'è una
proposta precisa: si chiede un riconoscimento dei danni per
chiusura, cioè un indennizzo a fondo perso quale risarcimento del
danno causato da forzata inattività. Noi condividiamo questo
approccio e questo appello e riteniamo che già oggi bisogna mandare
un messaggio positivo, dicendo che il Consiglio regionale andrà
nella direzione anche degli indennizzi a fondo perduto per le
piccole imprese, ovviamente controllati, con questo terzo
provvedimento legislativo su cui dovremo iniziare subito a
lavorare. Per questo abbiamo proposto un emendamento alla relazione
che purtroppo non è stato recepito dalla Commissione e che
ripresentiamo.
C'è bisogno di un segnale concreto fin d'ora. Questo stesso
concetto lo riproporremo anche con un ordine del giorno. È una
proposta che del resto non crediamo di avanzare in solitaria,
abbiamo degli esempi intorno a noi: il vicino Canton Valais ha
previsto un indennizzo per le microimprese di 5880 franchi svizzeri
per ogni mese di cessazione dell'attività, oppure 4410 franchi
svizzeri per ogni mese di significativa riduzione dell'attività.
Qualcuno potrà dire che un cantone svizzero è un altro mondo, che i
sistemi di aiuti economici e lo stesso stato di salute finanziaria
della Svizzera sono diversi. Ma una cosa simile sta facendo anche
la Provincia autonoma di Bolzano, che ha annunciato un
finanziamento a fondo perduto per le piccole imprese con grandi
perdite di fatturato. Tra l'altro nella Provincia di Bolzano hanno
già fatto piani di investimento di vario tipo per 500 milioni.
Siccome abbiamo avvertito prese di distanza di qualche
consigliere su questa proposta che ho avanzato già in Commissione,
e direi anche una certa condiscendenza, vorrei ricordare che
autorevoli economisti italiani stanno suggerendo allo Stato di
intervenire con finanziamenti a fondo perduto per le imprese. Cito
ad esempio Carlo Cottarelli che ha scritto su
La Stampa
: "Il
decreto
sulla liquidità
delle imprese è stato
utile, ma ci si comincia a chiedere se, oltre ai prestiti, non
siano necessari anche versamenti a
fondo perduto
".
Mercoledì sempre su La Stampa l'ex ministro dell'economia Tria ha
detto: "Lo Stato dovrebbe decidere un intervento di compensazione a
fondo perduto commisurato alla flessione del valore aggiunto tra il
2019 e l'anno in corso, contando sul fatto che metà dei fogli
tornerebbe indietro sotto forma di tasse, prelievi e contributi,
mentre il resto finirebbe comunque a pagare stipendi e materie
prime".
Una caduta del Pil dell'8/9 percento del valore aggiunto
comporterà una rilevante discesa del gettito, perché alle imprese
non basta garantire l'accesso al credito, che pure è necessario.
Non si può solo dire "adesso indebitatevi": specie le piccole e
piccolissime imprese non ce la fanno. Ieri anche il ministro
Patuanelli ha dichiarato che nel prossimo decreto arriveranno
misure di ristoro e indennizzo a fondo perduto e si valuta se
replicare il modello francese e tedesco che hanno erogato cifre
consistenti.
Abbiamo fatto una valutazione approssimativa sull'impatto che
avrebbe per le finanze della Regione un indennizzo come quello che
proponiamo e proporremo. Con circa 80 milioni di euro si possono
indennizzare gran parte delle micro e piccole imprese valdostane di
una quota rilevante della perdita del loro fatturato nei mesi di
marzo e aprile. 80 milioni sono alla portata della Regione Valle
d'Aosta. E non è neppure necessario concentrare tutte le risorse
dell'avanzo di amministrazione 2019 su tale misura, ci sono anche
altre possibilità da intraprendere. Si può far fronte a varie
esigenze. È vero, è certo però che la Regione deve fare delle
operazioni straordinarie e non ordinarie per reperire delle
risorse. Oltre all'avanzo di amministrazione e alla revisione del
bilancio 2020, la Regione ha altri strumenti ancora per recuperare
risorse, ad esempio può emettere
bond
per far fronte
all'emergenza Coronavirus, come sta facendo la Provincia di
Bolzano, e come abbiamo fatto vent'anni fa per l'acquisto dall'ENEL
delle centrali idroelettriche: un intervento strategico, con
risorse straordinarie, così come oggi è strategico rimettere in
piedi il tessuto produttivo della Valle d'Aosta.
Ci sono poi altri settori in cui si possono fare delle economie
e uno, su cui possiamo intervenire anche oggi e che ha un carattere
esemplare, è quello degli emolumenti di consiglieri, assessori e
presidenti. C'è un nostro emendamento oggi in aula che, con la
riduzione limitata di indennità di cariche e di funzioni per un
anno e un azzeramento dei contributi ai gruppi, può permettere di
recuperare un milione di euro. È un gesto a nostro avviso
necessario e dovuto. Il livello elevato delle retribuzioni di chi
siede in Consiglio non era giustificato in passato e avevamo già
proposto di ridurre; lo è ancor meno oggi, in un momento di
emergenza in cui molti valdostani hanno gravi difficoltà
economiche. Occorre quindi un gesto concreto e forte, normato dalla
legge e non lasciato alla volontà dei singoli, un vero e proprio
provvedimento che non è invece contenuto nell'articolo 13 della
proposta di legge n. 56, il quale prevede semplicemente la
possibilità per i consiglieri di decurtare gli emolumenti e il
dimezzamento dei contributi ai gruppi. I due piani sono totalmente
diversi e credo che chiunque lo possa ben comprendere.
Presidente -
Ha chiesto la parola il collega Luboz,
prego.
Luboz (LEGA VDA) -
L'ultima volta che sono intervenuto in
Consiglio a gennaio, avevo utilizzato un'espressione che oggi
risuona purtroppo profetica e inquietante. Analizzando allora il
disastro politico del 2019, a cui tutti quanti, chi più e chi meno,
abbiamo contribuito, avevo fatto questa riflessione per l'anno
nuovo: "Ora non ci resta che sperare che il vecchio adagio 'anno
bisesto anno funesto' non sia confermato, perché qualora avesse un
fondamento, peggio di così francamente non saprei cosa possa
capitare alla nostra regione". È andata peggio! È andata peggio di
quanto chiunque avesse potuto pensare e siamo solo ad aprile. Ciò
che sta avvenendo nessuno avrebbe potuto e saputo lontanamente
immaginare. Ricordo che in Valle si parlava di 300/330 contagi al
massimo: siamo a tre volte tanto. Ora, se a livello sanitario pare
che la situazione lentamente migliori, senza abbassare la guardia e
ringraziando tutto l'apparato e quei lavoratori che non si sono mai
fermati, è necessario mettere in moto misure e risorse per
rilanciare i settori economici di fondamentale importanza o
quantomeno attutire l'inevitabile crisi che la pandemia sta
generando.
Veniamo quindi alla proposta di legge. A tutte le parti sociali,
ai commissari, consiglieri, dirigenti e personale tecnico e
amministrativo che hanno collaborato vanno i dovuti ringraziamenti.
C'è gente che ha lavorato anche a Pasqua e a Pasquetta, e questo
credo che sia giusto e doveroso sottolinearlo. Lunedì di Pasquetta
ho inviato per altre ragioni un quesito a un funzionario regionale
e mi sarei aspettato una risposta il giorno successivo, invece è
giunta nel giro di un'ora, proprio perché ci stava già lavorando a
Pasquetta. Quindi in un momento dove abbondano le critiche al mondo
politico e al settore pubblico, dove gli occhi e l'attenzione sono
giustamente puntate sul palazzo regionale, credo che sia doveroso e
opportuno rendere la legittima rispettabilità a chi ha continuato
il suo lavoro con impegno e abnegazione, se possibile ancora
maggiore di prima, considerate le difficoltà del momento.
Personalmente, per quanto riguarda la proposta di legge, ho
accolto con favore tutti quanti i contributi giunti dai vari gruppi
o singoli consiglieri. Capisco le aspettative della comunità, delle
imprese, delle famiglie, in particolare di coloro che hanno
un'attività in proprio. Leggiamo, commentiamo e spesso condividiamo
le reazioni che vengono pubblicate sui giornali o sui
social
. Questa è una prima misura di 25 milioni di euro.
Confidiamo che a breve, per la manovra ipotizzata da 120 milioni di
euro, con una ricognizione attenta del bilancio, ma questo
dipenderà dal Governo, possano essere reperite ancora ulteriori
risorse.
Certo però bisogna evitare di promettere ad associazioni o
realtà varie contributi probabilmente non dovuti, perché connessi
ad attività che non verranno svolte a causa della pandemia,
soprattutto poi quando queste stesse associazioni stanno
promuovendo una raccolta fondi tra i propri associati, da destinare
magari alla Protezione Civile. Mi riferisco, colleghi,
all'Assemblée de chant choral che ha luogo solitamente a maggio:
approvazione dell'organizzazione della manifestazione 6 marzo,
approvazione del regolamento e formulario per l'assegnazione di
contributi 19 marzo, lettera ai cori con la quale si assicura il
contributo e si dà istruzione sulla modalità di domanda 10 aprile.
Tutto coerente con la situazione attuale? Io ho qualche dubbio,
soprattutto quando si fa riferimento a una legge che prevede
espressamente che l'erogazione di contributi sia subordinata alla
partecipazione all'assemblea di canto; ma se questa non avrà luogo,
di quali contributi parliamo? E ne parlo anche in veste di noto
appassionato di canto corale. Voglio sperare davvero che questi
fondi siano già ricompresi tra i 25 milioni o almeno possano far
parte del futuro corposo stanziamento. Sono convinto altresì che
nel bilancio della Regione voci e risorse come questa possano
essere reperite e distolte dalla loro originaria destinazione,
senza creare clamore, per andare a sostenere davvero quelle realtà
produttive che sono e saranno in affanno,
in primis
il
settore turistico e l'agricoltura.
Al di là di questo che mi premeva comunque sottolineare, mi sono
soffermato in particolare a riflettere su altri due argomenti, uno
di origine generale e l'altro più attinente alla legge. Il primo, e
sarò breve su questo punto, riguarda la nostra pretesa autonomia.
Non solo autonomia per eventuali elargizioni di indennizzo o
finanziamento, lì siamo stati davvero insuperabili in passato, ma
intendo proprio per gestire meglio il territorio, per
sburocratizzare, per rendere più agevole il rapporto
cittadini-pubblica amministrazione, per promuovere azioni concrete
a protezione delle imprese locali. Non parliamo poi
dell'istituzione del Consiglio: saremo pur in regime di ordinaria
amministrazione, ma anche in totale, imprevedibile, straordinaria
eccezionalità! Probabilmente in un momento storico e unico come
questo, potrebbero essere intrapresi percorsi ancora mai
ipotizzati, finalizzati a preservare e rinforzare soprattutto
quell'autogoverno spesso mal utilizzato.
Il secondo argomento che vorrei affrontare è quello inerente
alla nostra partecipazione a un eventuale fondo di solidarietà. A
parere mio, come è già stato sottolineato in Commissione, ogni
proposta è al contempo giusta e sbagliata, perché troppo soggettiva
e perché riflette essenzialmente le diverse coscienze di ognuno di
noi, che non possono per forza di cose essere concordi o analoghe.
Per questa ragione ho apprezzato e personalmente condiviso le
iniziative del CELVA, che volenti o nolenti rappresenta comunque la
base delle nostre comunità e che ha già raccolto quasi 50.000 euro.
Voglio credere, ma ne sono convinto, che se questa pandemia fosse
esplosa con qualche mese di anticipo, ora non ci ritroveremmo con
un governo azzoppato e un Consiglio decaduto. Chi allora cambiò
idea sul bilancio, in queste condizioni forse avrebbe agito
diversamente, e avremmo agito diversamente anche noi consiglieri,
probabilmente pure al di là dei rispettivi gruppi politici di
appartenenza. Di fronte a una crisi che nessuno avrebbe mai
immaginato, di fronte a tali scenari oscuri, sono convinto che
avremmo saputo dimostrare che certi interessi erano e sono tuttora
molto maggiori che non le piccole utilità di movimenti o
addirittura di partiti personali. Per questa ragione ora, prima di
qualsivoglia discussione politica su come affrontare i mesi che ci
separeranno dalle elezioni, accanto a queste misure che stiamo per
votare, sarebbe auspicabile anche una risoluta presa di posizione
collegiale di questo organo riguardo alle nostre indennità. È vero
che l'iniziativa benefica può essere sempre promossa anche
confidenzialmente da ognuno di noi, e sono convinto che tanti
operano e opereranno in tal senso. Ma quanto sarebbe più
meritevole, moralmente nobile e pubblicamente apprezzato se lo
facessimo tutti indistintamente, con una misura precisa e di
rinnovata credibilità e rispettabilità dell'organo consiliare!
Proprio per questo avrei visto e appoggiato con favore una decisa e
ferma presa di posizione dell'intero Consiglio attraverso la II
Commissione, e non solo da un emendamento enfatizzato dagli organi
di informazione di una piccola minoranza, probabilmente consapevole
che la sua proposta, pur lodevole, non sarebbe passata e che
proprio per questo avrebbe potuto poi essere utilizzata a scopo
elettorale. E quindi ripeto, purtroppo in assenza di tale
condivisione ben vengano le scelte personali di alcuni colleghi
effettuate da tempo e le iniziative del CELVA di questi giorni, che
è ancora più meritoria di quella dei colleghi di Rete Civica.
Solo rinunciando noi per primi potremmo magari immaginare, come
è stato ipotizzato da sigle sindacali o anche da colloqui informali
tra di noi, di invitare coloro che sono titolari di uno stipendio
pubblico a voler contribuire alla solidarietà, quella solidarietà
senza la quale non può esserci comunità. Proprio a tal proposito,
rispetto al senso di comunità, considerato che viviamo in un
fazzoletto di terra dove per interposta persona abbiamo
l'opportunità di conoscerci tutti, all'indomani di questa
situazione drammatica penso che dovremo rivedere completamente i
concetti, i principi che finora sono parsi essere gli unici per un
futuro di prosperità: quelli del progresso, della crescita e dello
sviluppo di una società. Principi e concetti sempre sbilanciati a
favore di un sistema capitalistico, in parte da rivedere,
soprattutto nella declinazione locale; principi e concetti lontani
dai veri, semplici e autentici bisogni dell'uomo. Saranno da
riconsiderare le politiche economiche e finanziarie, che hanno
permesso la proliferazione di ricche posizioni di rendita con
stipendi spesso parassitari. Spero che questa vicenda possa
contribuire a costruire un mondo più equo, dove la dignità del
merito e del lavoro vero, frutto di azioni, idee, studio e concreta
attività produttiva, vengano riconosciuti come valori fondanti di
una società che premia la serietà, la competenza e
l'efficienza.
Termino riprendendo quanto scritto due giorni fa dal più grande
stilista italiano su un quotidiano nazionale. Parlava del suo
mondo, ma sono riflessioni aderenti a ogni contesto: "Basta con gli
sprechi di denaro per gli
show
- lui diceva, io aggiungo:
per le inutilità tutte valdostane - basta! Sono solo pennellate di
smalto apposte sopra il nulla. Il momento che stiamo attraversando
è turbolento, ma ci offre la possibilità unica davvero di
aggiustare quello che non va, di togliere il superfluo, di
ritrovare una dimensione più umana. Questa è forse la più
importante lezione di questa crisi".
Présidente -
A demandé la parole la collègue Russo.
Russo (M5S) -
Non entrerò nel merito dei singoli articoli
della proposta di legge che ci apprestiamo a votare. Alcuni
articoli li condivido
in toto
, altri meno. Vorrei invece
soffermarmi su due scelte politiche importanti che sono definite in
questa proposta di legge. La prima è la scelta doverosa di
supportare economicamente le singole tipologie di lavoratori e
quindi le loro famiglie durante la forzata chiusura delle loro
attività, integrando le misure di sostegno nazionale con quelle
messe in atto dalla nostra Regione con questa proposta di legge,
arrivando così a un'ampia platea di settori economici. La seconda
scelta è quella di iniziare a pensare a una graduale ripartenza del
nostro sistema produttivo e commerciale, ma dobbiamo avere ben
chiaro che non c'è ripresa economica se non si gestisce
correttamente la questione sanitaria.
Dobbiamo creare delle precondizioni per iniziare a rimuovere le
misure di contenimento stabilite per contrastare la pandemia,
rimozione che dovrà essere graduale e altamente monitorata; le
misure devono essere rimosse in diversi stadi e deve essere
lasciato un tempo sufficiente tra uno stadio e l'altro per
misurarne gli effetti. Le precondizioni che dobbiamo creare devono
essere: una solida valutazione epidemiologica che indichi un
significativo calo della diffusione del virus per un periodo
sostenuto di tempo; il numero dei nuovi casi deve decrescere per
almeno due settimane consecutive; una capacità del nostro sistema
sanitario che non sia in difficoltà nei reparti di terapia
intensiva e neanche in quelli normali, più una differenza molto ben
marcata tra le strutture per i pazienti COVID e quelli non
COVID.
Un'altra precondizione è la capacità di effettuare test su vasta
scala sulla popolazione, sia tramite tamponi sia tramite indagini
sierologiche, utili per avere informazioni statistiche globali
sulla nostra regione e confrontarle con quelle delle altre regioni.
La diffusione del COVID-19 è condizionato in modo prioritario dalla
capacità di risposta di ogni singola area geografica nel limitare
la circolazione virale, per contenere ulteriori diffusioni
epidemiche. Il controllo della diffusione è vincolato alla capacità
sul territorio di identificare e interrompere la catena dei contagi
e nella fase successiva al
lockdown
questo sarà cruciale. Le
regioni e le aree che dimostreranno mediante indicatori adeguati di
essere in grado di tenere sotto controllo in modo efficace la
trasmissione potranno uscire dalle attuali misure collettive di
restrizione e mantenere solo l'isolamento selettivo dei casi, oltre
alle misure di contrasto, come ad esempio l'uso dei dispositivi di
protezione individuale.
Dobbiamo focalizzare immediatamente l'attenzione sull'analisi
dei dati di sorveglianza dei casi recenti e sull'identificazione
degli asintomatici, descrivere e analizzare i focolai di infezione
- ancora non l'abbiamo ben fatto - rafforzare le capacità operative
sul territorio. Le capacità di intervenire selettivamente e
tempestivamente sui nuovi casi e sui loro contatti rappresenta
l'unica reale possibilità per bloccare la catena di contagio e
quindi far ripartire il nostro sistema economico e produttivo in
sicurezza.
Per passare a un superamento dell'attuale lockdown bisogna
potenziare la prima linea di difesa rappresentata della nostra rete
di servizi di prevenzione sul territorio, per adottare misure
mirate, applicate in modo coordinato. Ci sono poi, oltre alla parte
sanitaria, altri aspetti importanti da monitorare, prima di
ripartire con l'apertura delle attività economiche. C'è la
questione delle mascherine che dovranno essere a disposizione delle
attività produttive: se durante il lockdown ne servivano un tot al
mese, per la ripartenza dobbiamo pensare che il numero sarà almeno
triplicato. La questione della sanificazione degli ambienti: chi
torna a lavorare dovrà farlo in ambienti sanificati, con mascherine
e guanti e nel rispetto della distanza di sicurezza. La questione
del distanziamento: un altro aspetto che dovrà essere garantito in
ogni attività produttiva in ripartenza sarà relativo al
distanziamento sociale di almeno un metro fra i vari lavoratori. La
distanza sarà da applicare in ogni attività produttiva e sappiamo
benissimo che questo sarà un grandissimo problema. La previsione di
turni scaglionati nelle aziende con un certo numero di dipendenti
concentrati in un unico posto di lavoro. La questione della
riorganizzazione e del rilancio dello
smart working
, come
alternativa per la gestione del lavoro nelle situazioni di
emergenza in cui siamo.
A parere mio è necessaria molta attenzione nel commentare le
conseguenze finali di una crisi che è ancora in corso e lo sarà
ancora per molto. Siamo una regione piccola, dobbiamo scegliere di
limitare la gestione della pandemia a poche misure chiare. Se
l'epidemia ripartisse e costringesse a una seconda chiusura delle
attività produttive e commerciali, i costi economici accumulati da
pagare a lungo termine potrebbero essere ancora più alti di quanto
ci si può immaginare.
Presidente -
Ha chiesto la parola la collega Morelli,
prego.
Morelli (AV) -
Volevo intervenire a nome del gruppo di
Alliance Valdôtaine per fare dei ringraziamenti sinceri e non
formali. Abbiamo già ascoltato gli interventi di alcuni commissari
che hanno voluto rimarcare come all'interno della II Commissione si
sia cercato di lavorare in un clima di collaborazione. Ora io credo
che dall'esterno, invece, da chi come me ha partecipato ai lavori
della commissione ma non è membro di commissione, sia opportuno
veramente apprezzare ed esprimere l'apprezzamento nei confronti dei
colleghi; per il nostro gruppo vi ha partecipato il segretario del
Consiglio Jean-Claude Daudry. Riteniamo che questi colleghi vadano
ringraziati perché hanno messo in campo le loro competenze, le loro
visioni politiche, le visioni di cui sono espressione, al servizio
della comunità in un momento storico particolare, della cui gravità
forse non siamo ancora del tutto consapevoli, ma che viene
paragonato dagli esperti alla Grande Crisi del '29, che ha avuto
effetti devastanti.
Ora, che i consiglieri mettano a disposizione e cerchino di far
valere le loro competenze e le loro visioni è una cosa normale, ma
che abbiano poi anche la volontà di farle convergere in un
risultato condiviso in modo unanime, è sicuramente meno usuale. Qui
si è cercata la sintesi, si è cercato di andare anche oltre una
dicotomia che conosciamo bene, che è quella Consiglio-Giunta, per
la quale in tempi normali le due linee procedono parallele e non si
incontrano mai, o quasi mai. Qui alla fine si sono incontrate, con
difficoltà ma si sono incontrate. Io mi permetto di auspicare che
per il prossimo intervento legislativo dovranno farlo ancora
meglio, valorizzando i rispettivi ruoli, le capacità, le
competenze, andando anche a ottimizzare i tempi, perché se è vero
che ci sono volute solo due settimane per predisporre questo testo,
forse il tempo avrebbe potuto essere ancora più breve se si fossero
trovate da subito modalità di collaborazione corrette. Non è una
critica, è una constatazione, un contributo pro futuro.
Poi si è messo da parte lo spirito di fazione, che è quello
spirito che fa sì che anche quando ci sarebbe la possibilità di
trovare un'intesa tra maggioranza e minoranza, tra Governo e
opposizione, si mantengono invece volutamente posizioni di scontro
per ragioni che ben conosciamo, politiche o pseudo politiche, che
attengono alla necessità di mantenere acceso quello spirito di
tifoseria delle rispettive basi elettorali. Credo che tutti noi
indistintamente conosciamo e pratichiamo lo spirito di fazione, ma
in questo caso, perlomeno per quanto riguarda i sette componenti
della II Commissione, bisogna riconoscere che questo non è
avvenuto; o meglio, a un certo punto si è corso il rischio che ciò
avvenisse, e infatti gli organi di informazione che dello spirito
di fazione si nutrono non hanno mancato di farlo notare, suscitando
anche reazioni di insofferenza da parte dell'opinione pubblica. Ma
evidentemente alla fine è prevalso lo spirito di comunità, forse un
po' perché non esiste più una maggioranza organica, ma anche e
soprattutto - voglio crederlo - perché dividersi politicamente su
una legge come questa sarebbe stato veramente deleterio e non
avrebbe portato a vincitori o vinti, ma soltanto a una serie di
perdenti di fronte a una comunità che è preoccupata e provata.
Questo non significa che non esistono più le differenze di
visione. Se così fosse ci sarebbe un impoverimento del confronto
democratico, che si alimenta proprio delle differenze, ma ci si è
dati delle priorità attorno alle quali trovare un accordo. E il
criterio che ha mosso il lavoro della II Commissione è stato di
cercare di non lasciare indietro nessuno, compatibilmente con una
coperta corta. Si è cercato di arginare le difficoltà delle
categorie più penalizzate, in particolare quelle che hanno subito
una sospensione forzata delle attività, ma devono continuare a
sostenere dei costi e delle spese, i lavoratori autonomi, le
categorie prive di sostegno al reddito; anche, per quanto possibile
dicevo con una coperta così corta, i lavoratori dipendenti che
dispongono di ammortizzatori sociali, ma che potranno comunque
beneficiare di un indennizzo seppur limitato ma reale, così come
c'è un'attenzione per le famiglie. È evidente che si tratta di
misure improntate all'urgenza, a sostegno del sistema sociale ed
economico valdostano, con una somma che è importante, sono 25
milioni di euro, ma che non è sufficiente: credo che su questo
dobbiamo essere molto realisti e non millantare un risultato che è
importante, ma che va comunque implementato.
Dovremo essere molto realisti anche per quanto riguarda il
prossimo intervento, ma dobbiamo esserlo anche cercando di
intervenire sui tempi dell'amministrazione. Qualcuno lo ha già
detto: i tempi dell'amministrazione ordinaria non sono compatibili
con l'emergenza, quindi uno sforzo nel senso della semplificazione
va fatto, si è già cercato di farlo sfruttando le tecnologie, ma
bisognerà anche cercare di combattere l'iperregolamentazione che
caratterizza la nostra amministrazione pubblica. Così come
bisognerà sfruttare un progresso, un salto dal punto di vista
tecnologico che noi per primi siamo stati obbligati a fare e che
avremmo già dovuto fare, perché sicuramente sfruttando al meglio la
tecnologia si possono ottimizzare tempi e costi. Forse le sedute
del Consiglio regionale in via telematica non sono il meglio, forse
è importante anche poter avere un confronto diretto che è fatto
anche di umanità, ma tante riunioni, tante procedure possono essere
svolte per via telematica e veramente ci auguriamo che questo
progresso forzato ci porti poi ancora a compiere ulteriori passi
avanti in questo senso.
Vorrei concludere con uno sguardo al futuro. Come gruppo di
Alliance Valdôtaine noi ci siamo impegnati, continuiamo a farlo,
per far fronte a questa emergenza sanitaria, ognuno nei rispettivi
ruoli, per far fronte all'emergenza sociale, ma riteniamo che a
poco a poco si debba cominciare a ragionare per una ripartenza,
facendolo anche attraverso piccoli passi, ma che per i nostri
cittadini possano essere significativi. In questo senso ragionare
su quanto si può ragionevolmente fare, contando sul senso di
responsabilità che è maturato tra i cittadini in questo periodo,
noi crediamo che contribuirà a tornare a una normalità che tutti
auspichiamo.
Presidente -
Ha chiesto la parola il collega Daudry.
Daudry (AV) -
Anzitutto anche da parte mia, come membro
della II Commissione, mi sembra doveroso ringraziare tutti quelli
che si sono prodigati in questo periodo per arrivare qui oggi, il
17 aprile. Se ci pensiamo un attimo, questo avrebbe potuto essere
il giorno dei comizi di chiusura e domenica saremmo andati a
votare; anche questo piccolo pensiero penso che ci dia la
dimensione della situazione che stiamo vivendo.
Mi permetto di ringraziare tutti i colleghi che hanno
accompagnato questo lavoro, gli uffici, come è stato ricordato, che
si sono dati disponibili sabato, domenica e lunedì di Pasqua. Credo
che questo però, ovvio che è obbligatorio e doveroso da parte
nostra e da parte di tutti, sia un atto di assoluta normalità. È
stato detto, è stato sottolineato da tutte le parti: stiamo vivendo
una situazione straordinaria, nulla è più come prima e
probabilmente nulla sarà più come prima. Per cui questo impegno che
stiamo mettendo, queste risorse che stiamo immettendo con questa
proposta di legge a sostegno del settore economico della nostra
regione sono un atto di assoluta normalità, e tutto il lavoro e
tutta la disponibilità che abbiamo dato deve essere ricondotto in
un impegno che deve essere assolutamente portato avanti.
Ai ringraziamenti però vorrei aggiungere anche la Giunta
regionale. Mi ricollego in parte a quello che ha appena detto la
collega Morelli, quando diceva che a un certo punto gli organi di
stampa hanno evidenziato come se ci fosse una mancanza di
collegamento e di collaborazione tra i vari organi. Invece vorrei
sottolineare questo aspetto e ringraziare anche la Giunta per la
disponibilità e per l'apporto che ha dato in funzione del lavoro
che abbiamo portato avanti. Un lavoro che, come ha ricordato bene
il presidente Marquis nella sua relazione, è iniziato il 25 marzo e
nella
roadmap
che ci eravamo dati l'obiettivo in questo
scenario era di riuscire ad andare in Consiglio regionale nel minor
tempo possibile, ma sapevamo che poteva essere maggio, mentre siamo
in Consiglio regionale il 17 aprile. Ecco che questo percorso così
breve è stato possibile grazie all'impegno e alla collaborazione,
anche nell'individuare non solo nel percorso gli
step
, ma
anche evidentemente nell'individuare le misure che sono state
portate avanti.
È stato detto e va ribadito, qui siamo in presenza di una fase
uno. Nella fase precedente ci eravamo già trovati per affrontare il
problema dei mutui e sospenderli. Oggi siamo ad affrontare la fase
legata alla liquidità e per questo motivo le misure che sono state
messe in campo raccolgono in maniera trasversale le esigenze delle
persone, delle famiglie, dei lavoratori e delle imprese, discutendo
per esempio dei fondi presso Finaosta, irrobustendo la possibilità
dei Confidi di dare delle garanzie, questo sicuramente in funzione
delle imprese; delle misure di indennizzo sono state ricordate per
quanto riguarda gli affitti, le misure
una tantum
per gli
studenti universitari e per altre fasce di popolazione.
Però c'è una logica che va spiegata, che va sottolineata. Noi
abbiamo fatto tutti assieme, lo ribadisco, un accordo con la Giunta
e abbiamo cercato di immettere questi soldi per creare quella
liquidità che è necessaria in questo momento per dare una sicurezza
iniziale in un sistema che sicuramente ne ha bisogno. Qui
sottolineo e voglio ricollegarmi ad alcuni interventi che ho
sentito che si concentrano già decisamente sulla fase due. La fase
due è stata presa in considerazione in questo lavoro che...
(Interruzione audio).
Dalle ore 10:58 assume la Presidenza il vicepresidente
Farcoz.
Farcoz (Président)
- Il y a un problème de connexion. On
passe à l'intervention suivante, la parole au collègue Barocco.
Barocco (GM)
- Tout d'abord je veux dire que, en ce
moment très important pour notre communauté, je crois que ça sera
une séance qu'on lira dans les livres d'histoire, comme les séances
qui iront se débuter dorénavant. Moi je veux, même si c'est une
séance réservée aux aspects économiques, rappeler et remercier tous
les volontaires, les bénévoles, le personnel sanitaire, les forces
de l'ordre, tous les valdôtains qui même en ces minutes sont en
train de travailler et de lutter contre le COVID-19 ; je crois que
c'est de notre devoir de les rappeler. Je veux rappeler avec un peu
de tristesse toutes les victimes de ce fléau, surtout les amis qui
ont été frappés par ce deuil. Les valdôtains sont une petite
communauté et toutes les personnes qui quittent notre communauté
est un gros problème...
(Interruzione audio).
Dalle ore 11:00 assume la Presidenza la presidente
Rini.
Rini (Presidente) -
Credo che ci sia qualche difficoltà con
il collegamento del collega Barocco. I colleghi Barocco e Daudry
quindi avranno diritto di riprendere il loro intervento appena la
loro connessione sarà di nuovo pienamente operativa. Chiedo alla
collega Pulz di prendere la parola e poi verrà ridata la parola ai
colleghi Daudry e a Barocco per terminare i loro interventi. Chiedo
poi di monitorare i minuti, grazie. Prego, collega Pulz.
Pulz (ADU VDA) -
La costante preoccupazione di ADU
VdA di fronte a questa e alle altre misure regionali che seguiranno
è che si evitino i contributi a pioggia, di cui la Valle d'Aosta ha
già usufruito per lunghi anni, senza saperne fare tesoro davvero.
Se non fosse così, come spieghiamo che un solo mese di chiusura
delle attività abbia già messo in ginocchio la nostra regione? Si
può forse affermare che prima avesse un'economia solida la regione
più ricca d'Italia? E ora urge più che mai uno sguardo al futuro e
a far sì che questi aiuti e gli ulteriori che arriveranno, dalla
stessa Regione e dallo Stato, rimettano in piedi e in funzione le
attività produttive, in modo da garantire i livelli occupazionali e
anzi, se possibile, migliorarli. È già stato ipotizzato un
indebitamento complessivo a fine crisi che potrebbe arrivare fino
al 160 percento del PIL, con tutti i problemi che ne
conseguirebbero. Bisogna anche avere ben chiara l'idea che il
denaro non è più disponibile come una volta in Valle d'Aosta e
il faut faire avec
, anche perché chi può dirci quanto durerà
e quando avrà termine questa crisi. Ma la sensazione è che si
vogliano arginare i disastri conseguenti al COVID-19 con la stessa
politica economica di prima, ammesso che ce ne sia mai stata una
pensata e coerente in Valle d'Aosta. Qui e ora urge la capacità di
fare propria l'idea che stiamo vivendo un cambiamento epocale e di
dominarlo con nuove strategie per evitare di subirlo come abbiamo
fatto finora, senza capire per nulla quale evento stesse per
investirci tutti quanti con i lutti e i traumi che sta comportando.
Si tratta certamente ora di fornire soluzioni rapide e immediate,
come questo Consiglio sta cercando di fare, rincorrendole con
grande affanno, con documenti che piovono all'improvviso e altri
essenziali per intervenire al meglio che arrivano l'ultimo giorno o
mai, ma ricordandoci che tutte le misure devono essere ideate per
servire l'interesse pubblico nel lungo periodo, con ricadute
positive su tutta la collettività, nessuno escluso. La misura,
ancora più urgente di quelle economiche a cui abbiamo finora
lavorato, è investire con forte convinzione soprattutto nella
sanità, dopo i gravi tagli che ora tutti noi paghiamo anche a
livello regionale; investire in personale qualificato, in strutture
pubbliche efficienti, nella produzione di servizi e beni che
ripongano al centro la persona. In questo difficile contesto
occorre ribadire con forza come lo stop alle privatizzazioni sia
quanto mai opportuno. Serve sostegno al settore pubblico per
l'interesse non di pochi, non di qualcuno, ma per l'interesse vero
della comunità. Urgono quindi contributi che dovrebbero essere in
questa situazione a fondo perduto, più che non degli ulteriori
prestiti, per poter ridare coraggio e speranza a tutti i lavoratori
e alle imprese, perché un'azienda che chiude è un problema di
tutti. Serve certo anche il differimento del versamento dei tributi
regionali locali, come le tasse sull'auto e l'IMU; anche se l'IMU è
una piccola patrimoniale, ADU VdA è sostanzialmente d'accordo con
queste misure, con qualche necessaria precisazione di fondo. Il
principio da avere ben chiaro, secondo noi, è che per far fronte
alla crisi servono idee coraggiose, come quelle della Provincia di
Bolzano, a cui purtroppo guardiamo solo quando sarebbe meglio di
no, e serve anche tanto denaro, e la domanda essenziale è: ma dove
lo prendiamo? Se facciamo solo debito rinviamo la crisi e finiamo
per spostarla su tutti e, come sempre, sui più deboli che ancora
una volta saranno le prime vittime. Per questo abbiamo bisogno di
maggiore equità, solidarietà e ridistribuzione del carico fiscale,
secondo il principio della progressività ben sintetizzato da Enrico
Berlinguer: chi ha tanto paghi tanto, chi ha poco paghi poco e chi
non ha nulla paghi nulla. Questo è un principio base di qualsiasi
vero programma politico, che noi sogniamo di vedere applicato in
ogni dove, anche quando si parla di riduzione delle indennità dei
consiglieri regionali. Chi ha tanto paghi tanto. Voglio però
precisare, malgrado la totale impopolarità del mio pensiero in
questo momento, ma per me conta di più essere sincera: quando penso
a un politico ideale non mi viene in mente la Caritas, ma una
persona competente che si apprezza per fare proposte politiche di
livello, che accompagnino la comunità fuori dal guado, ma non
avanzando proposte che poi non trovano copertura finanziaria,
perché qui non stiamo giocando a Monopoli con i soldi finti, anche
se spesso sembra. Il vero compito di ognuno di noi è fare politica
nel modo più serio possibile. Questo stesso politico dei miei
sogni, poi, innanzitutto è un cittadino responsabile e solidale e
quindi non aspetta certo il Coronavirus per destinare parte del suo
stipendio al sostegno di associazioni che reputa importanti o
situazioni di difficoltà di cui viene a conoscenza, perché quella è
la sua
forma mentis
, lo fa da sempre come atto naturale, di
cui peraltro la sua mano destra non sa che cosa fa la sinistra.
Come ADU VdA continueremo a versare sul fondo povertà e destiniamo
ora il cento per cento dei finanziamenti dei gruppi, confidando in
progetti in tal senso per fronteggiare l'emergenza, senza
dimenticare che la politica non si finanzia da sola ed è meglio che
sia finanziata dal pubblico in modo che sia libera. Il nostro
compito ora è di intervenire con urgenza e con un indennizzo a
favore di tutti coloro che hanno dovuto forzatamente sospendere la
loro attività e non possono accedere in modo sufficiente agli
ammortizzatori sociali. Tale indennizzo deve materializzarsi nel
più breve tempo possibile e questo implica lo snellimento delle
pratiche appesantite da anni di soffocante burocrazia, perché la
pubblica amministrazione è già ampiamente in possesso di tanti dati
dei cittadini e non dovrebbe esserci il bisogno di ripeterli ogni
volta. Non va però allo stesso tempo dimenticato che in Italia la
burocrazia è tanta per via di coloro che se ne approfittano quando
le procedure sono meno controllate, e noi consiglieri abbiamo la
responsabilità molto gravosa di gestire con saggezza il denaro
pubblico, che è il denaro di tutti. Come hanno sottolineato il
magistrato Gratteri e altri, le mafie stanno aspettando questa
pioggia di miliardi fregandosi già le mani. Pur nella fretta,
bisogna quindi evitare che una fetta di questi aiuti vada a
beneficio di chi non ne ha diritto. D'altronde non possiamo
purtroppo illuderci, come io stessa ho fatto nei primi giorni della
pandemia, che tutti miglioriamo all'improvviso per effetto di
questa tragedia mondiale. Quanti, anche tra di noi, stanno
continuando come se niente fosse a fare propaganda, senza
accorgersi che sarà un boomerang che gli si ritorcerà contro. ADU
VdA ha presentato ormai quasi un mese fa una proposta di legge il
cui primo articolo è molto simile a quello che ora aggiunge in
Consiglio per il rinvio delle elezioni regionali. Nella nostra
proposta avevamo inserito un secondo articolo che però purtroppo
non ha avuto alcun seguito, malgrado le diverse richieste da più
parti. In questo momento difficile bisogna infatti riuscire a
coniugare la necessità di garantire l'efficacia del potere
esecutivo della Giunta, che si sente investita, non si sa peraltro
da chi - forse dall'alto - di responsabilità senz'altro eccessive,
con il diritto-dovere di mantenere il controllo democratico da
parte del potere legislativo, cioè del Consiglio. E non riusciamo
proprio a capire come si possa pensare che il reintegro della
Giunta sia un lusso rispetto all'emergenza e non una priorità.
Rischiamo infatti di aver subito il Coronavirus e di subire anche
la successiva crisi sociale. Fa davvero specie fermarsi a
riflettere, leggendo l'emendamento del rinvio delle elezioni, sulle
date del 31 gennaio in calce alla prima delibera del Consiglio dei
ministri che dichiarava lo stato di emergenza nazionale relativo al
rischio sanitario. Noi in quei giorni dormivamo forse? No. Eravamo
chiusi in aula, dove siamo rimasti per un'intera settimana, per
cercare di approvare un bilancio che qualcuno irresponsabilmente
aveva voluto rinviare; tutt'attorno c'era la Fiera di Sant'Orso e
le cerimonie per la Giornata della Memoria che ci hanno visto
perlopiù assenti. La totale incapacità della politica di leggere la
realtà in quei giorni ci presenterà il suo conto salato e ci pare
che ora la vista non sia purtroppo migliorata. Certo ci troviamo di
fronte a un vuoto legislativo, perché siamo in una situazione
imprevista dallo Statuto speciale, ma se non ora, quand'è che
dobbiamo rivendicare la nostra autonomia? ADU VdA comunque ora non
può che dichiararsi favorevole a questo atto legislativo
indifferibile e urgente e speriamo che arrivi presto il momento più
propizio per ridare un Consiglio regionale degno di questa
istituzione alla comunità valdostana.
Presidente -
Mi
segnalano che il collega Barocco che è di nuovo in linea, ma non
riesco a vederlo e a sentirlo, quindi passo la parola al collega
Peinetti, prego.
Peinetti (UV) -
Io credo che un doveroso ringraziamento
ai colleghi della II Commissione sia dovuto: è già stato ampiamente
fatto, per cui mi associo al ringraziamento ai colleghi, agli
uffici e a tutti quelli che hanno lavorato per dare un testo di
legge in tempi così rapidi. Forse ha ragione la collega Morelli,
forse si poteva fare addirittura meglio, ma comunque credo che sia
stato fatto un ottimo lavoro.
Io concordo con gran parte del testo che è stato redatto, credo
che sia una prima risposta non irrilevante a questa grave crisi
economica che ha colpito questa regione, a seguito però, come è già
stato detto precedentemente, di una grave, gravissima crisi
sanitaria. Parto dalle ultime parole della collega Pulz, quando
parla del 31 gennaio. Io credo che il 31 di gennaio sia una data
molto importante, della quale però ci siamo accorti in pochi. Io
per primo non gli ho dato il peso che forse bisognava dare, ma
credo che neanche la collega Pulz lo abbia dato. Quindi prima di
accusare altri del fatto che non si siano accorti, bisognerebbe
forse fare prima un
mea culpa
generale di tutta la nostra
assemblea, che in quei giorni era presa da altro e non si è accorta
forse della gravità di questa pandemia che ci stava per colpire.
Bisogna dire che eravamo in grandissima compagnia, perché tutta
l'Europa era in queste condizioni e i dati lo stanno dimostrando,
gli Stati Uniti lo stanno dimostrando, le grandi nazioni del mondo
lo stanno dimostrando, per cui è inutile credo in questo momento
guardare troppo al passato accusando Tizio o Caio.
Ora credo che il problema sarà quello che bisogna fare adesso. È
evidente che senza una forte presa di coscienza di cosa bisognerà
fare dal punto di vista sanitario, anche le misure economiche
rischiano di essere probabilmente insufficienti, o meglio: tanto
prima riusciremo a uscire dal
lockdown
in maniera efficace
ed efficiente, non a qualsiasi prezzo, tanto prima riusciremo a
trovare una via d'uscita per arrivare a una qualche forma di
normalità. È chiaro che non sarà più come prima e questo dobbiamo
iniziare a capirlo. Non sarà più come prima perché paghiamo anche
il prezzo di scelte, secondo me, avventurose e sbagliate che sono
state fatte nel corso degli anni. Mi riferisco, ad esempio, a una
serie di leggi nazionali: il famoso decreto ministeriale n. 70 del
2015, quello che viene impropriamente chiamato "legge Balduzzi",
che in realtà è stato emanato dalla Lorenzin, è quello che ha fatto
sì che la nostra regione sia stata pesantemente penalizzata per
quanto attiene all'erogazione dei servizi; noi siamo stati
considerati una regione "minore". Il decreto ministeriale tiene
conto di alcuni parametri, che sono il volume di attività, gli
esiti, la popolazione residente: noi avevamo fatto delle
osservazioni, però questo decreto ministeriale n. 70 ci consentiva
di derogare ampiamente in quanto regione che si autofinanzia la
sanità; abbiamo derogato troppo poco. In quegli anni ci sono stati
dei pareri contrastanti tra noi, che come medici proponevamo di
derogare pesantemente il DM 70, e i funzionari che ci hanno messo
di fronte al rispetto pedissequo della legge.
Noi oggi paghiamo anche questo, paghiamo il fatto che abbiamo
definanziato la sanità, paghiamo il fatto che abbiamo cercato in
tutti i modi di ridimensionarla la nostra sanità, attenendosi in
maniera assolutamente molto banale a un decreto che ci penalizzava
e ci penalizza tuttora. Quindi a questo ha fatto seguito un atto
aziendale del 2017 che ha tenuto in conto, giustamente se vogliamo,
degli aspetti amministrativi, ma quasi solo degli aspetti
amministrativi e pochissimo degli aspetti clinici e sanitari.
Abbiamo soppresso delle strutture complesse, non abbiamo tenuto
conto di tutta una serie di istanze che arrivavano dal mondo
sanitario e che sono state fatte rilevare agli allora direttori
generali, all'assessore e quant'altro, siamo stati pochissimo
ascoltati, con il risultato è che oggi paghiamo questo fatto.
Bisognerà ripensarlo questo modello, ripensarlo pesantemente!
Un altro dato su cui noi ci siamo battuti molto è quello della
collaborazione con le regioni vicine. Una situazione come questa è
la dimostrazione di come sia fondamentale che la sanità della Valle
d'Aosta lavori in rete con le regioni vicine, in particolar modo
con il Piemonte, ma mi vien da dire con la Liguria e con la
Lombardia, perché da soli un'emergenza di questo genere è durissimo
affrontarla! E credetemi, ma lo sapete perfettamente, chi ha
lavorato - medici, infermieri, OSS, tecnici, volontari,
amministrativi, eccetera - in questa emergenza hanno trovato
veramente molto difficile, perché essere soli - soli! - è molto
dura, lo dico dal punto di vista sanitario. Noi siamo un unico
ospedale, un solo territorio, eccetera.
La dimostrazione di come si dovrebbe lavorare ce l'abbiamo
dall'Emilia Romagna, che in questi giorni sta elaborando un
hub
nazionale per le terapie intensive, vale a dire che sta
costruendo 150 posti di terapia intensiva per rispondere anche a
quelle regioni che non avranno la possibilità di farlo. Noi dovremo
metterci in rete con queste regioni, dovremo metterci in rete col
Piemonte, noi lo diciamo da anni: accordi strutturali con il
Piemonte per una regione come la Valle d'Aosta sono fondamentali.
Ù
Vengo all'ultimo aspetto che è quello legato a che cosa fare da
oggi in poi. È stato detto dalla collega Russo, sono state elencate
alcune misure che bisognerà prendere, perché senza quelle le misure
economiche rischiano di essere inefficaci o perlomeno poco
efficaci. Sicuramente i test sierologici saranno fondamentali.
Leggevo oggi che la Roche ne sta mettendo a punto uno che dovrebbe
essere molto semplice, che dai primi di maggio dovrebbe essere
disponibile e che è in grado di eseguire uno
screening
e
depistare tutte le persone che sono venute a contatto col virus e
che hanno sviluppato un'immunità. Questo è un fatto fondamentale
che darà la possibilità di capire quali operatori possiamo mettere
sul campo e quali no, ci darà la possibilità di scegliere quelli
che dovranno essere vaccinati e quali no, e ci darà la possibilità
quindi di programmare il futuro. Indubbiamente bisogna arrivare a
quel numero fondamentale che è l'R con zero uguale a uno, vale a
dire che il contagio si è placato, si è fermato, come sembra che
stia accadendo, ma è ancora presto e almeno fino al 3 di maggio
bisognerà arrivarci.
Indubbiamente bisognerà riorganizzare la sanità e il sistema
sanitario di questa regione, bisognerà ripensarlo perché questa
pandemia è stato un segnale durissimo per tutto il mondo, non solo
per noi, bisognerà ripensare come riorganizzare l'ospedale, come
riorganizzare il Beauregard, come riorganizzare la psichiatria,
come riorganizzare il territorio. Penso che tutto questo andrà
fatto insieme a coloro i quali ci lavorano, bisognerà farlo
probabilmente mettendo in piedi e in bilancio una proposta, una
task force
che sia bipartisan, che tenga conto delle varie
sensibilità politiche all'interno del Consiglio regionale, perché
ci siano delle proposte che vadano in quella direzione, perché una
riorganizzazione del sistema sanitario regionale di questo tipo non
può essere fatta da una sola persona, non può essere fatta da una
sola maggioranza per larga che possa essere, ma deve coinvolgere
tutte le specificità e tutte le persone che hanno dei contributi da
portare. Bisognerà fare in fretta, bisognerà essere molto rapidi.
Credo che le potenzialità per farlo ce le abbiamo e penso che sarà
fondamentale ragionare nei termini in cui i colleghi della II
Commissione hanno ragionato, pur tra le difficoltà, perché ci sono
state le difficoltà, e credo che questo sia da portare
probabilmente in V Commissione, collaborando con l'Assessore,
collaborando col Presidente, mettendo in campo tutte le persone che
in questa emergenza sono state coinvolte: i sanitari, i tecnici,
tutti quelli che vogliamo. L'ultimo dato è che probabilmente -
questa è la dimostrazione finale netta - che bisognerà mettere in
piedi molto rapidamente un osservatorio epidemiologico che
funzioni.
Presidente -
Passo la parola al collega Daudry per
integrare il suo intervento. Ha ancora quattro minuti, prego.
Daudry (AV) -
Cercherò di entrare già nelle conclusioni.
Stavo dicendo che in questa prima fase è stata normale e
auspicabile la collaborazione di tutti e su questo provvedimento di
25 milioni di euro abbiamo individuato le prime misure necessarie,
già con l'occhio rivolto al futuro. L'obiettivo è infatti quello di
ripetere le misure che secondo noi, tutti intendo, funzioneranno
per il meglio, sia quelle che riguardano le imprese, sia quelle che
riguardano i singoli lavoratori e le famiglie, di migliorare le
misure che meritano di essere migliorate, che hanno dato dei buoni
frutti ma non probabilmente quei frutti che speravamo, e
soprattutto anche avere il coraggio di togliere quelle che non
hanno ottenuto i risultati che si auspicavano in questa prima
fase.
Le audizioni però le abbiamo sentite tutti e abbiamo tutti dei
contatti, ovviamente in questo momento tramite la rete e i mezzi
informatici. Sappiamo che va fatto un lavoro ulteriore, sappiamo
che devono essere messi a disposizione dei fondi importanti e che
questo potrà avvenire con l'avanzo di amministrazione. Sappiamo che
bisognerà quindi introdurre delle misure di sistema, Anche qui
faccio un ragionamento che è già stato fatto anche da altre
regioni, perché nel lavoro che abbiamo portato avanti è stato fatto
uno studio importante anche sul decreto Cura Italia e sulle misure
che sono state adottate dalle altre regioni, perché tutti ci siamo
trovati in difficoltà.
Il passaggio dalla fase uno alla fase due, se si può
sintetizzare, è un po' quello di capire che -ovviamente questo i
valdostani che ci ascoltano credo che possano capirlo bene - non è
che i fondi che immettiamo per qualche settimana debbano finire,
perché altrimenti avremmo fatto un lavoro che è vano; l'obiettivo
in realtà è quello di dare l'ossigeno alle famiglie e alle imprese
per il futuro. Quindi, c'è da capire e studiare a fondo le misure
che sono state introdotte, per accompagnarle con quelle che servono
in maniera strutturale. Qui ovviamente si è aperto, come ho avuto
modo di sentire negli interventi, il dibattito sul fondo perso,
piuttosto che sulla riduzione delle tasse, piuttosto che su altre
misure.
Credo che come sia stato normale da parte nostra, in
collaborazione con la Giunta e con tutti, affrontare l'emergenza,
credo che sia però altrettanto normale, se vogliamo dare un segnale
oltre quello della solidarietà che è stato evocato, che è giusto e
che è condiviso da tutti, dare anche un segnale per il futuro di
lavorare seriamente, di dimostrare che sappiamo ascoltare le
istanze che arrivano, introdurre le misure che servono, ma anche
quello di abbandonare il clima della campagna elettorale, perché su
questo i valdostani ci giudicheranno molto, molto, molto
seriamente.
Presidente -
Ha chiesto la parola il collega Vesan,
prego.
Vesan (M5S) -
Colgo l'occasione, accodandomi agli
interventi di tutti, ma soprattutto a quello del collega Peinetti,
in prima battuta per ringraziare il lavoro della Commissione e
della Giunta che hanno portato alla stesura di questo
importantissimo documento e all'allocazione delle risorse su cui
legiferiamo oggi. Però vorrei comunque evidenziare quale stimolo
per il lavoro futuro che la crisi che stiamo affrontando è
sanitaria, prima ancora che economica, quindi sarebbe
importantissimo, soprattutto quando si va a decidere l'allocazione
delle risorse, fare delle opportune verifiche su quali risorse
possano essere necessarie per la risoluzione in prima battuta
dell'emergenza sanitaria.
È verissimo che se non si riesce a rilanciare l'economia
rischiamo il tracollo, però noi non siamo la Cina, siamo la Valle
d'Aosta. Non abbiamo un'economia fondata fondamentalmente sulla
produzione manifatturiera, che può essere riavviata anche in
pochissimo tempo, una volta individuate le apposite prescrizioni
per la gestione del lavoro. La Valle d'Aosta ha un'economia che
vive sul turismo e la domanda di turisti nei confronti della Valle
d'Aosta rischia di essere penalizzata gravemente dalla situazione
sanitaria. Faccio solo un veloce esempio. Noi in Valle d'Aosta
quando dimensioniamo le reti della corrente elettrica o degli
acquedotti, teniamo in considerazione gli abitanti equivalenti,
cioè i residenti e i turisti, sia nelle seconde case che negli
alberghi o quelli occasionali; idem quando dimensioniamo il
servizio raccolta rifiuti, il collettamento e la depurazione delle
fogne; anche solo l'asfaltatura delle strade deve garantire
un'usura fatta non solo dai residenti, ma anche dal consistente
apporto dei turisti. Quindi tutto è dimensionato diversamente per
sostenere quello che è il nostro principale
atout
economico.
Ebbene, in questa situazione c'è stato il fatto di aver
dichiarato e alla fine esserci dovuti rendere conto che invece la
struttura sanitaria valdostana non era dimensionata per gli
abitanti equivalenti, ma solamente per i residenti e quindi in
questo momento noi non siamo in grado di dare la risposta sanitaria
che riporterà i turisti in Valle d'Aosta, quindi è proprio sulla
risoluzione dell'emergenza sanitaria che dobbiamo intervenire. Non
possiamo prescindere, ma non solo per quello che riguarda la tutela
della vita e della salute dei valdostani, che è l'elemento comunque
fondamentale che non dobbiamo dimenticarci mai in nessun momento in
cui operiamo, ma anche perché questa sarà la soluzione per cui la
Valle d'Aosta potrà rilanciarsi anche dal punto di vista
economico.
Ritengo importante che le future azioni che si faranno nei
confronti del bilancio regionale prendano in considerazione in
prima battuta gli interventi sul settore sanitario, perché sono
quelli fondamentali anche per il rilancio della nostra economia.
Soprattutto ritengo che, per quello che riguarda l'organizzazione
dei lavori, per i quali comunque ribadisco il mio ringraziamento
nei confronti di tutti quelli che hanno operato, si debba partire
anche dalle scelte delle risorse da destinare. Purtroppo, siamo
riusciti a capire quali erano i capitoli da cui venivano recuperate
le risorse solamente all'ultimo minuto; non dovrebbe essere quella
la strada. La strada dovrebbe essere avere assolutamente ben chiaro
qual è il pacchetto di risorse disponibili, avere ben chiaro quali
di queste risorse devono essere investite in ambito sanitario,
perché è l'aspetto più importante, e sulla scorta di questo poi
definire in quale maniera rilanciare l'economia. Ma se l'economia
pensiamo di sostenerla con un problema sanitario in corso, in Valle
d'Aosta, una regione turistica, temo che non riusciremo a ottenere
risultati, arrivando solo all'erosione completa delle nostre
risorse.
Presidente -
Darei la parola al collega Barocco per
riprendere il suo intervento, prego.
Barocco (GM) -
Una cosa da queste videoconferenze si
capisce: per il futuro la Regione Autonoma Valle d'Aosta dovrà
senz'altro investire sulla tecnologia, perché penso una regione
come la nostra possa diventare un esempio. Alcuni colleghi hanno
fatto riferimento al Südtirol, sulla capacità di reazione di
colleghi e di regioni a noi vicine. Bisognerebbe poi cominciare
anche a fare certe proporzioni.
Detto questo, senz'altro volevo solo dire alcune cose. La nostra
Commissione si è ritrovata insieme, ha lavorato facendo riferimento
a un concetto che è molto presente nei nostri contadini, nei
valdostani:
n'a fata de tcheutte
, cioè abbiamo bisogno di
tutti, e su questo siamo andati avanti. Devo dire che all'inizio
abbiamo avuto qualche scossone con il Governo, qualche mancanza,
qualche insensibilità o diciamo più prosaicamente la situazione è
questa, quindi certe informazioni arrivavano un po' a singhiozzo.
Allineati su questo problema, abbiamo cominciato a lavorare.
Per tornare al metodo di lavoro, noi avevamo a disposizione 25
milioni di euro e questo era il limite. Quindi l'attività che
abbiamo svolto è stata volta a dare delle risposte a chi ha più
bisogno. Quando poi si fanno riferimenti a regioni, come abbiamo
detto prima, lì bisognerebbe anche contestualizzarli. Il Südtirol
ha messo in campo una misura da 80 milioni di euro, noi di 25
milioni; il Südtirol sta cercando di fare una misura da un miliardo
di euro per la fase due, noi se dovessimo mantenere le proporzioni
dovremmo avere una misura, una fase due, un'azione di circa 250
milioni di euro. Io penso che lì si debba arrivare: 120 milioni di
euro secondo me non basteranno. C'è da fare tanto, c'è da fare
tante cose, dal sanitario... io qui non voglio tornare su questo
aspetto che non conosco e ci sarà modo e tempo di tornare. Io dico
solo che in questo provvedimento, lo dirà probabilmente dopo
qualche altro collega, non sono previste misure in quel campo,
perché c'è stata un'interlocuzione con i responsabili di questi
settori e abbiamo deciso di fare poi un provvedimento
ad hoc
sulle necessità del settore sanitario, quindi su questo ci
torneremo. Poi l'altra cosa è che per questi 25 milioni di euro
abbiamo fatto un
triage
e la realizzabilità e chi ha più
bisogno sono le cose che ci hanno condotto nella stesura di questa
proposta di legge.
Io cerco di andare avanti e non mi attardo su questa proposta di
legge che sarà senz'altro poi approfondita e già lo è stata dalla
relazione del nostro relatore, ma la fase due ci dovrà vedere
confrontati su delle misure più strutturali. Concordo con alcuni
colleghi che la defiscalizzazione penso che sia una via opportuna
da seguire, in accordo anche con i comuni con cui noi dovremo
interloquire, perché senz'altro certe azioni devono essere
concordate con loro, perché possono avere e hanno delle ricadute
importanti anche sui loro bilanci, quindi su questo dobbiamo poi
anche aumentare la nostra concertazione.
Tutte le associazioni che sono venute da noi ci hanno chiesto
esattamente alcune cose: fare in fretta, misure agili, poche
procedure burocratiche e soprattutto misure strutturali che
permettano una ripartenza. Noi su questo dobbiamo concordare.
Alcuni colleghi hanno fatto riferimento al coinvolgimento di più
personaggi; io penso che in questa fase le Commissioni, la Seconda
e la Quinta, il Consiglio regionale e il Governo, noi tutti
dobbiamo anche essere un po' umili e aprirci all'esterno. Quindi,
l'ho scritto, perché non individuare un tavolo - termine che non mi
piace - ma un momento di confronto, un gruppo di lavoro con degli
esperti di chiara fama per coadiuvarci in un'analisi della
situazione e poi magari anche per individuare delle strategie per
il futuro.
Come dicevo prima, è da fare in fretta. E fare in fretta vuol
dire che l'assestamento deve essere messo in lavorazione il più
presto possibile, perché riteniamo che sennò i tempi si allunghino
troppo e le risposte arriveranno troppo tardi. Questo penso che sia
da fare.
In questa proposta di legge ci sono anche alcune misure che
vanno ad agire su alcune criticità che erano imposte da alcune
date, come quelle che ponevano problemi al settore agricolo:
nell'articolo 15 le abbiamo modificate e poi anche all'articolo 18.
Sono tra quelle misure che poi impattano molto e danno anche
fastidio agli utenti che si trovano a dover affrontare questi
problemi, perché per esempio questa era la legge sulla
somministrazione bevande che prevede che bisogna comunicare la
chiusura. In questa pandemia era tutto più difficile, tenete conto
però che la mancata comunicazione comportava delle sanzioni fino a
mille euro! Siamo riusciti anche a intervenire su questo, poi
probabilmente ci saranno altri temi che un prossimo disegno di
legge, che stiamo già tra di noi discutendo informalmente, tipo
omnibus
, per andare a mettere ordine a tutta una serie di
impellenze che sono burocratiche.
Permettetemi di dire che per il futuro c'è necessità di umiltà,
di compartecipazione, c'è bisogno di tutti. Questa penso sia la
cosa da mettere in rilievo. È vero, c'è bisogno di tutti, cerchiamo
di uscire anche da certe rigidità che sono presenti nella struttura
burocratica. Qui dobbiamo agire: agire sulla burocrazia, sulla
facilitazione, sulla tecnologia, perché la fase due deve partire, e
questo è uno scenario su cui ci dobbiamo confrontare tutti.
Permettetemi ancora di dire una cosa, perché sulle dichiarazioni
di voto ci saranno i gruppi e quindi il tempo sarà tiranno. Ho
qualche dubbio sull'articolo 14 di questa proposta di legge, che
sto valutando e quindi al momento della valutazione esprimerò con
il voto il mio indirizzo, perché è un articolo che può, per me,
avere certe ricadute sull'ordinamento statutario della nostra
Regione, ma questo è un mio punto di vista che metto a fattor
comune.
Questo è il mio intervento. Io ringrazio e mi scuso per i fatti
tecnologici, ma sulla tecnologia se vogliamo dovremo intervenire,
perché la telemedicina, se vogliamo che sia tale, deve appoggiarsi
su delle strutture tecnologiche e di rete senz'altro più
performanti, ma ci sarà modo, tempo e senz'altro ci sarà su questo
modo di investire.
Presidente -
Ha chiesto la parola la collega Nasso,
prego.
Nasso (M5S) -
Ci tengo innanzitutto a ringraziare tutti i
colleghi che sono intervenuti in questa mattinata. Dopo settimane
di lavoro la II Commissione è arrivata a un testo condiviso e ci
tengo anche io in questa sede a ringraziare i colleghi consiglieri,
anche delle altre forze politiche, con cui ho avuto modo di
confrontarmi e dibattere in questi giorni e che mi hanno tenuta
aggiornata sul percorso, al fine di condividere il più possibile il
tutto. Questo è il momento dell'unità, l'ho già detto tante volte,
è il momento della coesione, della collaborazione, anche se non è
scontato su tutto. Poi su questo argomento tornerò più tardi con un
ordine del giorno.
Ora qualche breve riflessione sull'articolato. Sono
perfettamente consapevole che questa misura non sia del tutto
sufficiente, ma è sicuramente una base di partenza e fin da domani
dobbiamo pensare al prossimo provvedimento ed è necessaria quanto
prima l'approvazione dell'assestamento di bilancio per sbloccare,
diciamo così, i 120 milioni di euro e attuare la terza misura.
Quanto sia importante snellire le tempistiche di erogazione degli
strumenti e in generale la burocrazia è fondamentale, per accedere
sia ovviamente a questi interventi che a quelli futuri. Non è
pensabile davvero complicare ulteriormente la vita ai cittadini che
sono già in difficoltà.
Metto una riflessione sul tavolo, forse un'utopia. Credo che
sarebbe corretto che queste misure prima o poi arrivassero
tout
court
a chi ne ha diritto e chi ne ha bisogno, attraverso un
qualche sistema e non che chi ne ha diritto le debba chiedere,
talvolta supplicare, davvero con procedimenti difficili e faticosi.
Questo non è il momento di sognare, ma alcuni stati a noi vicini
anche geograficamente già lo fanno e prima o poi, secondo me,
dobbiamo assolutamente ragionare in questa direzione.
Vero è, l'hanno già detto alcuni colleghi, che in questo
provvedimento ci sono forme di indebitamento e forse sarebbero
servite azioni più coraggiose, ma altrettanto vero è che la cifra
di 25 milioni non permetteva di certo di fare miracoli; un conto è
avere la lista dei sogni e un altro è amministrare una cifra di
questo tipo. E di nuovo porgo davvero i miei ringraziamenti a tutti
coloro che hanno lavorato, colleghi consiglieri e uffici.
Ricordo che noi siamo la regione, sempre a proposito di
coraggio, che ha tirato fuori dal cappello i 140 milioni di euro
per un'azienda sola, parlo dal casinò, e a oggi la storia ci dice
che forse alcune questioni andavano approfondite meglio. Questa non
è solo la mia riflessione, vi assicuro, ma è quella anche di molti
valdostani. Non è il momento della polemica, ma mi dispiace
ricordare questo passaggio.
Vista la logistica di questo Consiglio telematico, dove ogni
consigliere ha un tempo limitato, in discussione generale sfrutto
questi minuti, sempre se la Presidente me lo concede, per fare due
riflessioni su alcuni temi che sono già stati trattati e che
verranno trattati poi durante l'arco della giornata. Si è parlato
tanto dell'indennità di noi consiglieri regionali. Per me questo
non è di certo una novità, io ho sempre tagliato parte del mio
stipendio anche in tempi non sospetti, senza aspettare questa
emergenza. Come ho già detto, credo che sarebbe davvero un bel
gesto fare un'azione condivisa proprio come Consiglio regionale: lo
hanno fatto i politici di tante parti del mondo. Vero è anche che
ogni consigliere è libero di scegliere dove donare una propria
parte di denaro. Per esempio, nel fondo della povertà, che poi
adesso sarà modificato in fondo per l'emergenza Coronavirus, dove
alcuni consiglieri donano, non compare il mio nome e quello dei
miei colleghi, tranne Luigi Vesan che mette lì la sua parte di
indennità da consigliere, però noi abbiamo sempre scelto di
restituire dei soldi ai valdostani e di donare attraverso acquisti
sul territorio o un trasferimento di denaro all'Usl della Valle
d'Aosta in tempi recenti.
Devo ammettere che non mi piace chiamarla beneficenza. Io a oggi
credo che sia davvero un segnale doveroso e non comprendo la
reticenza di alcuni. Secondo me, il fatto di dire: "faccio della
solidarietà in privato" non ha senso. Sono poi magari gli stessi
colleghi che condividono lodevoli gesti di associazioni o cantanti
o personaggi dello sport, quindi secondo me anche noi siamo persone
pubbliche e bisogna dirlo. La cittadinanza è abituata a leggere sui
giornali davvero ogni obbrobrio sulla classe politica. Io non vedo
davvero nulla di male a dare comunicazioni di azioni lodevoli che
vengono fatte, sempre qualora vengano fatte.
Ancora due brevissime considerazioni. Più tardi discuteremo gli
ordini del giorno, come ho già detto prima in questo Consiglio
anomalo non è possibile intervenire, pertanto ci tenevo a dire ora
che su alcune votazioni a favore poi saranno da noi meglio
declinati gli argomenti trattati negli ordini del giorno e nelle
riunioni di Commissione. Concludo qui per agevolare i lavori e mi
permetto di fare i miei ringraziamenti personali a tutti coloro che
stanno fronteggiando questa emergenza e davvero a dare la mia
solidarietà a tutta la comunità valdostana fortemente in
ginocchio.
Presidente -
La  parola alla collega Trione,
prego.
Trione (SA) -
Solo due parole anch'io per evidenziare,
perché credo che comunque ce ne sia bisogno ancora da parte anche
di tutti, il grande lavoro che è stato fatto per partorire questa
proposta di legge. Dico che ce n'è bisogno perché viviamo tempi,
come stava dicendo adesso la collega Nasso, in cui qualunque cosa
si faccia o si dica la politica è sempre interpretata come qualcosa
di sbagliato, di losco, fatta da perditempo incompetenti.
Evidentemente se c'è questo modo di vedere le cose i motivi ci
saranno, e credo che in tempi come questi, in cui tutti siamo
obbligati a stare un po' più fermi a pensare, anche la politica
debba farlo per provare a ricostruire, senza però dimenticare la
sua sostanza, quindi senza mai rinunciare al confronto, alla
mediazione, al rispetto sempre e comunque delle idee altrui e al
rispetto delle persone.
Vorrei quindi brevemente sottolineare il buon lavoro che è stato
fatto da questo Consiglio regionale tutto, ognuno per il suo ruolo
e le sue funzioni. Io non sono qui da tanto, ma anche per quello
che ho potuto seguire da fuori, credo che un processo di questo
tipo non si registrasse da un bel po'. In particolare, mi preme
sottolineare il tentativo a mio giudizio riuscito di prendere delle
decisioni in modo celere, tenendo al centro il vero senso della
legge e non altre logiche. Lavorare in modo coeso, trasversalmente,
nel rispetto dei ruoli e secondo i mezzi che la politica prevede,
che sono l'ascolto, il confronto, la mediazione con mezzi questa
volta innovativi; quello che abbiamo imparato ad usare tutti,
almeno io sicuramente, in modo quotidiano solo in questi giorni.
Rilevare ciò che è realmente necessario alla nostra comunità,
ascoltare gli interessati, inventare e adottare delle soluzioni
possibili e pratiche.
Rispetto a questo ultimo punto mi preme sottolineare come è già
stato fatto da altri,
in primis
dal presidente della II
Commissione nella sua relazione di presentazione, che a questo
provvedimento ne seguirà un altro molto più corposo e per il quale
si deve fare lo sforzo di trovare una consistenza finanziaria
significativa, che deriverà dall'assestamento di bilancio, da
attività interrotte dalla crisi o comunque non prioritarie,
dall'apporto delle partecipate e anche alcuni necessari risparmi su
ciò che è inutile. È necessario trovare dei soldi per mettere sul
piatto quelle iniziative e misure che, nei confronti con le diverse
categorie che abbiamo avuto in questi giorni, sono state segnalate
come necessarie per la sopravvivenza di imprese, lavoratori e
famiglie.
Unito a questo sforzo bisognerà fare quello già iniziato di
sburocratizzare e velocizzare i processi di istruttoria. Era già
necessario prima ancora di questa terribile crisi, figuriamoci
adesso. Bisognerà anche qui immaginare un mondo diverso e un modo
diverso di procedere, lavorare, prendersi delle responsabilità, e
ce n'è per tutti, non solo per la politica.
Concludo dicendo che in questo frangente la politica, questa
politica valdostana, pur con dei margini di miglioramento, ha
dimostrato che tutto questo è possibile, pur restando fedeli ai
propri ideali, valori e percorsi politici, ma tenendo a conto la
comunità, tenendo al centro la comunità.
Presidente -
Ha chiesto la parola l'assessore Baccega in
discussione, prego.
Baccega (UV) -
In realtà volevo dare la precedenza al
capogruppo Erik Lavevaz, però due considerazioni molto brevi le
posso fare. Parleremo parecchio di sanità nella valutazione e
nell'approfondimento degli ordini del giorno, ma molti interventi
su questo secondo importante provvedimento di sostegno all'economia
valdostana, 25 milioni di euro, che sono una seconda risposta, sono
sicuramente il frutto di un lavoro fatto insieme, di squadra, un
lavoro importante che sia come Giunta che personalmente ho molto
apprezzato. Nei vari confronti che si sono avuti questa mattina ho
avvertito, e sono d'accordo su questo, che questo lavoro di squadra
ha dato delle risposte importanti, ha evidenziato l'interesse di
tutti i consiglieri, di tutti i capigruppo.
È vero che il futuro ci vede ovviamente guardare ad altri
orizzonti, perché la inattesa e devastante emergenza sanitaria che
ci ha investiti, che ha investito tutto il mondo, tutto il paese,
era sicuramente inaspettata e magari all'inizio qualche risposta è
stata un po' scomposta. Ora bisogna ripensare completamente tutte
le strategie dal punto di vista sanitario. In passato i tagli
economici avevano in qualche modo penalizzato questi percorsi e
direi che il bilancio 2020, se non fosse arrivato il Coronavirus,
avrebbe dato già delle risposte, dei cambi di rotta piuttosto
significativi. Sono contento che la II Commissione abbia affrontato
il tema della sanità dicendo che per quest'ultima è importante
prevedere un provvedimento di legge unico che raccolga tutte le
esigenze e le strategie di riorganizzazione connesse. Ne parleremo
probabilmente e sicuramente nel pomeriggio, ma quello che voglio
dire è che siamo a disposizione della V Commissione e di tutto il
Consiglio per lavorare insieme, per costruire questa squadra che
deve guardare lontano. Fino ad ora le risposte agli abitanti
equivalenti ci sono state, perché abbiamo sempre risposto in estate
e in inverno ai picchi di turismo che arrivavano, evidentemente il
Coronavirus ci mette di fronte a una situazione che mai più si
poteva pensare in Valle d'Aosta, in Italia e nel mondo.
Presidente -
La parola al collega Lavevaz, prego.
Lavevaz (UV) -
Siamo arrivati alla fine di questo iter
travagliato che ha portato all'approvazione di questa importante
misura, che si aggiunge a quella che il Consiglio ha approvato
qualche settimana fa. Una misura necessaria per dare ossigeno alle
famiglie, alle imprese in questo momento veramente credo senza
precedenti nella storia della Valle d'Aosta e non solo. Mi associo
anche io ai ringraziamenti ai colleghi della II Commissione e della
Giunta per il lavoro fattivo e costruttivo di queste settimane, un
lavoro che è stato portato avanti oltre alle posizioni partitiche,
come è già stato detto, con un processo partecipativo dove la II
Commissione si è fatta un po' catalizzatore delle proposte di tutti
i consiglieri e di tutti i gruppi.
Come è già stato detto anche dal collega Aggravi un attimo fa, è
un lavoro che non è certo perfetto, però si tratta di un lavoro che
è stato una sintesi di tante idee, ma soprattutto di tante
necessità del tessuto economico in particolare. Quando si deve fare
una sintesi, non sempre il risultato che si ottiene è perfetto dal
punto di vista formale, ma è comunque un lavoro che dà risposte
necessarie. Purtroppo, come sempre quando bisogna decidere, bisogna
fare i conti con i numeri e le risorse a disposizione in questo
momento non erano certo illimitate, tutt'altro. Certo non sono
misure sufficienti, come è stato detto più volte da altri colleghi,
ma probabilmente quello che viene proposto con questa proposta di
legge è quanto si poteva fare con le risorse disponibili in questo
momento.
Ora certo è urgente lavorare velocemente e senza indugi alle
misure successive più strutturali e che traguardino oltre, per la
ripresa economica e direi anche la ripresa sociale della nostra
regione. Oltre che per l'emergenza di prima liquidità, a cui tende
sostanzialmente e principalmente questo provvedimento che
approviamo oggi, credo che sia necessario andare oltre l'aspetto
legato al conto consuntivo 2019 e al relativo avanzo, perché credo
che le priorità e le esigenze della Valle d'Aosta siano
drasticamente e direi anche drammaticamente mutate negli ultimi
mesi, quindi i temi e le priorità che abbiamo condiviso nel
documento programmatico che abbiamo approvato a gennaio vanno
radicalmente riviste. Il bilancio regionale va rianalizzato nel
dettaglio, vanno liberate tutte quelle risorse relative a quelle
iniziative che non sono realizzabili, per la situazione sanitaria
certamente, ma anche per il fatto non banale che saremo in
ordinaria amministrazione fino all'autunno inoltrato, e tutta una
serie di iniziative e investimenti non saranno realizzabili.
Questo passaggio quindi, a prescindere dall'assestamento, è
urgente. Secondo me, va portato avanti con lo spirito partecipativo
e di condivisione che abbiamo vissuto in queste settimane. Ci sono
sicuramente misure indifferibili, penso ad esempio - l'ha già credo
accennato il collega Barocco poco fa - alla questione degli enti
locali, perché con le misure che mettiamo in atto oggi il
differimento dell'IMU e dei successivi tributi creiamo problemi di
cassa agli enti locali da qua a metà giugno, quindi dobbiamo
intervenire velocemente con delle misure perequative che diano
ossigeno anche ai comuni. Abbiamo ipotizzato e parlato un po' tutti
di tante ipotesi di defiscalizzazione, di fondo perso, di forme di
accesso al credito diversificate, eccetera, ma dobbiamo mettere in
campo, secondo me, anche altro; dobbiamo mettere in atto misure che
permettano una prima fase di ripresa, dobbiamo per quanto ci è
possibile creare lavoro, oltre ad agevolare la necessità di
liquidità ai cittadini e alle imprese. Un intervento più
strutturale, con un piano anche di piccoli lavori sul territorio
attraverso i comuni, ad esempio, potrebbe essere un volano che
coinvolgerebbe una grande porzione di tessuto produttivo, penso ai
professionisti, imprese, fornitori, ma anche piccola ristorazione
banalmente. Sono convinto che il lavoro sia la miglior cura nei
momenti di difficoltà, quindi oltre alle iniziative volte agli
aiuti di tipo economico-finanziario, dobbiamo veramente sforzarci
per mettere in campo tutti gli sforzi necessari per creare questo
lavoro.
Il nostro movimento - lo abbiamo già sottolineato qualche
settimana fa e mi fa piacere che oggi questa proposta inizi a
trovare condivisione anche all'interno del Consiglio - ritiene
necessaria la costituzione di una cabina di regia, l'ha accennato
anche il collega Peinetti, costituita da professionisti del mondo
dell'economia e del lavoro, rappresentanti datoriali, eccetera.
L'abbiamo chiamato "patto per la ripresa", ma è solo un'idea,
perché l'abbiamo immaginato legato al patto per lo sviluppo che già
è strutturato e che funziona da anni. Non immaginiamo certo un
gruppo di lavoro: come spesso succede, quando si parla di gruppi di
lavoro in genere si immagina di perdere tempo, ma è esattamente il
contrario quello che vogliamo mettere in campo. Sarebbe una cabina
di regia che permetta di accelerare i tempi, una
task force
che sia elemento propositivo e propulsivo in questo momento, ma che
sia propositivo alla fonte e non a posteriori per i prossimi
provvedimenti normativi di cui abbiamo parlato un po' tutti oggi.
Un gruppo tecnico che non deve essere in nessun modo elemento
sostitutivo della politica, ma più semplicemente elemento
propositivo per la Giunta, per la II Commissione e per tutto il
Consiglio, una task
force che non vuole sostituirsi
ovviamente neanche e ovviamente ai coordinatori e alla dirigenza,
il ruolo sarebbe totalmente e completamente diverso. Siamo in
ordinaria amministrazione, lo saremo ancora per parecchi mesi,
l'abbiamo detto, ma siamo in una ordinaria amministrazione che è
assolutamente straordinaria e come tale dobbiamo affrontarla con
misure straordinarie.
Presidente -
Lascerei ancora la parola al collega
Lucianaz e poi chiudiamo, prego.
Lucianaz (LEGA VDA) -
Sarò veloce, visto che è
mezzogiorno e che
l'è l'aoua de Batesar
[patois,
è l'ora
di Batesar
, ndc], ma continuo in italiano. Sarà immagino il
solo mio intervento della giornata, per lasciare più spazio ai miei
colleghi che si sono così impegnati su queste misure. Ci tengo solo
a ringraziare i tecnici informatici del Consiglio per la cortesia e
la competenza con le quali hanno permesso a tutti noi consiglieri e
ai responsabili di segreteria di seguire agevolmente da remoto le
riunioni di Commissione.
Voglio analizzare due punti. Il primo è la situazione sanitaria
per cui migliaia di valdostani sono confinati in casa in
quarantena, centinaia positivi. La buona notizia è che tanti sono
già stati dimessi, tanti purtroppo piangono i loro cari. Ma rimane
la grande incognita di quando terminerà questa emergenza. Certo è
che da marzo 2020 per tanti, tantissimi di noi, la vita è stata
sconvolta. L'altra grande tragedia è quella delle difficoltà
economiche presenti e probabilmente future che hanno investito
tantissimi valdostani, a cui è stato impedito di uscire di casa, di
recarsi al lavoro, di poter guadagnare insomma il proprio pane. Qui
mi riferisco in particolare alle categorie che conosco meglio, i
lavoratori in proprio, i commercianti, i baristi, i ristoratori,
albergatori, liberi professionisti, artigiani, artisti e tutte
queste professioni, compresi i loro dipendenti.
Certamente è una crisi di dimensione planetaria, basta
considerare le proporzioni drammatiche che sta assumendo negli
Stati Uniti, ma l'istituzione del Consiglio regionale che noi
componiamo, e su cui tornerò tra un po', è chiamato a dare delle
risposte concrete alla propria comunità, alla comunità valdostana.
È tutto un mondo economico che non ha possibilità di lavorare, ma
attenzione, non a causa di problemi di salute personale, di un
evento naturale, di un terremoto, di un'alluvione o di
un'estorsione o di un sequestro giudiziario. No, oggi non si può
lavorare per effetto di un decreto del Presidente del Consiglio dei
ministri che vieta di fatto di poter svolgere la propria attività,
di fare il proprio lavoro, praticamente di uscire di casa. Eppure,
è così, con tanto di multe salate, applicate da qualche solerte
esponente delle forze dell'ordine, per chi va a raccogliere
l'insalata o chi va a fare una visita nel proprio laboratorio. Per
me questo è scioccante.
Eppure, è un decreto del Governo italiano, del capo del governo
Conte che lo impone, un DPCM, che oggi per domani ha di fatto
bloccato uno stato di 60 milioni di abitanti, creando un danno
immenso a migliaia di attività economiche, arrivando a sconvolgere
addirittura anche la vita di certi nuclei familiari, determinando
limitazioni lesive dei più elementari diritti del cittadino
repubblicano previsti dalla Costituzione. Pieni poteri! E dire che
la settimana scorsa c'è stato nei confronti del premier ungherese
Orban, che si era fatto votare dal Parlamento i pieni poteri fino
al termine della crisi, un affannarsi spropositato di accuse di
grave attacco ai principi democratici con tanto di rischio
dittatoriale, di minacce di estromissione dell'Ungheria dall'Unione
Europea, accuse mosse proprio da esponenti di quelle forze
politiche che sostengono le iniziative del governo Conte. Beh,
almeno Orban la votazione per assumere tali poteri in Parlamento
lui l'ha fatta.
E cosa ci raccontano i due parlamentari valdostani a Roma?
Entrambi sostengono il governo Conte 2. La deputata appartenente al
Movimento 5 Stelle e l'autonomistico senatore dell'Union Valdôtaine
cosa stanno votando a nome del popolo valdostano a Roma? E quando
si degneranno mai di riferire una volta in Consiglio regionale,
durante i lavori delle Commissioni, del loro operato e di cosa
hanno deciso? È da oltre un anno e mezzo che li aspettiamo.
Il mio intervento, come avete capito, è più di taglio politico e
non vuole calcare la mano sulle grosse mancanze di cui la Giunta,
il Presidente prefetto, l'Assessore alla Sanità sono responsabili.
Avremo probabilmente modo e tempo per farlo durante i prossimi
occasionali incontri, perché qui, mi par di capire, che anziché
votare dopodomani il 19 aprile, come era previsto, si traghetterà
il tutto fino al prossimo autunno, e se si continua di questo passo
forse anche dopo due anni e mezzo di legislatura. Non parlerò
quindi del fatto che il presidente Testolin abbia o meno rifiutato
la richiesta avanzata dai componenti del Consiglio di nominare un
commissario
ad hoc
per gestire questa crisi drammatica. Lui
fa di testa sua, ne risponderà lui e il suo movimento ai
valdostani. Il fatto è che la nostra regione a oggi è ancora la
prima delle regioni italiane per numero pro-capite di
contagiati.
Quello che voglio fare, per terminare, è di soffermarmi sul
ruolo del Consiglio regionale, tema che abbiamo sentito caro ai
miei colleghi Aggravi e Luboz che sono intervenuti prima, che è il
massimo organo democratico di rappresentanza del popolo valdostano,
un'istituzione che a partire dallo storico 10 gennaio 1946, quando
non esisteva ancora la Repubblica italiana e la Costituzione, ha
visto nei decenni scontri epici, spettacolari ribaltoni e
controribaltoni, ma anche l'assunzione di decisioni importanti di
carattere economico, sociale e culturale. Ebbene colleghi, il mio
appello è affinché questo Consiglio ritorni a riassumere il suo
ruolo preminente. Mi sto riferendo al futuro di questo importante
organo, un Consiglio innanzitutto composto da persone perbene, da
persone che abbiano a cuore principalmente l'interesse della
collettività e non il tornaconto elettorale o economico personale o
il proprio prestigio o la sete del comando, un Consiglio che in
futuro non dovrà più accogliere eletti che vanno a elemosinare
preferenze da persone in odore di 'ndrangheta o di altre
associazioni dedite al malaffare. Un Consiglio al servizio degli
interessi delle particolarità del popolo che lo ha votato a
rappresentarlo e che deve, a mio parere, prioritariamente
perseguire la valorizzazione proprio di quegli elementi che
caratterizzano la nostra comunità, tutelarli individuando gli
appositi e puntuali atti normativi, che oggi questa crisi ci sta
manifestatamene evidenziando. Altrimenti che senso avrebbe un
regime di autonomia riconosciuto dallo Stato italiano, se ci
limitiamo a scimmiottare gli italiani e applicare le loro stesse
decisioni, ritenendo che sia sufficiente poi definirsi
les
autonomistes
. Se è tutto qui il regime di autonomia che
offriamo ai valdostani, ecco che si comprendono le lamentele che
crescono, le proteste che si acuiscono, le spinte identitarie,
quando non manifestatamene indipendentiste, le forti richieste di
autogoverno, tutte pulsioni che comprendo e che condivido.
Il nostro deve ritornare a essere il Consiglio della Valle.
L'autonomia della Valle d'Aosta sempre più messa in discussione
dagli esponenti del Governo di Roma, dalle esigenze sanitarie,
dalle normative comunitarie, diciamocela tutta, dalla disastrosa
classe politica che l'ha retta ultimamente e che ci ha fatto
recentissimamente precipitare sulle pagine dei giornali del mondo
intero, beh, questo è il momento forse buono per cambiare.
Ribadisco a quanti verranno eletti in futuro nel nostro Consiglio
di difendere queste prerogative e che possano studiare le armi per
fronteggiare le criticità di avere uno spazio di manovra per il
rilancio economico della nostra terra. Gli imprenditori valdostani
non chiedono elemosina, non gli interessa il fondo perso, chiedono
di poter riprendere a lavorare: nel rispetto di tutte le misure di
distanziamento sociale, ma di riprendere il proprio lavoro. Quello
che chiedono gli operatori commerciali economici valdostani è di
rovesciare l'attuale sistema burocratico opprimente, che comporta
impegno economico di tempo importante, rubando notevoli energie
alla propria attività, un sistema tributario che non tiene conto
delle problematicità locali, di un costo della vita nelle regioni
montane di cui spesso il legislatore non tiene conto, del
patrimonio e delle esigenze culturali che il popolo valdostano
sostiene. È pertanto un appello a tutti noi, a tutti voi e alle
forze politiche che rappresentate, che il Consiglio riprenda questo
ruolo importante e prestigioso.
Presidente -
Come da accordi, per permettere al
Presidente di poter partecipare alla videoconferenza con il
presidente del consiglio Conte e gli altri governatori delle
regioni a statuto speciale, sospendiamo i lavori che riprenderanno
alle ore 14:00.
La seduta termina alle 12:06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK