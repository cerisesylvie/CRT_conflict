Consiglio Regionale della Valle d'Aosta - Oggetto del Consiglio n. 36 del 22 settembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 36 del 22 settembre 1983 - Resoconto
OGGETTO N. 36/VIII - RATIFICA DELLA DELIBERAZIONE N. 3806, IN
DATA 10 GIUGNO 1983, ADOTTATA DALLA GIUNTA REGIONALE IN VIA
D'URGENZA.
Oggetto n. 3806 in data 10 giugno 1983:
Partecipazione della Regione Valle d'Aosta alla realizzazione di
un centro culturale per San Carlos - Rio San Juan in Nicaragua; -
Approvazione ed impegno di spesa.
PRESIDENTE:
Devo comunicare al Consiglio che la
Commissione di Coordinamento, con propria nota in data 5 luglio,
dice testualmente:
"La Commissione di Coordinamento, nella seduta del 5.7.1983, ha
votato la seguente determinazione:
Vista la deliberazione della Giunta regionale n. 3806 del
10.6.1983 con la quale si approva la concessione e la liquidazione
della somma di Lire 45.000.000 a titolo di contributo alla sezione
valdostana dell'Associazione Amicizia e Solidarietà e Scambi
culturali con il Nicaragua,
rilevato che come risulta nella parte motivata dell'atto
l'intervento finanziario destinato alla realizzazione di un centro
culturale per San Carlos - Rio San Juan in Nicaragua,
atteso che detto intervento esula dalla competenza territoriale
e funzionale di codesta Regione, in violazione agli artt. 2, 3, 4
dello Statuto Speciale,
ritenuto pertanto che l'atto deliberativo sopraindicato è
illegittimo, visto gli artt. 46 dello Statuto e 60 della legge
16.3.1978 n. 196,
decide
di annullare la deliberazione della Giunta n. 3806 del 10.6.1983
per i motivi in premessa citati".
Ha chiesto di parlare il Consigliere Torrione; ne ha
facoltà.
TORRIONE - (P.S.I.):
Su questo argomento noi ribadiamo
quanto già detto ieri sera. Sembra perfettamente inutile, al di là
delle motivazioni che hanno portato alla concessione di questo
contributo, che noi condividiamo, approvare un atto che è annullato
dalla Commissione di Coordinamento. Mi sembrerebbe un assurdo dal
punto di vista giuridico approvare solo per testimoniare la nostra
volontà politica. Se vogliamo testimoniare la nostra volontà
politica io propongo nuovamente che si concordi una riunione tra
Capigruppo, si prepari una mozione, e nella prossima seduta
consiliare esterniamo il nostro consenso all'azione della Giunta,
preannunciata ieri dal Presidente, cioè di adire agli organi di
ricorso previsti dalla giustizia giurisdizionale per evitare queste
prevaricazioni della Commissione di Coordinamento. Purtroppo
l'atto, a nostro avviso, non è esecutivo, quindi è perfettamente
inutile metterlo in votazione in questo consesso.
Questa è la nostra opinione.
PRESIDENTE:
Ha chiesto di parlare il Presidente della
Giunta; ne ha facoltà.
ANDRIONE - (U.V.):
Noi voteremo questa delibera per due
motivi: l'uno, per un'affermazione di principio; il secondo, poiché
dato che abbiamo impugnato l'atto, qualora il Tribunale
amministrativo ne riconoscesse la validità, con ratifica esso è
immediatamente eseguibile. E' sufficiente il deposito della
sentenza. Quindi è importante che ci sia anche la ratifica.
PRESIDENTE:
Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Su questo stesso argomento il
Consiglio discuterà oggi una mozione che abbiamo presentato e che
appunto sollecita la Giunta a intervenire a favore delle
popolazioni, del Nicaragua.
Noi concordiamo sul fatto che sia possibile dare un senso
politico alla votazione, in quanto riteniamo che, pur avendo
formulato la delibera in modo che si prestava ad alcune
osservazioni, il senso della stessa andava incontro a orientamenti
che il Consiglio aveva espresso più volte in modo unanime.
PRESIDENTE:
Ha chiesto di parare il Consigliere Torrione;
ne ha facoltà.
TORRIONE - (P.S.I.):
In effetti devo dare atto che
l'ultima argomentazione del Presidente della Giunta è esatta,
quindi se l'iter sarà quello che ha prospettato e se la delibera
sarà ratificata diventerà immediatamente esecutiva. In questo senso
noi modifichiamo il nostro atteggiamento e voteremo a favore della
delibera.
PRESIDENTE:
Metto in votazione la ratifica della delibera
in oggetto:
ESITO DELLA VOTAZIONE
Presenti: 33
Votanti: 32
Favorevoli: 32
Astenuti: 1 (Aloisi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK