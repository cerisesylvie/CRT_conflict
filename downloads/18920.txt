Consiglio Regionale della Valle d'Aosta - Oggetto del Consiglio n. 2044 del 6 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2044 del 6 giugno 2001 - Resoconto
OGGETTO N. 2044/XI Problematiche concernenti la chiusura
dello stabilimento Akerlund & Rausing S.p.A..
(Interpellanza)
Interpellanza Premesso:
- che la Converter S.r.l., divenuta successivamente Tecno-Jolly
S.p.A. ed infine Akerlund & Rausing S.p.A., ha ottenuto in base
ad una convenzione stipulata nel 1990 ed aggiornata nel 1997
agevolazioni e finanziamenti dalla Regione Valle
d’Aosta;
- che tali finanziamenti erano sottoposti a clausola risolutiva
ex articolo 1456 c.c., qualora l’azienda non
ottemperasse agli impegni assunti in convenzione, tra i quali
figurano:
"il conseguimento di un fatturato minimo al netto
dell’IVA, risultante dalla somma degli esercizi da
inizio attività, di lire 70.700.000.000 entro il 31 dicembre 1998,
di lire 74.800.000.000 entro il 31 dicembre 1999, di lire
74.800.000.000 al 31 dicembre 2000";
"l’impegno di non alienare, né costituire diritti
reali né ulteriori ipoteche sui beni immobili di loro
proprietà";
- che in data 11 settembre 2000 è cessata
l’attività produttiva nello stabilimento di
Pont-Saint-Martin;
Rilevato:
- che la chiusura dello stabilimento configura inadempimento
agli obblighi assunti con la Regione;
- che la Giunta con delibera n. 998 del 2 aprile 2001 ha
quantificato "l’esposizione debitoria in capo alla
Akerlund & Rausing S.p.A., derivante dal finanziamento (di cui
in convenzione) pari a lire 11.360.000.000" ed ha, inoltre,
accertato "l’inesistenza di patrimonio disponibile"
a garanzia della fidejussione rilasciata per il mutuo ottenuto;
- che la Giunta ha accettato il piano di rientro proposto
dall’azienda, così articolato:
un primo versamento di lire 2.561.000.000 entro il 15 maggio
2001;
pagamento dei residui 8.799.000.000 mediante 11 rate semestrali
di lire 733.000.000 e versamento finale di lire 736.000.000, oltre
interessi di mora al 3,50 percento;
i sottoscritti Consiglieri regionali
Interpellano
l’Assessore all’Industria e
l’Assessore al Bilancio per sapere:
1) se le condizioni risolutive di cui in premessa, contenute
nella convenzione, si fossero già verificate prima della chiusura
dello stabilimento;
2) se è già stato effettuato il pagamento del primo
versamento;
3) se è intendimento dell’Amministrazione
richiedere un risarcimento di danni conseguente al mancato rispetto
della convenzione;
4) quale struttura fosse l’ufficio preposto alla
valutazione dell’idoneità delle garanzie offerte a
salvaguardia dei finanziamenti concessi e al monitoraggio delle
stesse.
F.to: Frassy - Tibaldi
Président
La parole au Conseiller Frassy.
Frassy (FI) Assessore Ferraris, questa interpellanza è un po' la
continuazione del ragionamento di questa mattina, con la differenza
che questa mattina cercavamo di fare della prevenzione, con questa
interpellanza invece ci troviamo innanzi a quelli che sono i fatti
che si sono consumati a seguito di una carenza di prevenzione o
perlomeno di preveggenza.
La Converter Tecno-Jolly e poi Akerlund non è la prima volta che
viene portata in Consiglio dal nostro gruppo, per citare solo le
date più recenti: luglio 2000, settembre 2000, gennaio 2001, e devo
dire che sono le date che segnano, per certi versi, il crescendo
dei problemi che hanno caratterizzato questo stabilimento.
Al di là di quegli che sono gli aspetti di tipo occupazionale,
ci sono altri aspetti sui quali riteniamo che vada fatta chiarezza,
e sono gli aspetti più propriamente economici o, meglio,
finanziari, che riguardano gli impegni che
l’Amministrazione regionale ha assunto a seguito di
convenzioni nei confronti di questa azienda.
Lei, Assessore, sa benissimo che i suoi predecessori dal 1990 al
1997 hanno siglato una serie di convenzioni che prevedevano degli
obblighi di reciprocità fra l’azienda e la Regione,
e a fronte degli impegni inerenti i livelli occupazionali, inerenti
i livelli produttivi che l’azienda doveva garantire,
l’Amministrazione regionale si impegnava a concedere
dei finanziamenti anche di natura cospicua. Questi finanziamenti
prevedevano delle clausole risolutive ai sensi della procedura
codicistica, clausole che erano ben indicate
nell’ambito della convenzione.
Due di queste clausole noi le abbiamo citate nella premessa
dell'interpellanza, perché riteniamo che siano significative. Erano
la progressione di un certo fatturato, che era stato pattuito con i
vertici aziendali, e l’impegno, che può sembrare
ovvio, ma alla luce di quello che poi vedremo non è così ovvio, di
non alienare né costituire diritti reali, né ulteriori ipoteche sui
beni immobili in proprietà dell’azienda.
Arrivando ai giorni nostri, sappiamo che
l’attività dell’Akerlund è cessata e
abbiamo appreso, leggendo una recente delibera della Giunta
regionale, che la Giunta stessa ha accertato quella che è
l’esposizione finanziaria
dell’Amministrazione regionale e di Finaosta
rispetto a prestiti che "dovrebbero" - uso il condizionale -
rientrare.
Dovrebbero rientrare, dicevo, in quanto erano condizionati ad
una serie di impegni che con la cessazione
dell’attività sono venuti meno. E noi apprendiamo,
leggendo questa delibera, che ad un certo punto si dice che
l’esposizione debitoria in capo
all’Akerlund & Rausing derivante da questi
finanziamenti è pari a 11.360 milioni e apprendiamo con non poco
stupore dell'inesistenza di patrimonio disponibile,
nell'eventualità di un recupero del credito mediante
l’escussione della garanzia fideiussoria rilasciata
a garanzia dei mutui e dei finanziamenti.
Non possiamo, Assessore, non rimanere perplessi e preoccupati
quando scopriamo che qualcosa come circa 12 miliardi, che dovevano
essere oggetto di garanzia fideiussoria, vengono invece assodati
come essere totalmente privi di qualsiasi copertura,
tant’è che la Giunta, nel proseguire la parte della
delibera richiamata, approva il piano di restituzione del
finanziamento e approva il piano che ha proposto
l’azienda: un primo versamento di 2,5 miliardi entro
il 15 maggio - e vorremmo sapere se questo primo versamento si è
concretizzato - e il pagamento del debito residuo con una
rateizzazione di 11 versamenti semestrali al tasso del 3,5
percento.
Non posso non evidenziare come noi prestiamo i soldi, e
l’operazione dei BOR è fatto di estrema attualità,
ad un tasso vicino al 4,6 percento, e ci facciamo invece restituire
al tasso legale, tasso di conseguenza a dimora - perché
evidentemente non era stato previsto diversamente - al 3,5
percento, cioè un punto e uno di differenza che penalizza le casse
dell’Amministrazione regionale.
Mi dirà l’Assessore che il 3,5 è il tasso legale.
È vero, che è il tasso legale; ma il tasso legale in questa
situazione è discutibile che possa e debba essere applicato, perché
le condizioni fra le parti erano ben diverse, non prevedevano
questo tipo di rientro.
Nel luglio 2000 l’Assessore Ferraris, rispondendo
ad un'interpellanza illustrata dal collega Tibaldi, testualmente
diceva:
"Nell’ipotesi, che credo nessuno di noi
si auguri?"
- e dico io che purtroppo si è verificata -
"?
di cessazione dell’attività, la società sarebbe
tenuta a restituire i finanziamenti, si tratta di finanziamenti
coperti da fideiussioni",
bontà del convincimento che un anno
fa avevamo, e concludeva l’Assessore questo
passaggio dicendo che
"? verrebbe chiamata a risarcire i danni
conseguenti all’inadempimento".
Nella delibera in cui si fa il punto della situazione,
Assessore, non vediamo assolutamente ipotesi di risarcimento dei
danni, ma vediamo addirittura un trattamento di ampio respiro e di
grande favore, se per certi versi vogliamo dire, per quanto
riguarda il rientro da questa esposizione finanziaria.
Allora vorremmo capire se quegli intendimenti che
l’Assessore aveva espresso circa un anno fa sono
stati superati da questa delibera, e se così fosse, Assessore,
quali sono i motivi che hanno portato, a fronte di una situazione
che riteniamo grave per gli elementi che tutti noi conosciamo, a
superare l’ipotesi di richiedere dei risarcimenti
che peraltro erano dovuti in base alla convenzione stessa.
Vorremmo anche sapere se le condizioni risolutive, che erano
richiamate nelle convenzioni degli anni ’90 e poi
ribadite in maniera chiara nella convenzione del 1997 - e sono
quelle citate nella premessa che ho brevemente richiamato - fossero
già presenti prima della cessazione della produzione dello
Stabilimento dell'Akerlund, anche perché sarebbe curioso capire, se
così fosse, come mai l’Amministrazione regionale non
si è cautelata rispetto all'ingente esposizione finanziaria.
Ingente esposizione finanziaria, Assessore, che è ben più grave
e più grande di quanto non appaia rispetto a questi 12 miliardi che
speriamo di recuperare, perché l’Amministrazione
regionale, proprio a marzo del 1999, aveva finito di spendere 25
miliardi per l’adeguamento di quello stabilimento e
noi sappiamo che l’abitudine di consegnare, a spese
dell’Amministrazione regionale, stabilimenti
adeguati a quelle esigenze produttive comportano il risultato
paradossale, che era già capitato per altre aziende, di dover
smantellare certe strutture.
Mi riferisco alla Viasystems che si è insediata sulle ceneri
della Conner e che ha comportato lo smantellamento della totalità
delle camere bianche. E in questo caso abbiamo, due anni fa,
ultimato uno stabilimento, che molto probabilmente sarà inadeguato
rispetto alle prossime esigenze produttive di chi andrà ad
insediarsi.
Tutto questo non può sfuggire ad un’ulteriore
considerazione, che poniamo nell'interpellanza, ovvero quale sia
l’ufficio e la struttura che sono preposti alla
valutazione dell’idoneità delle garanzie che vengono
offerte dall’azienda, a salvaguardia di questi
finanziamenti e di questi mutui, e quali sono i criteri con cui
viene effettuato il monitoraggio che attesti la sussistenza e la
permanenza di queste garanzie, che con la delibera di Giunta
abbiamo scoperto invece essersi volatilizzate nel nulla.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Per quanto riguarda la prima
questione posta dal Consigliere Frassy, relativamente al sussistere
delle condizioni risolutive della convenzione, va ricordato come
l’Akerlund abbia conseguito
nell’esercizio 1998 un fatturato pari a 84.900
milioni, rispettando quindi ampiamente l’impegno
assunto in sede di stipulazione della convenzione, che fissava un
limite minimo di ricavi pari a 70.700 milioni.
L’esercizio successivo, quello del 1999, a causa
della riduzione della domanda proveniente dal settore alimentare,
nonché della crisi che aveva investito alcuni importanti mercati
fra cui quelli del Sudamerica e della Russia, aveva fatto
registrare una notevole contrazione del fatturato,
tant’è che l’azienda aveva fatturato
in quell’anno 45.500 milioni a fronte di un limite
minimo stabilito dalla convenzione in 74.800 milioni.
Peraltro, il dato ufficiale relativo
all’ammontare dei ricavi è stato reso noto dopo la
chiusura del bilancio, ovviamente e che è coincisa con il
verificarsi dell’incendio che ha gravemente
danneggiato lo stabilimento. In attesa
dell’evolversi della situazione successiva
all’evento citato e delle decisioni strategiche di
Akerlund in merito al futuro produttivo dello stabilimento, si è
quindi deciso di non avvalersi immediatamente della clausola
risolutiva, anche perché ci trovavamo in una situazione
particolare, cioè lo stabilimento aveva subìto un incendio di
particolare rilevanza.
Per quanto riguarda invece il secondo impegno contrattuale,
quello relativo al divieto di alienazione, di costituzione di
diritti o di ulteriori ipoteche sugli immobili senza il preventivo
assenso della Regione, l’azienda ha adempiuto ai
propri obblighi. Per venire alla seconda questione, il pagamento
del primo versamento (pari a lire 2,5 miliardi) a fronte della
delibera di Giunta che è stata ricordata dal Consigliere Frassy, è
stato regolarmente effettuato dall'azienda il 15 maggio 2001; è
stata inoltre costituita l’ipoteca prevista dallo
stesso atto amministrativo, a garanzia dei futuri pagamenti.
Da questo punto di vista vorrei solo ricordare che il rientro
c’è, avviene in 11 versamenti semestrali e se è vero
che il tasso del rientro è di 3,5 punti in percentuale, è
altrettanto vero che rientra in 11 semestri contro i 20 anni e il
tasso del 4,6 percento dei BOR regionali. Mi pare che ci sia una
certa disparità fra le due cose, comunque si deve tener conto del
fatto che il rientro c’è.
Per quanto riguarda la terza questione relativa al risarcimento
dei danni, riconfermo che, oltre al rientro dei finanziamenti, sarà
richiesta all’Akerlund la restituzione dei
contributi ottenuti per gli interventi di formazione professionale
e per l’assunzione di lavoratori appartenenti alle
fasce deboli. Il tutto ammonta complessivamente a 578 milioni di
lire, nonché del canone di locazione dello stabilimento per un
importo di 500 milioni di lire. Quindi i danni totali ammontano a
1.078 milioni.
Per quanto riguarda l’azione di risarcimento dei
danni, appurato che quelli causati dall’incendio
verranno ristorati dall’assicurazione della società,
si stanno compiendo i passi necessari per intraprenderla, in
collaborazione con il Dipartimento legislativo e legale della
Presidenza della Giunta: come vedete, sta andando avanti anche
questa parte.
Per quanto riguarda poi la questione relativa a quale fosse
l’ufficio preposto alla valutazione dell'idoneità
delle garanzie offerte a salvaguardia dei finanziamenti concessi,
vorrei ricordare anzitutto che fra i compiti
dell’Assessorato ci sono quelli di creare alcune
misure di sostegno alle attività imprenditoriali, che vanno da
normative specifiche alla realizzazione di aree e di servizi, alla
riduzione dei costi energetici.
Per quanto riguarda i problemi di valutazione
dell’idoneità delle garanzie offerte a salvaguardia
dei finanziamenti, questa valutazione viene fatta
dall’Assessorato e da Finaosta, che operano una
valutazione dei progetti industriali con particolare riguardo alla
congruità delle voci di investimento, alla coerenza del progetto,
dello stato patrimoniale dell’azienda, delle
capacità competitive dell’azienda stessa,
all’incidenza dei mezzi propri sui finanziamenti
complessivi, nonché la situazione e le opportunità di mercato.
È indubbio che anche la valutazione più approfondita non è
dotata intrinsecamente di capacità divinatorie, sono capacità
previsionali, e quindi?
(interruzione del Consigliere Frassy, fuori
microfono)
? parlo per l’industria, altrimenti risponderebbe
l’Assessore Agnesod!
Dicevo che non ci sono capacità divinatorie da parte di
chicchessia, soprattutto non da parte nostra, e mi auguro che siate
più capaci voi da questo punto di vista; in ogni caso saranno poi
le capacità gestionali, le dinamiche di mercato che incidono sulle
situazioni dei singoli stabilimenti.
Per quanto riguarda l’ultima questione legata al
monitoraggio dell’andamento delle aziende, come
veniva ricordato già dal Consigliere Frassy questa questione era
stata affrontata nell’interpellanza del 28
settembre: in quella sede avevo sottolineato come nel caso
dell’Akerlund, così come per altri stabilimenti, ci
sia, da parte della Finaosta, un monitoraggio semestrale, fatto per
tutte le aziende che abbiano convenzioni con la Regione. In pratica
Finaosta raccoglie una serie di informazioni sulla situazione del
fatturato, del portafoglio ordini, delle scorte, dell'occupazione,
dell'esposizione finanziaria, dei crediti, degli investimenti,
capitale sociale, composizione dell’ordine e
quant’altro, come avevo indicato in quella sede.
Président
La parole au Conseiller Frassy.
Frassy (FI) Assessore, fra poco affronteremo sicuramente altri
aspetti, noi però avanziamo delle perplessità sulla risposta che
lei ha fornito, soprattutto su un punto.
Se possiamo capire la valutazione di politica industriale,
ammesso che si faccia della politica industriale in questa Regione,
di dire: "nel 1999 i dati non erano entusiasmati, lo abbiamo
appreso nel 2000, c’era una situazione di
difficoltà, abbiamo ritenuto di tergiversare e non di procedere
alla risoluzione della convenzione", quello che non ci riesce
assolutamente di comprendere è come lei faccia a dire che
l’impegno di non alienare né costituire diritti
reali, né ulteriori ipoteche sui beni immobili in proprietà, sia
stato rispettato! Perché se così fosse, dovremmo capire come sia
possibile che dei 12 miliardi non ci sia una sola lira che sia
garantita.
La fideiussione, Assessore, se è stata fatta alla cieca, è
evidente che c’è stata una leggerezza da parte degli
uffici che hanno seguito questo tipo di pratica; ma se viene in
convenzione un impegno specifico sugli immobili, delle due
l’una: o gli immobili non ci sono mai stati, e
allora la carta si fa scrivere, abbiamo scritto delle cose che non
aveva senso scrivere, oppure evidentemente quegli immobili sono
stati trasferiti, sono stati ceduti, sono stati ipotecati da
terzi.
Non riesco a capire come lei possa dire che sono stati
rispettati gli obblighi e come si concili questa affermazione con
la conclusione della delibera di Giunta, dove non vi è garanzia
alcuna per quanto riguarda la cifra che era oggetto di fideiussione
per 12 miliardi.
Dopo di che diventa insostenibile l’affermazione
che non abbiamo la sfera di cristallo per giustificare che anche
purtroppo in questa vicenda industriale ci siamo trovati con le
persone per strada, con lo stabilimento chiuso e un po' più poveri
come casse! Lei dice che non abbiamo la sfera di cristallo: io le
dico che non è necessario avere la sfera di cristallo! Io le dico
che qualsiasi cittadino che abbia una qualsiasi attività autonoma
piuttosto che di lavoro dipendente, e vada in una qualsiasi banca e
chieda un prestito minimo, un mutuo minimo, un finanziamento
minimo, è obbligato, se vuole aprire la pratica e se vuole
mantenere la pratica nel tempo, semestralmente o comunque
annualmente, a documentare le garanzie che offre a rientro
dell’anticipo che la banca gli riconosce.
In qualsiasi banca ciò accade e noi non riusciamo a capire come
mai nella Regione Valle d’Aosta questo non accada,
non riusciamo a capire come mai le aziende sistematicamente
chiudono la porta dello stabilimento alle spalle, lasciando debiti
che non sono garantiti in quanto non ci sono procedure che ci
possano dare la certezza di recuperare quelle risorse.
Allora noi riteniamo, Assessore, che qui il meccanismo non sia
quello della "sfera di cristallo", ma sia quello delle
responsabilità. Noi non sappiamo se le responsabilità siano in capo
agli uffici di Finaosta piuttosto che in quelli
dell’Assessorato, però è evidente - e non voler
affrontare questo argomento vuol dire per certi versi condividere
le responsabilità che ne stanno alla base - ma è evidente che
qualcosa non funziona!
Non è la prima volta che rimaniamo con il cerino in mano e con
dei crediti che non riusciamo a recuperare: vuol dire che
c’è qualche ufficio che non funziona! E se così è,
invito l’Assessore a fare quello che ha fatto il suo
collega di Giunta, l’Assessore Vallet.
Non ha senso che ci limitiamo ad affrontare le questioni
minimali, facendo le commissioni d'inchiesta per il funzionario che
ha dimenticato di progettare nella sua completezza il sistema di
sicurezza dell’antincendio nel sottostante salone,
qualche centinaia di milioni, e poi di fronte a miliardi che
sistematicamente, ad ogni sventurata avventura industriale, vanno
persi, diciamo che non abbiamo la sfera di cristallo!
Assessore, su questo argomento specifico al prossimo Consiglio
torneremo e vorremo avere delle risposte precise. Non è possibile
su miliardi e miliardi non sapere come mai ciò è accaduto! Se i
monitoraggi fossero stati fatti in maniera puntuale, ci saremmo
accorti che l’Akerlund non garantiva con dei beni le
risorse che gli avevamo affidato, e avremmo potuto probabilmente
arrivare a delle conclusioni diverse, o comunque muoverci per
tempo.
Perciò la invito, Assessore, a gestire in maniera più seria
l’argomento, perché quella della "sfera di
cristallo" è una storiella che non regge più, anzi, è una palla che
rotola! La sfera di cristallo, Assessore, è una palla che rotola e
nel rotolare fa anche molto rumore! La invitiamo perciò ad
affrontare con maggiore serietà e attenzione questo aspetto, un
aspetto sul quale le anticipo che nel prossimo Consiglio
torneremo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK