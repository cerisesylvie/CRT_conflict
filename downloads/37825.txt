Consiglio Regionale della Valle d'Aosta - Oggetto del Consiglio n. 1487 del 20 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1487 del 20 ottobre 2015 - Resoconto
OGGETTO N. 1487/XIV - Interrogazione a risposta immediata:
"Valutazioni in merito ad un'eventuale sospensione del servizio
sulla linea ferroviaria Aosta-Pré-Saint-Didier".
Presidente
- La parola alla collega Morelli.
Morelli (ALPE)
- Merci Président. Bonjour chers
collègues.
La nostra iniziativa riguarda, come quella precedente, il
diritto alla mobilità, ai trasporti, e riguarda un tema che è già
stato più volte discusso in Consiglio regionale, sempre con esiti
molto incerti. Ciclicamente, infatti, "lo spettro" - come l'ha
definito qualcuno - della chiusura dell'Aosta/Pré-Saint-Didier
torna ad aleggiare e i timori di sospensione totale del servizio
sembrano giustificati, a cominciare dal dibattito che si è svolto
in Consiglio regionale sui trasporti, dove da parte della Giunta si
è sempre cercato di glissare un po' sulla questione, senza dire mai
nulla di ben definito. E ora i timori, che sono espressi da più
parti, si sono fatti più insistenti, in particolare da quando
all'inizio di luglio è stato prolungato il tempo di percorrenza
lungo la tratta e si rincorrono notizie in merito ad una possibile
totale sospensione a partire dal mese di dicembre prossimo.
Trenitalia, che è stata interpellata, tiene a precisare che tale
eventuale richiesta non proviene da loro perché la programmazione
spetta alla Regione e sappiamo che il contratto di servizio non è
ancora stato chiuso. A confermare ulteriormente il timore venerdì
c'è stata una dichiarazione del Presidente della Giunta, Rollandin,
il quale, intervistato in merito alla possibile sospensione, dice
che sono in corso delle valutazioni e che la tratta è un problema,
ripetendo sostanzialmente quanto già aveva detto l'Assessore
Marguerettaz rispondendo ad un'interpellanza della collega Certan,
all'inizio del luglio scorso. Sono dunque mesi - per non dire anni
- che sono in corso delle valutazioni
sull'Aosta/Pré-Saint-Didier...chiudo rapidamente, Presidente...e
quindi riteniamo che sia giusto e doveroso da parte della Giunta
dire una parola chiara, anche alla luce dell'ingresso in
maggioranza di una forza come il PD che si è sempre battuta per la
ferrovia valdostana, e anche in considerazione del fatto che,
ancora recentemente, RFI ha investito dei soldi su quella tratta
mettendo a norma le gallerie. Mi scuso, Presidente, per aver
prolungato.
Presidente
- Grazie collega. Cerchiamo di stare nei tempi
ed evitare di sforare, per cortesia. La parola all'Assessore
Marguerettaz.
Marguerettaz (UV)
- Grazie Presidente.
Cercando di rispettare i tempi, vorrei solo riprendere
un'affermazione che ha fatto la collega Morelli, cioè il diritto
alla mobilità, cosa intendiamo per "diritto alla mobilità". Credo
che non sfuggirà a nessuno che abbiamo - ed è quello che
sostanzialmente poi ha detto il Presidente - una serie infinita di
treni che sono completamente vuoti. Allora bisogna capire qual è il
concetto di diritto della mobilità. Detto questo, riprendendo in
modo puntuale la risoluzione che è stata approvata in Consiglio
regionale dove si parla dell'Aosta/Pré-Saint-Didier, in particolare
si fa menzione di una linea
"Aosta/Pré-Saint-Didier in cui
l'utenza è molto limitata; bisognerà inevitabilmente ripristinare
il servizio cercando una maggiore sinergie fra ferro e gomma"
.
Nella presentazione della sua interrogazione, si parla di "messa a
norma"; allora, già quando risposi alla collega Certan, dissi che
RFI - non Trenitalia - ha imposto un rallentamento sulla linea
perché ci sono dei problemi strutturali e già allora si diceva che
bisogna fare degli investimenti almeno di 10 milioni di euro e che
questi investimenti ritarderanno e non risolveranno il problema
perché ci sono tutta una serie di interventi strutturali che
necessitano di altro. I lavori di cui parla la collega Morelli sono
dei lavori di manutenzione ordinaria per mantenere in esercizio la
linea che sono almeno di 500 mila euro all'anno, ma non sono dei
lavori che risolvono i problemi della tratta.
Noi siamo quindi sicuramente d'accordo nell'esplorare tutte le
potenzialità dell'Aosta/Pré-Saint-Didier in prospettiva, anche
andando a Courmayeur, andando a Chamonix, facendo tutte le attività
necessarie. Tuttavia oggi come oggi questo servizio va valutato per
quello che è; nel momento in cui abbiamo un bilancio che toglie
alla Valle d'Aosta 74 milioni di euro, noi stiamo facendo un
discorso a 360 gradi sui trasporti, TPL e ferrovia, per cercare di
trovare delle economie che non vadano ad intaccare il diritto alla
mobilità, ma cerchino di dare un servizio adeguato alla Valle
d'Aosta.
Presidente
- Grazie Assessore. La parola alla collega
Morelli.
Morelli (ALPE)
- Merci Président.
Credo che la risposta sia stata ancora una volta estremamente
vaga, non si conferma e non si smentisce, si continua a lasciar
presagire la chiusura. Allora, Assessore Marguerettaz, parliamo una
volta per tutte a viso aperto di questi problemi, esplicitate qual
è il vostro progetto se un progetto c'è. In realtà ci sembra che
progetti non ce ne siano, che ci sia solo rassegnazione e timore.
Siamo andati assieme, la scorsa settimana, a Bolzano, ad incontrare
il Presidente della Regione, e mi pare che l'atteggiamento sia
tutto un altro, mi pare che siano consci anche loro delle
difficoltà finanziarie, ma c'è una visione di prospettiva che qui
da noi non esiste, non esiste! Si lasciano morire le infrastrutture
per inedia e morirà, certo che morirà l'Aosta/Pré-Saint-Didier,
perché giustamente dice dei i treni vuoti...ma voglio vedere chi
ancora resiste con quel tipo di trasporto! Una volta chiuse le
linee ferroviarie non si riaprono più, e la nostra linea si
trasformerà in una selva che percorre non una zona marginale della
Valle d'Aosta, ma percorre la Valle centrale, attraversa dei
paesi!
Presidente
- Grazie collega.
Grazie a lei, Presidente.
Presidente
- Punto 4 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK