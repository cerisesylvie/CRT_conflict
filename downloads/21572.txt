Consiglio Regionale della Valle d'Aosta - Oggetto del Consiglio n. 1331 del 25 maggio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1331 del 25 maggio 2005 - Resoconto
OGGETTO N. 1331/XII - Incarico di consulenza esterna presso il
Reparto di Chirurgia vascolare. (Interrogazione)
Interrogazione
Preso atto che l'USL della Valle d'Aosta, a dicembre 2003,
nel momento in cui ha conferito l'incarico al nuovo coordinatore
dell'UB di Chirurgia Vascolare, ha inteso ricorrere, per l'anno
2004, alla consulenza esterna del dott. Palombo, anche al fine di
mantenere l'attrattività del reparto in termini di mobilità
attiva;
Visto che tale incarico, se pur diversamente articolato nelle
attività previste, è stato recentemente rinnovato anche per il
2005, con deliberazione n. 740 del 11/03/2005, sulla base delle
stesse considerazioni;
la sottoscritta Consigliera regionale
Interroga
l'Assessore competente per sapere:
1) quale è stata l'attrattività del reparto in termini di
mobilità attiva nell'anno 2004, rispetto agli anni
precedenti;
2) quante delle 20 ore mensili sono state dedicate nel 2004
all'attività operatoria del consulente e come mai si ritiene di non
richiedere più nel 2005 al consulente tale attività
operatoria;
3) se ritiene che l'obiettivo posto dall'USL nel 2004 sia
stato raggiunto e, in questo caso, come mai, a marzo 2005, l'USL ha
deciso di rinnovare la convenzione;
4) se rientra nel programma dell'USL affiancare un consulente
ad ogni coordinatore di unità budgetaria.
F.to: Squarzino Secondina
Presidente - La parola all'Assessore alla sanità, salute e
politiche sociali, Fosson.
Fosson (UV) - Devo ringraziare per questa interpellanza, perché
mi permette di riferire in sala un lavoro fatto e un obiettivo
raggiunto, forse anche con un po' di fortuna, ma questa ci vuole
sempre nel nostro lavoro.
Una premessa: alcune settimane dopo, nel luglio 2003, dopo il
mio arrivo mi è stata recapitata una richiesta di aspettativa di 4
chirurghi dell'allora Reparto di Chirurgia vascolare, i quali
volevano andare, per un anno, a lavorare presso la Clinica
Eporediese di Ivrea; di questi 4 uno era il primario, l'altro era
l'aiuto anziano e altri 2 chirurghi con una notevole esperienza. Vi
è da dire che era in corso una consulenza fra la Chirurgia
vascolare e la Clinica Eporediese, ma il fatto che 4 chirurghi
vascolari di questo peso lasciassero l'Ospedale di Aosta per la
Chirurgia vascolare dell'Ospedale di Ivrea poneva dei grossi
problemi organizzativi, anche perché un anno senza 4 chirurghi di
tale peso avrebbe provocato una grossa difficoltà di gestione al
reparto. Non solo, questi 4 chirurghi, inoltre, erano i
responsabili di un reparto di eccellenza dell'Ospedale di Aosta. In
accordo con l'USL non abbiamo concesso l'aspettativa e posso
assicurare che non è stato facile, ma cosa ho fatto in questa
situazione - e questa è stata forse la fortuna -? mi sono rivolto
al Prof. Palombo, che aveva messo in piedi questo reparto tanti
anni fa e lo aveva fatto conoscere non solo in Italia, il quale
godeva di tutta la mia stima e soprattutto ha - a differenza di
molti altri - un grande attaccamento alla Valle d'Aosta e al
reparto chirurgico che aveva messo in piedi e per il quale la
Regione aveva speso molto denaro. Il Prof. Palombo si è prestato ad
aiutarmi a risolvere questa situazione non facile. Insieme abbiamo
cercato chi avrebbe potuto sostituire i partenti e abbiamo trovato
nel Dott. Antico il candidato più accreditato. Il Dott. Antico si è
fidato di tale progetto e ha accettato di venire a dirigere questo
reparto a partire dal dicembre 2003, supportato per il 2004 da una
consulenza del Prof. Palombo, non perché il Dott. Antico non fosse
in grado di sostenere tale impegno, ma perché l'importanza della
partenza dei 4 avrebbe comportato un periodo difficile per il
reparto e il Prof. Palombo avrebbe potuto dare l'impulso per
superare questo momento e per passare da una situazione, che era
già buona, ad una situazione ancora più favorevole.
Lei mi chiede della mobilità attiva. Intanto mi permetta un
commento: non si può chiedere solo la mobilità attiva e non quella
passiva, perché per vedere quanto un reparto rende occorre vedere
quanti ne sono venuti, ma anche quanti se ne sono scappati, quindi
sarebbe più corretto parlare di mobilità attiva e di mobilità
passiva. Non le posso dare - lei lo dovrebbe sapere - i dati della
mobilità del 2004, perché i dati del 2004 della mobilità attiva e
passiva non dipendono da noi, ma arrivano dal Ministero per luglio
e agosto dell'anno successivo; potrei darle delle proiezioni, ma
non mi sembra corretto. Non ho ancora i dati in mano, ma nel 2004 i
DRG in aumento in entrata, cioè il guadagno che abbiamo avuto per
l'attività di chirurgia vascolare è di 1.331.000 euro, cioè quanto
abbiamo guadagnato dall'esterno nel 2004 è di 1.331.000 euro,
mentre non ho ancora i dati della mobilità passiva. Sicuramente
quindi l'attività chirurgica ha fatto guadagnare all'azienda tale
cifra e questo è già un dato positivo, anche perché bisogna
considerare tutto: quei 4 che se ne sono andati via sono andati
alle porte della nostra valle, cioè sono andati a lavorare in una
clinica Eporediese, portando tutta la loro competenza e la loro
esperienza. Lei sa invece come questo meccanismo nella mobilità
passiva sia un meccanismo che ci penalizza in un certo senso,
perché si può andare in cliniche accreditate, a tutti gli effetti
pubbliche, che hanno solo alcuni servizi di eccellenza, ma che non
hanno servizi rivolti agli anziani, servizi di emergenza, per cui
possono, soprattutto dal punto di vista alberghiero, curare
particolarmente certi servizi. Nonostante questa concorrenza fatta
ad Ivrea e in una struttura in cui probabilmente hanno liste di
attesa più brevi, perché non hanno tutti gli altri problemi che
abbiamo noi, non solo, ma la situazione alberghiera è forse più
favorevole della nostra potendo fare solo un servizio di
eccellenza, tanto che io parlo di concorrenza scorretta, comunque,
nonostante questa concorrenza, da parte di questi poli chirurgici
di eccellenza molto vicini a noi, la Chirurgia vascolare ha
aumentato nel 2004 la sua attività del 20% rispetto all'anno
precedente e il guadagno è stato di 1.331.000 euro.
Passo al secondo quesito, le 20 ore mensili previste nel 2004 e
non più previste in modo preciso nel 2005... questo è verissimo.
All'inizio nel primo anno avevamo previsto nella consulenza circa
20 ore mensili, di cui la maggior parte doveva essere effettuata in
sala operatoria. La professionalità e il grande valore del Dott.
Antico ha limitato l'intervento del Prof. Palombo in sala
operatoria, nel senso che è stato presente solo per alcuni casi
difficili, ma poi la sua presenza obbligatoria in sala non è stata
più richiesta, ovvero tale "tutoraggio" è stato un "tutoraggio" di
aiuto, ma non più necessario soprattutto nel prosieguo
dell'attività. Ciò non toglie che una professionalità di eccellenza
come quella del Prof. Palombo, quando non era presente in sala
operatoria per supportare il Dott. Antico, che non aveva questo
bisogno tecnico, si sia impegnato in un'organizzazione di reparto
importante, si sia impegnata in un'attività scientifica con un
rilancio dell'attività scientifica - i congressi di chirurgia
vascolare fatti lo dimostrano - per rientrare nel grande giro della
chirurgia vascolare italiana ed europea. Proprio per questo la
deliberazione del 2005, che abbiamo rinnovato - e adesso le dirò i
motivi -, non prevede più un'articolazione di questo tipo, ma
prevede altre funzioni che saranno più chiare anche in seguito a
deliberazioni della Giunta, in quanto tale eccellenza del Prof.
Palombo possiamo utilizzarla non solo per una supervisione in sala
operatoria o per problemi organizzativi, ma anche per attività
scientificamente più elevate; per questo dico che l'obiettivo è
stato raggiunto; vi era infatti il pericolo che tutti fuggissero,
invece non solo non sono fuggiti, ma cominciano a tornare, ma con
l'aiuto di questa eccellenza ora vogliamo raggiungerne altri.
Vogliamo far progredire non solo la chirurgia vascolare, ma si
pensi a cosa può rappresentare nella nostra regione una ricerca
biologica sulla riproduzione delle cellule vascolari e via dicendo,
sono progetti che abbiamo per raggiungere degli obiettivi più
avanzati.
L'ultima domanda è un po' provocatoria, lei mi chiede se voglio
affiancare un consulente ad ogni coordinatore di unità budgetaria;
genericamente no, però, se avessi 10 Prof. Palombo da mettere
vicino a dei reparti che non funzionano bene, sicuramente lo farei,
perché? Il Prof. Palombo, che è residente in Valle d'Aosta e che
ama la nostra Regione, è intanto l'unico medico valdostano che ha
un insegnamento universitario, è Presidente della Società italiana
di chirurgia vascolare, nessun medico valdostano era mai diventato
presidente di una società scientifica italiana, non solo, ma giova
ricordare che il Prof. Palombo ha educato così bene i suoi allievi
quando era qui che 4 di questi sono attualmente primari in
strutture piemontesi: il Dott. Brustia a Novara, la Dott.ssa Porta
a Biella, il Dott. Udini a Sondalo, il Dott. Peinetti ad Ivrea. Se
io avessi 10 Prof. Palombo, con la disponibilità di venire a
lavorare in Valle e con la possibilità di far guadagnare anche
all'azienda delle cifre del genere, molto volentieri li farei
venire e li affiancherei a quei primari, che sono piccoli primari
grandi solo in invidia, che forse hanno un pochino ispirato questa
interpellanza, che avrebbero molto bisogno di un "tutor"
dell'eccellenza del Prof. Palombo. Soprattutto il Prof. Palombo è
una grande risorsa per la gente valdostana, per me e per lei, forse
avremmo la possibilità di ricorrere a lui anche se non fosse ad
Aosta, invece questa è una grande possibilità per i Valdostani: una
tale eccellenza scientifica con una disponibilità verso la gente,
per cui tutti lo amano, penso sia una possibilità da cui non
possiamo prescindere. Se poi ci permette anche un guadagno, sarebbe
assurdo non utilizzare una sua disponibilità, per fare che cosa?
Qualsiasi cosa lui faccia ci permetterà di migliorare la struttura
sanitaria della Valle d'Aosta e lui, le assicuro, ci concede
l'eccellenza per porre in atto delle progettualità che molti altri
in questo momento non sono in grado di fare.
Presidente - La parola alla Consigliera Squarzino Secondina.
Squarzino (Arc-VA) - È difficile rispondere ad un avvocato
difensore così appassionato e io prendo atto che alcuni ex primari,
che hanno operato in Valle d'Aosta, che adesso, pur amando la Valle
d'Aosta, hanno scelto di lavorare altrove, hanno ancora un
attaccamento così grande alla Valle che sono disposti ad accogliere
i progetti che l'Assessorato porta avanti.
La mia interpellanza era una cosa molto più "terra terra", non
aveva lo scopo né di fare il panegirico a qualcuno, né di
demonizzare altri. Sono partita da una considerazione: vi sono
l'USL attiva, 2 convenzioni, la prima l'attiva nel 2004 perché,
essendo rimasto il reparto privo di 4 medici, pensava forse utile
fornire al reparto quelle competenze che potessero consentire
all'unità budgetaria di mantenere l'attrattività in termini di
mobilità attiva. Lei ricorderà che non abbiamo criticato questa
scelta, perché avevamo preso atto del fatto che lei diceva: "è
importante garantire subito al reparto di funzionare". Cosa capita
nel 2005? Nel 2005 vi è un'altra convezione, in cui l'USL dice di
proseguire la consulenza "perdurando le stesse condizioni che hanno
dettato la prima consulenza". Vi è un elemento nuovo che è successo
nel frattempo e che lei non ha citato, cioè che a gennaio 2005 è
stato espletato il concorso, per cui, mentre nel 2004 era
condivisibile il fatto che si affiancasse a una nuova figura
professionale una consulenza per portare avanti l'attività, poi non
si capisce perché, nel momento in cui il concorso è effettuato,
quindi vi è il primario, sia ancora necessario prevedere questa
consulenza. Anzitutto non possiamo dire che perdurano le stesse
condizioni, nel 2005 le condizioni in cui opera l'unità budgetaria
non sono le stesse del 2004, adesso questa ha un primario, mentre
nel 2004 non ce l'aveva. Lei ha sottolineato la grande
professionalità del Dott. Antico, per cui non è stato più
necessario il "tutorato" del Prof. Palombo, allora perché questa
grande professionalità ha ancora bisogno di un ulteriore
"tutorato"? La situazione è molto diversa, perché nel 2005 rispetto
all'anno precedente? Perché vi è stato un concorso a cui si sono
presentati più candidati, fra cui anche dei primari, uno era lo
stesso primario di cui lei prima ha fatto l'elogio come allievo del
dott. Palombo. Si presentano a tale concorso dei primari, l'USL
sceglie, come persona la più idonea a svolgere questa attività, il
Dott. Antico, che poi ha ancora bisogno di consulenza: o era il
migliore, e allora non aveva bisogno di consulenti, o ha bisogno di
consulenti per migliorare il suo lavoro e allora non era il
migliore. E non si capisce perché l'abbiano messo. Il consulente
serve per fare ricerca - lei ha detto -. Ma lei sa che vi sono
molti medici all'interno dell'Ospedale che fanno ricerca e che è
compito loro fare ricerca come primari? Da quando in qua esiste la
scelta di affiancare un consulente - ripeto - ad ogni primario? A
questo punto si affida il reparto al consulente, perché devo
passare tramite altri? Credo che tale scelta vada ripensata, perché
lei deve giustificare di fronte ai cittadini come vengono spesi i
soldi del consulente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK