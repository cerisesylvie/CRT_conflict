Consiglio Regionale della Valle d'Aosta - Oggetto del Consiglio n. 1832 del 7 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1832 del 7 febbraio 2001 - Resoconto
OGGETTO N. 1832/XI Reperimento di documentazione relativa
all’attività della Cogne Acciai Speciali antecedente
il 1992. (Interpellanza)
Interpellanza Preso atto dell’iniziativa
intrapresa dalla Fim-Cisl, Uilm-Uil e Fiom-Cgil di Aosta per
tutelare i diritti dei lavoratori metalmeccanici che si sono
trovati esposti al rischio amianto nel loro percorso lavorativo
presso lo stabilimento Cogne di Aosta;
Considerato l’alto numero di potenziali soggetto
a rischio, che potrebbero trovarsi nelle condizioni previste dalla
normativa e che potrebbero pertanto beneficiare dei riconoscimenti
previdenziali previsti dalla legge;
Considerato che rientrano nella fattispecie solo le situazioni
lavorative realizzatesi prima del 1992;
Attesa la difficoltà di ricostruire, documentazione alla mano,
la situazione lavorativa presente nell’azienda Cogne
negli anni antecedenti il 1992;
Considerata l’importanza che tale documentazione
riveste per la valutazione dell’entità e della
durata del rischio di esposizione all’amianto e
quindi per la determinazione dei requisiti richiesti per godere dei
benefici della legge;
i sottoscritti Consiglieri regionali
Interpellano
la Giunta per sapere:
1) se, e come, intende attivarsi per facilitare il reperimento
di tale documentazione relativa all’attività della
Cogne Acciai Speciali, antecedente il 1992.
F.to: Squarzino Secondina - Beneforti
Presidente
La parola alla Consigliera Squarzino
Secondina.
Squarzino (PVA-cU)
Tutti abbiamo avuto modo di avere
notizia dell'iniziativa che è stata presa a livello sindacale prima
dalla CISL e UIL, in modo congiunto attraverso le loro associazioni
FIM e UILM, e poi anche dalla FIOM-CGIL di Aosta per tutelare i
diritti dei lavoratori metalmeccanici che si sono travati esposti
al rischio amianto nel loro percorso lavorativo presso lo
stabilimento Cogne di Aosta.
Percorso lavorativo compiuto precedentemente
all’anno 1992, perché il 1992 è
l’anno in cui è entrata in vigore la normativa
nazionale, con cui è stato sancito lo smantellamento dei settori
lavorativi nei quali veniva utilizzato l’amianto o
suoi derivati.
Si tratta quindi di verificare se ci sono degli operai che prima
del 1992 si sono trovati a contatto con questo materiale dannoso
per la salute. Da una prima indagine fatta e dalle segnalazioni
finora pervenute, sono circa 300 gli operai che si sentono
potenziali soggetti a rischio, in quanto potrebbero trovarsi nelle
condizioni previste dalla normativa, e che potrebbero beneficiare
dei riconoscimenti previdenziali che la legge prevede.
Di queste centinaia di domande presentate finora solo alcune
decine hanno superato il vaglio dei patronati, che hanno esaminato
le domande e le hanno presentate alle commissioni incaricate di
verificare la presenza o meno delle condizioni che consentono di
accedere ai benefici di legge.
La difficoltà qual è? Non è compito certo degli interpellanti,
né dell’Assessore, entrare nel merito se questi
operai hanno diritto o meno; ma c’è un problema che
è stato sollevato ed è di questo tipo. Essendo molto precisa la
legge nel definire quali sono le tipologie di ambienti ai quali il
lavoratore si è trovato esposto, nel nostro caso le lavorazioni a
caldo, bisogna avere anche la documentazione precisa di come era la
situazione lavorativa prima del 1992.
Questi documenti, se all’attuale società Acciai
Speciali ci fosse ancora l’Ilva Cogne, sarebbero
tutti quanti conservati presso l’archivio
dell’attuale società; invece
l’attuale società Marzorati possiede la
documentazione soltanto degli operai che, pur avendo lavorato in
questi reparti prima del 1992, continuano tuttora a lavorare. Ma
per tutti gli altri operai che hanno cessato il loro percorso
lavorativo, prima del 1992 o prima dell’ingresso
della Marzorati nella Cogne Acciai Speciali, è difficile trovare la
documentazione.
Allora quello che noi chiediamo è se la Giunta intende, ed
eventualmente in che modo, attivarsi per reperire questa
documentazione relativa alla Cogne Acciai Speciali antecedente il
1992.
Presidente
La parola all'Assessore
all’industria, artigianato ed energia, Ferraris.
Ferraris (GV-DS-PSE)
Per venire alla domanda posta,
anch'io non entro nel merito della questione, in quanto in questi
giorni si tengono assemblee con i lavoratori, convegni, per cui
sono altre le sedi che affrontano i problemi relativi ai danni
causati dall’amianto nell’azienda
siderurgica di Aosta; con riguardo a quanto richiesto con
l’interpellanza ho fatto un'indagine per capire qual
è la situazione in merito ai documenti.
Per acquisire i dati bisogna risalire ai fascicoli personali di
ciascun dipendente della Cogne nei periodi in cui ha lavorato
presso lo stabilimento. I fascicoli personali di chi è diventato
dipendente della Cogne Acciai Speciali, quindi successivamente al
1993 sono custoditi presso la Cogne Acciai Speciali, quindi è
possibile risalire a questi che contengono anche le informazioni
sull'attività svolta prima che l'azienda diventasse CAS.
Per quanto riguarda invece gli altri fascicoli, sulla base della
liquidazione Ilva, successivamente Iritecna, e poi Fintecna, questi
sono custoditi a Genova presso la sede della Fintecna in via
Perrone e riguardano tutti i lavoratori che abbiano prestato
servizio alla Cogne fra il 1940 e il 1992, quindi direi
l’universo delle persone che possono essere
interessate a questo tipo di provvedimento.
La Iritecna, in questo caso Fintecna, è tenuta per legge a
custodire i fascicoli e contemporaneamente a fornire tutte le
documentazioni previdenziali necessarie. La procedura è quella di
rivolgersi al patronato, che si mette in contatto con gli archivi
stessi, perché gli archivi storici della Cogne sono stati
trasferiti alla Regione.
Questi, nel momento del trasferimento, comprendevano anche i
fascicoli personali dei lavoratori che avevano prestato
l’attività presso lo stabilimento dalla sua origine
al 1993.
Ma cosa è successo? Nel luglio 1993 la società Iritecna, dovendo
adempiere nei confronti degli enti previdenziali e assistenziali,
questo è un caso specifico, alle richieste di certificazione
connesse all’attività lavorativa presso lo
stabilimento di Aosta, ha richiesto alla Sovrintendenza
archivistica del Piemonte e della Valle d’Aosta la
possibilità di acquisire questi fascicoli, proprio perché per legge
dovevano essere in suo possesso.
Questo è avvenuto, sulla base di un assenso della Sovrintendenza
archivistica del Piemonte e della Valle d’Aosta, e i
fascicoli quindi sono disponibili a Genova in corso Perrone dove
dei funzionari sono a disposizione proprio per consegnare agli
interessati, che in questo caso devono seguire la prassi di
rivolgersi ad un patronato, i fascicoli che sono utili per riuscire
a valutare la dimensione del problema e l’eventuale
danno da loro subìto.
Presidente
La parola alla Consigliera Squarzino
Secondina.
Squarzino (PVA-cU)
Ringrazio per
l’informazione precisa che mi è stata fornita. Se
abbiamo presentato questa interpellanza è perché presso i sindacati
e presso i patronati non era reperibile questa informazione
precisa, nel senso che avevano una difficoltà di accesso. Quello
che si richiede eventualmente è la possibilità, in caso di
difficoltà di accedere a questi archivi a Genova, di essere
facilitati, se fosse necessario, dall’intervento
dell’Assessorato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK