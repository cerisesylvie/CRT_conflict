Consiglio Regionale della Valle d'Aosta - Oggetto del Consiglio n. 3238 del 23 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3238 del 23 gennaio 2008 - Resoconto
OGGETTO N. 3238/XII - Interrogazione: "Problematiche
concernenti la produzione dei rifiuti domestici".
Interrogazione
Richiamati gli obiettivi contenuti nella legge regionale n.
31 del 3 dicembre 2007 sulla gestione dei rifiuti, tra i quali
compare quello della promozione di iniziative volte alla riduzione
dei rifiuti domestici attraverso l'autocompostaggio delle frazioni
organiche, oltreché di interventi finalizzati alla riduzione dei
rifiuti di imballaggio;
Appreso che in Valle d'Aosta la frazione dei rifiuti
biodegradabili sarebbe passata in neanche un anno da poco più del
17% al 20%, allineandosi quindi alla composizione merceologica dei
rifiuti urbani rilevata a livello nazionale;
Appreso inoltre dagli organi di stampa nazionali che in
Provincia di Savona diversi enti pubblici e organizzazioni di
categoria hanno portato a termine un progetto finanziato
dall'Unione Europea, denominato "Life Biomass", che promuove
l'impiego dei materiali biodegradabili in agricoltura e nel settore
turistico con l'obiettivo di creare un sistema di diffusione della
cultura della riduzione della produzione di rifiuti;
Preso atto che ad eccezione di qualche lodevole iniziativa
autonoma da parte di alcuni Comuni, l'Assessorato ai lavori
pubblici non ha di fatto progredito nel cammino per la riduzione
dei rifiuti e che, a parte le dichiarazioni di intenti, nessuna
iniziativa concreta è stata organizzata;
il sottoscritto Consigliere regionale
Interroga
l'Assessore regionale per sapere:
1) quali sono gli ultimi dati rilevati a livello di Comunità
montane e di Comune di Aosta relativi alla R.D. e alla produzione
totale di Rifiuti Urbani;
2) quali sono i risultati delle ultime analisi sulla
composizione merceologica dei rifiuti urbani;
3) quali sono state le iniziative concrete
dell'Amministrazione regionale per la riduzione della produzione di
rifiuti ed in particolare quelle sulla frazione umida o
biodegradabile e in caso affermativo quali risultati hanno
dato;
4) se sono stati presi dei contatti con altri Enti o
Amministrazioni regionali al fine di conoscerne le esperienze
ovvero con gli Enti Locali valdostani promotori di progetti
innovativi per diffonderne obiettivi, contenuti e
risultati.
F.to: Venturella
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Si tratta di un'interrogazione la cui
risposta implica l'elencazione un po' petulante di una serie di
dati che non so se sia il caso di citare puntualmente; vuol dire
che se il collega Venturella è d'accordo, gli procurerò le varie
tabelle. Qui mi limito a richiamare il dato essenziale.
Per quanto riguarda la raccolta differenziata, la media
regionale è del 37% con una punta del 45% al Comune di Aosta, 38%
alla Comunità montana Monte Rosa e la più bassa mi pare essere la
Comunità montana Grand Paradis, seguita dalla Grand Combin con il
36% e dalla Comunità montana Walser, sempre 36%. Per quanto
riguarda le analisi merceologiche abbiamo una variazione in
funzione dei mesi, perché è evidente i mesi impongono diversi
consumi che a loro volta trascinano diverse tipologie di rifiuti,
ma citerò, per quanto riguarda il mese di gennaio, una percentuale
di sottovaglio che andava al 17,46%, materiale cellulosico 27,36%,
materiale plastico 25,80%, metalli 2,17%, inerti 8,26%, sostanze
organiche - che mi pare essere il dato che le interessa di più -
18,95%. Se andiamo a vedere a dicembre, la sostanza organica
aumenta al 22,54%, allora qui c'è la solita diversa chiave di
lettura, ossia un'interpretazione è quella di dire: la sostanza
organica aumenta in percentuale perché aumenta la raccolta
differenziata, mentre l'altra è invece legata al fatto che c'è una
correlazione con l'aumento generale della quantità di rifiuti. In
ogni caso, questo è un aspetto molto interessante che mette in
evidenza, viste tali percentuali, come vi sia una rilevante
quantità di persone che esercitano una sorta di compostaggio. Non
ho citato i mesi intermedi, ma se andiamo a vedere nel periodo
estivo, vediamo che la percentuale si abbassa: questo significa
che, quando c'è la possibilità di accedere all'orto, c'è un
deposito quasi fisiologico di tale materiale in quel contesto,
quindi non conferito.
Per quanto riguarda le azioni finalizzate, ribadisco quanto ho
sempre detto: la Regione fa la regia, è vero che con la nuova legge
dovremo avviare una serie di iniziative con le Comunità montane e
il Comune di Aosta per vedere come pilotare meglio certe azioni
indirizzate soprattutto alla riduzione dei rifiuti, anche in
relazione a quanto già contenuto nel Piano regionale dei rifiuti.
L'unica cosa che posso citare in questo senso sono una serie di
incontri fatti con le Comunità montane e con il Comune di Aosta,
incontri pubblici ai quali ho partecipato anch'io nella maggior
parte, per cercare di sollecitare l'attivazione di iniziative e di
comportamenti che vadano nella direzione di aumentare la raccolta
differenziata e ridurre la produzione dei rifiuti.
Abbiamo piena conoscenza per quanto riguarda quello che avviene
fuori Valle, ma se facciamo un confronto su quello che avviene
fuori Valle, non sempre abbiamo molto da imparare da fuori, anzi
qualche volta possiamo essere noi ad esportare dei
comportamenti.
Seconda considerazione: ognuno vive la propria realtà e il
proprio contesto sociale, allora, anche laddove ci potrebbero
essere delle iniziative meritevoli o dei comportamenti virtuosi,
non è detto che questi siano pedissequamente riportabili nel nostro
contesto, perché le condizioni non sono le stesse. Noi allora siamo
attenti a quello che avviene fuori, guardiamo con molto interesse,
peraltro siamo anche dei divoratori di quelle informazioni che su
tale materia ci vengono propinate attraverso riviste, ma credo che
siamo sulla buona strada perché certi risultati - e questo mi pare
sia un passaggio non indifferente - in termini di efficienza, non
solo per quanto riguarda la raccolta differenziata, ma anche sulla
qualità del rifiuto e sul trattamento dei rifiuti, saranno in
funzione della decisione finale che andremo ad assumere in merito
alla parte di rifiuto che residua dalle operazioni di recupero e
valorizzazione, perché da quel momento andremo a rivedere tutta la
filiera con la possibilità di mettere in atto dei sistemi e delle
strategie di perfezionamento della gestione di questa materia.
Presidente
- La parola al Consigliere Segretario
Venturella.
Venturella (Arc-VA)
- Avrei tante cosa da obiettare sulla
sua risposta, Assessore. Parlando in senso generale, la famosa
deliberazione del 2003 di integrazione al Piano regionale dei
rifiuti prevedeva alcune azioni concrete, ma azioni essenzialmente
rimaste sulla carta. Una delle prime azioni che va verso la
riduzione dei rifiuti urbani e quindi del conferimento in discarica
è quella della raccolta differenziata dei rifiuti umidi: che sia
verde da sfalcio o che sia residuo da cucina, ossia la roba
organica che produciamo, abbiamo visto in giro per l'Italia, ma
anche qui vicino a La Salle, con un po' di creatività, dei
risultati ottimi, perché potremmo sottrarre dalla discarica quasi
tutto quel 20% di organico ed è quello che dà i problemi e forse
avremo modo di parlarne più compiutamente nello scandalo campano a
Napoli e a Caserta; quindi che vi sia stata negli anni una certa
lentezza amministrativa, un certo blocco dei meccanismi regionali
sul compostaggio domestico...
(interruzione dell'Assessore Cerise, fuori microfono)
... voi avete, mi ricordo benissimo, impedito che vi fossero
delle piattaforme di prossimità nel compostaggio, perché dicevate
al Comune che non era previsto dai piani. Lo ricordo benissimo
perché ero in Consiglio comunale ad Aosta! È questo il problema,
con la complicità dell'Assessore a quel tempo alla sanità! Manca
quindi la voglia di innovare, ci si ferma alla soluzione
tecnologica, pensando che sia questa la panacea di tutti i mali,
anzi lei lo ha affermato adesso che siete disposti a variare dal
punto di vista della quantità e della qualità la percentuale di
raccolta differenziata perché funzionale alla costruzione
dell'inceneritore. Io spero che questa decisione sia presa prima
delle elezioni, lo dovete dire prima se siete per un'ipotesi o per
l'altra! Noi non siamo come voi pregiudizialmente contro
l'inceneritore: siamo per una soluzione che chiuda il ciclo, ma che
non dia problemi sanitari, economici e di sostenibilità alla Valle
d'Aosta, voi avete nei vostri studi sempre sostenuto che l'unica
alternativa per chiudere il ciclo è l'incenerimento! Noi diciamo
che esistono delle alternative e siamo per tali alternative e
diciamo "sì" alle alternative, "sì" alla costruzione di nuovi
impianti, "sì" alla costruzione di pratiche virtuose nella
popolazione valdostana... perché sono in grado... Il problema di
Napoli - e qui lo diciamo - è perché si è voluto puntare tutto
sull'incenerimento e non si sono "costruite" quelle pratiche
virtuose che risolvono il problema a monte... ed è quella della
raccolta differenziata, che è l'unica soluzione sostenibile, perché
l'inceneritore non sono certo i "Verdi" ad averlo bloccato ad
Acerra, è stata la Magistratura napoletana...
(interruzione del Consigliere Borre, fuori microfono)
... si legga un po' di articoli, Presidente Borre, e non faccia
solo nella sua attività politica i pellegrinaggi verso
l'inceneritore di Bolzano e di Brescia, perché hanno il sapore di
un pellegrinaggio!
(interruzione del Presidente della Regione, fuori
microfono)
... ascolti, Presidente, lei qui forse è l'unico che ha confuso
"fiaschi per fischi", proprio lei che ha detto che la discarica di
Issogne era alternativa all'inceneritore... o l'inceneritore o la
discarica, smentendo quello che è scritto sugli studi che il suo
Assessore e vicepresidente della Regione ha portato in
Commissione...
(nuova interruzione del Presidente della Regione, fuori
microfono)
... che lo diciate prima delle elezioni che voi volete
l'inceneritore! Ci sono tutte le intenzioni, come ha detto
giustamente l'Assessore Cerise, ma sono rimaste sulla carta, una
volontà precisa di andare verso una politica seria di riduzione dei
rifiuti questa Regione non ce l'ha!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK