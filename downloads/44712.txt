Consiglio Regionale della Valle d'Aosta - Oggetto del Consiglio n. 1655 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1655 del 22 giugno 2022 - Resoconto
OGGETTO N. 1655/XVI - Interpellanza: "Revisione della
normativa concernente le strutture ricettive "Case e Appartamenti
per Vacanza"".
Marguerettaz (Presidente) -
Punto n. 33 all'ordine del
giorno. Ha chiesto la parola il consigliere Segretario Distort.
Distort (LEGA VDA) -
Chissà perché prendo di mira le case
e appartamenti per vacanze, un tema così specifico.
La spiegazione viene data per una questione strategica o tattica
addirittura.
Per la legge di bilancio di dicembre 2020 io, come gruppo Lega,
avevo portato all'attenzione dell'Aula un ordine del giorno che
impegnava i Presidenti delle Commissioni consiliari III e IV a dare
inizio a un percorso di revisione del corpus legislativo regionale
del settore turistico ricettivo.
L'anno dopo, dicembre 2021, avevo riproposto lo stesso
argomento, però con un'impegnativa leggermente diversa, visto che
non era avvenuto un seguito, benché fosse stato promesso tale
seguito; allora ho tentato con un secondo attacco nell'ottica del
repetita iuvant
, chiedendo attraverso gli uffici regionali
un approfondimento tecnico e normativo finalizzato alla revisione
del corpus legislativo regionale del settore turistico
ricettivo.
Anche quest'ordine del giorno non è stato approvato, ma la cosa
interessante - non è minimamente una lamentela sul fatto che un
Consigliere di opposizione presenti a nome del suo gruppo di
opposizione un ordine del giorno e quest'ordine giorno non venga
approvato, non è minimamente un problema - ma la cosa interessante
è che non venivano approvati due ordini del giorno perché si stava
- in sintesi - già lavorando in tal senso, quindi era necessario
pensare di lavorare con tempi meno solleciti, meno ristretti,
rispetto a quanto indicato negli ordini del giorno.
Io direi che questi tempi, passiamo dal primo, siamo a un anno e
mezzo di distanza, considerato che in nove mesi si fa un bambino,
allora a un anno e mezzo di distanza c'è il silenzio più totale in
tal senso, a meno che non salti fuori all'ultimo momento un disegno
di legge, che esca da un cassetto di scrivania, ed esca come un
coniglio dal cilindro del prestigiatore, portato in Commissione e
poi in Consiglio per l'approvazione.
Allora io, in attesa di quest'eventualità, provo con il sistema
della finestra di Overton, cioè rapporti incrementali, quindi parto
con piccoli passaggi, un piccolo morso dopo l'altro.
Parto da case e appartamenti per vacanze, ecco svelato il
mistero di quest'interesse sulle case e appartamenti per
vacanze.
In realtà non è soltanto una questione di tipo tattico, ma nasce
anche dal fatto che le performance emerse dalla crisi Covid hanno
evidenziato grandissime difficoltà note al settore
turistico-ricettivo, parallelamente hanno dato indicazioni sulle
preferenze di tanti utenti verso case e appartamenti per vacanze,
probabilmente perché proprio il concetto di casa e appartamento per
vacanze poteva assicurare una certa sicurezza dal punto di vista
del superamento dei rischi di trasmissibilità del virus.
Ma questa aumentata preferenza si affianca anche alle mutate
esigenze del mercato del turismo: lo ricordavamo nell'ordine del
giorno del 2020, l'abbiamo ricordato nell'ordine del giorno del
dicembre 2021, lo ricordiamo oggi.
Il turismo sta evolvendo tantissimo, si stanno creando nuovi
modelli in continua evoluzione e noi, come Regione Valle d'Aosta,
abbiamo nel turismo la fonte principale d'introito del nostro
prodotto interno lordo, quindi l'attività del turismo nell'ambito
dell'economia della Valle d'Aosta è prioritaria, quindi noi non
possiamo assolutamente esimerci da avere un approfondimento e un
approccio adeguato a questo settore.
Se proprio in questo specifico settore delle case noi creiamo
già il primo passaggio di approfondimento, ci accorgiamo che per
case e appartamenti per vacanze, proprio queste nuove tendenze,
relative alle esigenze di mercato, esplicitano la richiesta di
servizi aggiuntivi al semplice alloggio. In realtà si chiede anche
parallelamente la somministrazione di cibi e bevande,
parallelamente l'attività di un centro benessere.
Allora è del tutto evidente che, laddove l'attività di case e
appartamenti per vacanze avviene in un contesto urbanizzato,
l'utente va a cercarsi nel contesto urbanizzato il ristorante, il
centro benessere e, tra l'altro, anche gli spazi relativi a
riunioni, perché possono essere presi in affitto alloggi per
famiglie da parte di famiglie che poi prevedono un certo tipo di
uso della vacanza di tipo comunitario: sono nuovi modelli.
Questi spazi tanto quanto negli ambienti, nelle localizzazioni
urbanizzate possono trovare risposta, ma nei contesti non
urbanizzati non trovano nessuna risposta.
Tra l'altro i contesti non urbanizzati sono quei contesti che,
dal punto di vista dell'economia territoriale, sono tendenzialmente
svantaggiati economicamente.
Allora ecco che pensare di poter modificare la normativa
prevista dalla 11/96 e anche dalla legge 19/2001, relativa ai
finanziamenti previsti in regime di aiuto, per quanto riguarda le
CAV, inserendo anche la possibilità di fornire questi servizi come
già avviene per le strutture di affittacamere, sarebbe un passaggio
estremamente significativo, relativo al fatto di poter attuare
questa realtà.
Lei mi sta già anticipando che esiste già, quindi io non vedo
l'ora di aspettare la sua risposta. Io dico: come per gli
affittacamere possa essere introdotta anche per case e appartamenti
per vacanze.
È vero che una certa logica può dire: "Ma se io prendo un
appartamento, ho tutto lì dentro e mi faccio da mangiare".
Non è vero, non è così, è proprio una tendenza di mercato
diversa che dice "Io voglio l'appartamento perché comunque mi va
questo tipo di vacanza, questo modello di soggiorno, però a fianco
"sento il bisogno di".
Allora siccome turismo è rispondere esattamente a questa domanda
"Sento il bisogno di", diventa prioritaria la possibilità di
attuare queste risposte.
Allora cosa succede? Se anche un imprenditore illuminato dice:
io mi faccio il mio intervento di case e appartamenti per vacanze e
su questo seguo la legge 11/96 e mi prendo i finanziamenti previsti
dalla 19/2001. Poi parallelamente io realizzo nel mio spazio, nella
mia proprietà, anche uno spazio per centro benessere o uno spazio
per somministrazione di eventuali cenette per gli ospiti. È ovvio
che questo non è contemplato, cioè è un'attività illecita. Questo è
il primo vulnus, questo è il primo problema. Secondo: essendo
illecita, non essendo prevista, non si potrà fatturare, non si
potrà svolgere questo servizio, e in più le opere per realizzare
questi tipi di servizi non sarebbero assoggettate ai regimi di
finanziamento previsti dalla legge 19.
Ecco perché con quest'interpellanza noi portiamo l'attenzione su
questo tema all'Aula, fondamentalmente all'Assessore di
riferimento, perché almeno su questo settore s'inizi a prendere dei
provvedimenti in tal senso. Grazie per l'attenzione.
Presidente -
Per la risposta l'assessore Jean-Pierre
Guichardaz.
Guichardaz J. (FP-PD) -
Sono stato abbastanza lungo nelle
precedenti risposte ma sono tutte questioni e domande precise che
fanno riferimento anche a specifiche disposizioni di legge, quindi
mi scuso se a volte le risposte sembrano troppo tecniche.
Riguardo alla questione degli impegni, noi stiamo andando
avanti, nel senso che, come lei sa, il DEFR contiene una serie
d'impegni che noi stiamo portando avanti; il regolamento igienico
sanitario per esempio è già stato depositato e sono stati
individuati i relatori nelle Commissioni. Quello era uno dei primi
impegni che noi ci eravamo assunti nel DEFR.
Come rispondevo alla collega, l'accompagnatore di media montagna
è stato condiviso con le associazioni eccetera, quindi il testo di
legge è pronto, quello sulle locazioni turistiche è pronto. Non è
che non ci siano dei lavori che non sono stati fatti, ma sono
presenti e così come poi nella risposta, le risponderò circa anche
lo stato di avanzamento dei lavori del testo di legge di riforma
della legge 11.
Il sistema normativo regionale in materia di attività
turistico-ricettive è organizzato in modo da operare, sia dal punto
di vista strutturale che dei singoli servizi erogabili, una netta
diversificazione per ogni singola tipologia di attività.
Tale scelta è derivata dall'opportunità di generare un'offerta
articolata e differenziata in grado di soddisfare tutte le esigenze
di ospitalità con assenza di duplicazione e sovrapposizione in modo
da fornire alla domanda un quadro informativo chiaro e facilmente
identificabile rispetto ai servizi erogabili è così allo stato
attuale in Valle d'Aosta vi sono tre diversi settori di offerta
turistico-ricettiva: quello alberghiero disciplinato dalla legge
33/84, dove ci sono gli alberghi propriamente detti, le residenze
turistico-alberghiere e gli alberghi diffusi; quello della
ricettività all'aperto disciplinato dalla legge regionale 8/02 con
le due diverse tipologie, i campeggi e i villaggi turistici, e poi
è stata recata disciplina anche per le aree attrezzate riservate ai
camper e gli attendamenti occasionali, e poi quello
extra-alberghiero disciplinato appunto dalla legge 11/96 con sette
diverse tipologie: quelle per ferie, per esempio le cosiddette
colonie, gli ostelli per la gioventù, i rifugi alpini, i bivacchi
fissi, i dortoir, gli affittacamere, i bed and breakfast e, infine,
le case e appartamenti per vacanze, cioè i CAV.
Relativamente a tale ultimo settore, è già in corso di
ultimazione la redazione di un disegno di legge regionale che
ammodernerà la disciplina di diverse fattispecie di attività
turistico-ricettive extralberghiere, tra cui proprio quelle della
CAV e semplificherà ulteriormente i relativi procedimenti
amministrativi. Ragionevolmente, l'iter volto all'approvazione di
questo DDLR, potrà essere avviato nel corso di quest'estate. Quindi
lei avrà motivo poi di chiedermi perché non è andata avanti.
Ai fini del riscontro specifico ai quesiti posti
dall'interpellante, è utile ricordare sinteticamente come
l'articolo 17 della legge regionale 11/96 definisce le CAV: "Si
considera gestione di case e appartamenti per vacanze la gestione
non occasionale organizzata di due o più unità abitative ad uso
turistico, ubicate anche in stabili diversi, purché situate nel
medesimo territorio comunale, composte da uno o più locali arredate
e dotate servizi igienici e di cucina autonoma", come lei ricordava
prima. "Le unità abitative devono essere gestite unitariamente da
soggetti senza offerta di servizi centralizzati o prestazione di
tipo alberghiero nel corso di una o più stagioni con contratti
aventi validità non superiore a cinque mesi consecutivi", oggi
questo prevede la norma.
Il comma 5 dell'articolo 17 inoltre così dispone: "La gestione
di case e appartamenti per vacanze non può comunque comprendere la
somministrazione di alimenti e bevande", al contrario degli
affittacamere, come citava lei.
In sostanza, la gestione di una CAV si concretizza nella mera
locazione per scopo turistico di almeno due alloggi, con obbligo di
fornitura di pochi servizi alberghieri essenziali: ricevimento,
pulizia settimanale, cambio biancheria settimanale.
Il fatto che durante l'evento pandemico la clientela abbia
preferito il ricorso ad appartamenti autonomi - anche con locazioni
da persone fisiche piuttosto che a camere ubicate in strutture
alberghiere o di affittacamere o ancora di bed and breakfast - è
derivata esclusivamente dalla necessità di evitare luoghi che
potessero generare assembramenti e quindi un incremento della
possibilità di contrarre il virus. Non è detto che, a fronte della
sistematizzazione delle misure di protezione e delle campagne
vaccinali, la predetta dinamica debba ripetersi.
Ad ogni buon conto, il divieto per le CAV di fornitura del
servizio di somministrazione di alimenti e bevande, di cui al
citato comma 5, trova ragion d'essere nella seguente valutazione,
qualcuna l'ha già accennata lei tra le righe, anticipando la mia
risposta.
Intanto, trattandosi di ospitalità in appartamenti dotati di
cucina, tendenzialmente questi sono scelti dai clienti,
prevalentemente famiglie, proprio per la possibilità di potersi
preparare i pasti autonomamente, senza la necessità di ricorso a un
ristorante.
Consentire a una CAV il servizio di somministrazione di alimenti
e bevande genererebbe una sovrapposizione con i servizi forniti
dalle RPA, che sono aziende alberghiere a tutti gli effetti che
dispongono della possibilità di offrire il servizio di pensione
completa o mezza pensione.
Per rispondere poi a una delle sue considerazioni, fermo
restando che allo stato attuale della normativa nazionale non è
possibile realizzare un ristorante all'interno di un appartamento,
nulla vieta a un imprenditore di gestire una CAV in possesso dei
requisiti e, disponendo di appositi locali a norma, di aprire, con
titolo abilitativo autonomo e contabilità e gestione separate, un
ristorante aperto al pubblico a cui gli ospiti della CAV medesima
possano accedere come un qualsiasi altro cliente esterno, potendo
anche ricorrere eventualmente al servizio di consegna a domicilio
del consumatore.
Le imprese che esercitano attività di somministrazione di
alimenti e bevande, in quanto tali, possono già beneficiare delle
agevolazioni previste dalla legge regionale 19/01 per gli
investimenti dalle stesse effettuati.
Per quanto attiene infine ai servizi dedicati al benessere degli
ospiti delle CAV, il disegno di legge regionale di ammodernamento
della legge regionale 11/96 di cui le ho detto, prevede per le CAV
la seguente nuova disposizione: "È consentito dotare lo stabile, o
ogni singola unità abitativa, di spazi e attrezzature da destinare
a centro benessere al servizio esclusivo delle persone
alloggiate".
Con l'approvazione di tale nuova norma, anche gli investimenti
effettuati per tali scopi dalle imprese titolari di CAV potranno
beneficiare delle agevolazioni previste dalla legge regionale
19/2001.
Le aggiungo solo che gli affittacamere possono sì fare servizio
di ristorazione ma, come lei sa, solo ed esclusivamente per le
persone alloggiate. Spesso e volentieri, se si volesse riportare la
stessa logica nelle CAV, alla fine - per quello che posso pensare
io, anche avendo frequentato per diversi decenni locali pubblici -
sarebbe piuttosto anti-economico aprire un'attività che sia al
servizio esclusivo delle CAV.
Diversamente, come le dicevo prima, è possibilissimo aprire un
esercizio di somministrazione di tipologia 2, o 3 4 attualmente per
ristorazione più o meno complessa disponendo però dei requisiti che
sono fissati dalla normativa europea, quindi il possesso di una
cucina, il bagno, bagno dei disabili, percorsi eccetera, che sono
requisiti ineludibili, sui quali non si può derogare nella maniera
più assoluta, perché parliamo di somministrazione di alimenti e
bevande, quindi la somministrazione deve rispettare piani di
autocontrollo, percorsi, layout e tutta una serie di requisiti che
lei da architetto immagino conosca abbastanza, avendo probabilmente
già affrontato questa tipologia di attività.
Presidente -
Per la replica la parola al consigliere
Segretario Distort.
Distort (LEGA VDA) -
Partiamo dal fondo: "sarebbe
anti-economico". Se mi permette un consiglio, lasciamo che sia
l'imprenditoria a decidere se è economico o non è economico, noi
creiamo gli strumenti normativi per consentire certi tipi
d'iniziative e la flessibilità, poi sarà l'imprenditore che sarà in
grado di capire se gli conviene farlo o non farlo.
Chiaro è che il pensare di dire "Può sempre aprire un ristorante
e renderlo aperto al pubblico", questo è chiaro, ma è proprio
quello lo specifico su cui verteva la richiesta di visione, non
solo di revisione ma di visione politica nei confronti delle
attività turistico-ricettive, in questo caso delle CAV, perché è
chiaro che quella sì che sarebbe una situazione probabilmente
anti-economica, cioè io apro un'attività di CAV con minimo due
alloggi e posso andare avanti con qualche altro alloggio, ma a un
certo punto pensare poi di aprire una seconda attività, come il
ristorante, è chiaro che la cosa diventa sicuramente
impegnativa.
Poi ci sarà l'imprenditore che lo vuol fare, può farsi anche
tre-quattro attività contemporaneamente, ma il concetto era:
cercare di portare a ripetere il modello interessante che già
esiste per gli affittacamere, laddove, per i soli ospiti, si svolge
un esercizio di somministrazione di cibi e bevande, però lei sa
benissimo non con gli stessi requisiti di un ristorante, con
requisiti molto più semplificati, dal dimensionamento della cucina,
diamo per beneficio d'inventario, lei dice no, io dico sì: io vengo
da progettazioni recenti dove con 10 metri quadri è sufficiente una
cucina per un affittacamere, in un ristorante non è ammessa una
cucina con 10 metri quadri.
Nel caso di tutta una serie di trattamenti, si tratta di avere
certi equipaggiamenti, un abbattitore, tutta una serie di
equipaggiamenti, che però comunque sono alla portata di
un'iniziativa imprenditoriale di quel livello.
L'idea è di porre in atto anche per le CAV situazioni di questo
genere, che permettano a un certo punto agli ospiti, magari alla
sera, di poter offrire una polenta concia o qualcosa che oltretutto
costituirebbe addirittura un diverso modello di convivialità
nell'ambito turistico.
Poi, io le voglio dire con tutta sincerità, non so se lei si è
reso conto che l'85-90% della sua risposta è stato un ripetere
quello che è contenuto nella legge 11/96, che io conosco.
Benissimo,
repetita iuvant,
però nel 1996 sono ventisei
anni fa. Nel 1996 si ragionava in quel modo, sono passati ventisei
anni ed oggi è bene che si veda in maniera diversa, tant'è che la
richiesta era "Se nelle intenzioni attuali e future sussista la
volontà di operare le dovute modifiche delle norme di settore, in
modo da consentire l'adeguamento delle CAV a standard più consoni
alle tendenze di mercato descritte nelle premesse. In caso
affermativo con quali modalità e con quali tempi".
Dalla risposta lei ci ha portato indietro di ventisei anni.
Questa sarebbe la visione a livello turistico? Mi permetta, non
la prenda come critica demolitiva, la prenda quantomeno come
pressing, perché assolutamente non si può trattare un settore come
il turismo con una mentalità che si è bloccata nel 1996.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK