Consiglio Regionale della Valle d'Aosta - Oggetto del Consiglio n. 2525 del 12 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2525 del 12 luglio 2012 - Resoconto
OGGETTO N. 2525/XIII - Comunicazione di provvedimenti
amministrativi di variazione al bilancio.
Il Consiglio
Premesso che l'articolo 29, sesto comma, della legge
regionale 4 agosto 2009, n. 30 (Nuove disposizioni in materia di
bilancio e di contabilità generale della Regione autonoma Valle
d'Aosta/
Vallée
d'Aoste e principi in materia
di controllo strategico e di controllo di gestione), stabilisce che
le deliberazioni della Giunta regionale che dispongono le
variazioni al bilancio sono trasmesse al Consiglio regionale entro
quindici giorni dalla loro adozione;
Rilevato che la legge regionale di approvazione del bilancio
di previsione della Regione per il triennio 2012/2014 ha
autorizzato la Giunta regionale ad apportare, con proprie
deliberazioni, variazioni al bilancio;
Richiamata la legge regionale n. 30/2009, nonché la legge
regionale di approvazione del bilancio di previsione per il
triennio 2012/2014;
Prende atto
della comunicazione delle seguenti deliberazioni della Giunta
regionale:
Oggetto n. 1168 in data 8 giugno 2012:
Variazioni al bilancio di previsione della Regione per il
triennio 2012/2014 per storno di fondi tra unità previsionali di
base appartenenti alla medesima area omogenea e conseguente
modifica al bilancio di gestione.
Oggetto n. 1170 in data 8 giugno 2012:
Prelievo
dai fondi di riserva correnti e investimenti del bilancio di
previsione della Regione per il triennio 2012/2014 ad integrazione
di stanziamenti di spese obbligatorie e conseguente modifica al
bilancio di gestione e al bilancio di cassa.
Oggetto n. 1171 in data 8 giugno 2012:
Variazione al bilancio di previsione della Regione per il
triennio 2012/2014, conseguente modifica al bilancio di gestione
per il triennio 2012/2014 e di cassa per l'anno 2012 per
l'iscrizione di un finanziamento erogato dalla "Fondazione
CRT-Cassa di Risparmio di Torino" quale contributo per
l'organizzazione dell'iniziativa culturale "Aosta
Classica".
Oggetto n. 1210 in data 8 giugno 2012:
Variazioni al bilancio di previsione della Regione per il
triennio 2012/2014 per storno di fondi tra unità previsionali di
base diverse nell'ambito della stessa funzione obiettivo e
conseguente modifica al bilancio di gestione.
Oggetto n. 1274 in data 22 giugno 2012:
Variazione al bilancio di previsione della Regione per il
triennio 2012/2014 e conseguente modifica al bilancio di gestione e
di cassa per l'iscrizione di fondi assegnati dallo Stato.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Come concordato questa mattina, anche su sollecitazione del
collega Louvin, credo sia corretto in modo sintetico dare conto,
salvo rendermi fin d'ora disponibile per eventuali chiarimenti,
della riunione che ieri c'è stata prima come Conferenza dei
Presidenti, poi con il Ministro Monti e i vari Ministri, incluso il
neo Ministro dell'economia Grilli, che insieme al Commissario Bondi
e al Ministro della sanità si sono presentati per questo
appuntamento. Nella riunione svoltasi alla presenza dei colleghi
delle altre Regioni sia a statuto ordinario che a statuto speciale
sono state evidenziate le problematicità - ed è un eufemismo - di
questo decreto sulla
spending review
. È già stato ricordato
come le tematiche siano diverse e tale impostazione di ridurre le
spese non è in linea con quello che si trova del decreto. Nel
decreto ci sono almeno quattro aspetti che sono stati presentati al
Ministro Monti: il problema della sanità, quello del trasporto
pubblico locale, quello delle società
in house
ed infine
quello del rapporto delle Regioni a statuto speciale con il senso
di questa manovra.
Per quanto riguarda il primo problema, soprattutto sanità e TPL,
a cui siamo interessati anche noi come Regione a statuto speciale,
per le Regioni a statuto ordinario il tema è dolente in particolare
per la sanità, dove si va ad inficiare un accordo che era stato
fatto per un meccanismo che garantisse prima di queste osservazioni
i LEA e i servizi minimi alla persona, quindi gli standard che oggi
non ci sono. Dall'analisi fatta con il Ministro Bondi, il quale ha
già redatto il suo primo libro: un volume non indifferente recante
le analisi che ha fatto con il suo staff delle ASL e di tutto
quello che c'è, le Regioni a statuto ordinario hanno chiesto di
poter vedere, perché, da quello che risulta alle Regioni, i tagli
preventivati non corrispondono alla possibilità di mantenere la
situazione dei servizi, questa è la sottolineatura che vorrei fare,
perché tutto parte con un discorso di dire: si riduca la spesa a
servizi invariati. L'osservazione che è stata fatta allora è:
"benissimo, noi Regioni ci abbiamo provato tagliando all'osso,
adesso sembra che possiamo ancora ridurre per il servizio sanitario
di 4.500.000 e per il trasporto pubblico locale di un altro
1.700.000, se è così, o ci date la possibilità di una verifica dei
dati per capire, perché o siamo imbranati, o voi siete troppo
bravi, ma cerchiamo di capirci altrimenti vi diamo le chiavi e fate
voi, ma dimostrate però che è possibile a servizi invariati, non
che mi dite che tutti i servizi residuali come il nostro non li
facciamo più, facciamo solo quelli che rendono dopodiché i conti
tornano". Questo è stato fatto anche se in modo diverso per le
poste, perché tagliano tutti i rami secchi ed è chiaro che poi
vanno in attivo, però i servizi non ci sono più. Se quindi è a
servizio invariato, questa è la sfida, vale per il servizio
sanitario e per il trasporto pubblico locale, con l'aggravante in
quest'ultimo caso che gran parte dei servizi sono ancora in capo a
Ferrovie dello Stato, a RFI. Ci sono Regioni come la Toscana che
stanno facendo il possibile per fare gli appalti di servizio, per
riuscire a capire cosa possono ridurre nella spesa del servizio
pubblico locale. Morale: quello che è stato chiesto è stato di
poter avere un tavolo di confronto sui dati, per capirsi. Bondi ha
detto:
"noi abbiamo fatto la categoria per 53 merceologie"
,
dopodiché c'è stato un fremito generale, perché qui non è solo per
acquistare la siringa che mi dici: "tu hai comprato a 50, tu a 80";
il problema è se devo decidere se comprare il
pacemaker
o
no, cosa faccio? Decido di comprarlo perché so che salva una vita,
oppure dico: quello è un costo più e lo taglio? Tutti questi
ragionamenti sono quelli obiettivi della gestione della sanità, non
è solo quello dell'acquisto dei farmaci, su cui c'era da fare ed è
stato fatto. Questa è una sfida che è stata lanciata nei confronti
del lavoro svolto da Bondi, da oggi c'è un gruppo di lavoro
ristretto che sta seguendo questa via, ma il tutto condito da un
discorso di fondo in cui si dice:
"a saldo invariato"
, cioè
"noi dobbiamo raggiungere questo obiettivo
- dice Monti -
altrimenti siamo fuori da tutti i contesti che conosciamo"
.
La nostra insistenza è stata quella di dire:
"poi andiamo a
vederlo il saldo invariato, ma cominciamo a capire se avete ragione
voi o se abbiamo ragione noi come Regioni a dire che con questo
metodo non si raggiunge l'obiettivo se non tagliando i
servizi!"
; questo è l'inizio del lavoro che si sta facendo,
libro aperto, con Bondi per riuscire a capire.
Il discorso è ancora più difficile sulle società partecipate, su
cui c'è stato un sollevamento di scudi, perché si è detto:
"solo
otto mesi fa ci dicevate che non potevamo più fare gli appalti se
non nelle società completamente in house"
, cioè dovevi essere a
partecipazione totale per poter fare la società
in house
,
per garantire l'economicità, oggi invece ci dite:
"le in house
le chiudiamo"
, per la Regione Lazio chiudere le
in house
significa mandare 2.500 persone a casa. Allora dice: "benissimo io
chiudo, queste persone sono a casa", bisogna vedere se qualcuno
accetta di fare questo a nome e per conto...cioè se mi rileva la
società, perché la società che io ho e che mi fa questo
servizio...devo capire chi è che me le fa le cose. Non è un
discorso delle pulizie dove posso dire che va via un'impresa, ne
viene un'altra a farmi le pulizie: qui è un discorso delicato di
servizi alla persona.
Questi sono nella sostanza i primi tre problemi. Sul quarto
problema, come Regioni a statuto speciale, abbiamo chiesto che,
prima di andare nella logica della ripartizione dei fondi secondo
le misure che sono state previste, ci sia la possibilità di
chiudere i tavoli della legge n. 42, cioè i tavoli bilaterali
previsti dall'articolo 27 della legge n. 42, che dicono che, nel
momento in cui si chiude la procedura di valutazione del rapporto
che ci deve essere fra Stato e Regioni a statuto speciale, il
discorso dovrebbe essere tale da non permettere più quella facilità
di ulteriori tagli, altrimenti non ha più senso fare questo
accordo, perché sono esattamente come le Regioni a statuto
ordinario. A questo proposito, abbiamo fatto il distinguo fra le
quattro Regioni del nord, le due Province, la Valle d'Aosta e il
Friuli, che hanno già completato il loro iter, e le Regioni
Sardegna e Sicilia che invece non lo hanno fatto, per cui noi
paghiamo regolarmente, loro non pagano niente e hanno i benefici.
Come Regioni del nord, abbiamo deciso di incontrarci. Lunedì ci
sarà un incontro ufficiale per capire quali sono le possibilità
operative per chiudere queste partite a due, per riuscire a trovare
le modalità con cui nel caso in cui non ci fosse
soddisfazione...l'ultima
ratio
è quella del ricorso alla
Corte costituzionale, come abbiamo fatto. Su alcuni degli ultimi
ricorsi ricordo che le sentenze hanno, seppure parzialmente, dato
ragione alle motivazioni che hanno permesso i ricorsi della nostra
Regione, insieme alle altre Regioni a statuto speciale,
sull'applicabilità dell'articolo 27, quindi non l'immediata
applicabilità in particolare dell'ultima manovra (il n. 138).
Questo nella sostanza è quanto è emerso in tale contesto, dove
Monti ha ripetuto quello che aveva detto all'ABI, cioè siamo in
guerra contro tutto questo, noi capiamo tutto, ma il discorso dei
servizi ha un significato che il Presidente Errani ha voluto
ricordare sotto due profili: il primo, è quello che di fatto
dovrebbe garantire la pace sociale, cioè servizio alla persona vuol
dire garantire quello che è dovuto alla persona; il secondo, se non
si trova una compensazione più generale, si rischia non di creare
la solidarietà fra le Regioni, ma di spaccarle. Perché la logica
con cui ragiona Bondi è: se la Regione Emilia Romagna ha fatto
risparmi per 700.000 euro, l'altra Regione cosa dice? "Se li ha
potuti fare, io prendo questo e li spalmo su tutti", così il
risparmio che ha fatto l'Emilia Romagna viene distribuito fra tutti
quelli che non hanno fatto un tubo! Questo tipo di ragionamento non
può essere corretto nei confronti di chi è virtuoso, allora
mettiamo i dati per tutti, dopodiché ognuno faccia quello che deve
fare prendendosi le responsabilità! Monti ha ancora detto:
"voi
siete gli eletti, siete voi che dovete rispondere!"
. Ho capito,
è proprio perché noi dobbiamo rispondere alla gente che vorremmo
capire cosa andiamo a dire. Se devo fare riduzioni di spesa, se non
ho motivazioni, cosa vado a dire?
Questa è ad ieri la sostanza degli incontri, quindi noi, pur
facendo le previsioni che dovremmo fare sulle conclusioni di tali
incontri, terremo aggiornati i Consiglieri degli esiti, se lo si
ritiene opportuno, in commissione. Non abbiamo problemi a riferire
sugli esiti sia di questo incontro, sia dell'esito a livello
nazionale della commissione, i cui lavori seguiamo con i tecnici
per quanto riguarda la parte di collaborazione sull'analisi dei
dati, per capire qual è la situazione oggettiva dei servizi che
devono rimanere invariati, pur riuscendo a fare dei tagli.
Solo sul TPL giustamente le Regioni a statuto ordinario...ma
questo ha un riverbero anche sui nostri capitoli, perché loro
dicono: "se da 2.000.000.000 di euro per le Regioni a statuto
ordinario il contributo si riduce a 200.000 euro, ditemi come fate
voi a gestire lo stesso servizio tagliando il 90 percento delle
spese". Questo non sta né in cielo, né in terra, ma al confronto
non hanno potuto dire: "no", è in atto, non so cosa porterà, ma la
reazione è molto dura, perché, come ha detto il Presidente Errani,
si è voluto trovare una modalità e provare una tecnica diversa,
cioè si è passati dalla situazione in cui, come Regioni, si è detto
che avremmo restituito le deleghe non avendo la possibilità di
esercitare queste funzioni, ma almeno sui trasporti: "per le cose
che sono ancora di RFI, benissimo vai avanti tu e vediamo con quali
riduzioni ci dai tali servizi". Questo in sintesi, se lo riterranno
i colleghi, o in commissione, o nelle sedi più opportune potremo
chiarire e do fin d'ora la disponibilità ad andare in commissione
per aggiornare sugli sviluppi di tale settore. Grazie.
Presidente
- La parola al Consigliere Louvin.
Louvin (ALPE)
- Grazie Presidente.
Averla vista arrivare stamani con un abbigliamento solare ci
aveva fatto sperare in notizie più confortanti di quelle che ci ha
portato, comunque la ringraziamo per la puntualità
dell'informazione che apre degli ampi squarci di problematicità su
una serie di questioni molto articolate, sulle quali faccio solo
brevissime considerazioni che rimandano a degli ulteriori
approfondimenti in commissione. Approfondimenti che credo avremmo
necessità di anticipare per evitare che si riproducano situazioni
come quelle che abbiamo vissuto lo scorso anno e soprattutto due
anni fa, in occasione del "decreto Tremonti", con un impatto che,
forse non attentamente valutato dall'intero apparato, ha portato
nell'autunno del 2010 alla costituzione di una S.p.A. Servizi, un
rimedio apparente a problematiche sollevate da quel decreto. Mi
ricollego a questo, perché non sarà sfuggito ai colleghi, ed in
particolare al Presidente della Commissione Rosset, che un articolo
del decreto n. 95 prevede che, a decorrere dall'anno prossimo, le
società controllate possano avvalersi di personale a tempo
determinato con contratti di collaborazione coordinativa e
continuativa nel limite del 50 percento della spesa sostenuta per
le rispettive finalità nel 2009. Questa è la fotocopia della
famigerata norma del "decreto Tremonti", che portò alla nascita di
tutto il problema dei cantieri forestali nella nostra regione.
Questa è una norma che, se dovesse essere applicata in modo
rigoroso alle società controllate regionali, darebbe problemi di
enorme portata. Al di là del taglio considerevole, quindi ieri ci
ha dato una proiezione ipotetica della riduzione dell'ordine di
29.000.000 di euro già nell'esercizio corrente, tale genere di
contraccolpi possono avere sulla nostra realtà regionale degli
effetti devastanti.
Ieri sera noi abbiamo avuto qualche minuto in serata per sentire
dei commenti sulla vicenda dell'incontro con Monti attraverso le
televisioni e il Presidente della Lombardia si faceva scudo del
fatto di avere solo tre controllate e rimandava la palla alle altre
Regioni che ne avevano molte di più, noi siamo fra quelle, perché
sul piano strutturale abbiamo un numero molto elevato di
controllate ed il problema si pone in modo diverso che per altre
Regioni. C'è su scala nazionale un'azione di linciaggio che
continua nei confronti delle Regioni a statuto speciale e che fa
astrazione dal percorso virtuoso che si è tentato con l'accordo di
Milano, con il nostro accordo, con l'accordo che ha fatto il
Friuli. Noi quindi condividiamo la scelta di aprire una
collaborazione stretta fra le Regioni speciali, che hanno
affrontato finora le problematiche della finanza pubblica in modo
diverso e noi crediamo più serio e corretto di quanto non sia stato
fatto nelle altre Regioni. Su questo non abbiamo nessun problema,
Presidente, a darle un sostegno politico per andare in tale
direzione, però la nostra Regione non deve aspettare l'autunno
prossimo per andare a rincorrere e mettere qualche pezza su una
situazione che ci impone di lavorare adesso, a costo di ritagliare
qualche giorno di ferie, su soluzioni che riguardano tutto il
nostro impianto delle controllate regionali: questo diventerà il
tema caldo dell'autunno, questa è la nostra opinione forse
discutibile e ne discuteremo in commissione. Il Presidente Rosset
ha già avuto la sollecitazione di attuare una serie di audizioni,
lo pregheremmo di accelerare questa procedura. Siamo in servizio
fino alla fine di questo mese e, se del caso, proseguiremo anche
nei giorni successivi; per quanto ci riguarda, ci alterneremo con
le nostre piccole forze, ma garantiamo di esserci, perché questo
rischia di essere un tema delicato.
Siccome è stata evocata la questione della sanità, ne approfitto
per anticipare una richiesta al Presidente in modo che venga
opportunamente documentata, perché l'Assessore Lanièce ci aveva
comunicato essere in corso un lavoro di confronto sui costi della
sanità comparato fra le Regioni a statuto speciale (in particolare
la Provincia di Trento) ed è un dossier del quale non si è più
avuto notizia. Gradiremmo che il Presidente o i tecnici quando
vanno a discutere avessero delle argomentazioni in grado di
dimostrare che il nostro sistema sanitario sta offrendo, a dei
costi comparabili, una qualità di servizi elevata. Vorremmo mettere
sul tavolo della discussione anche cosa stiamo verificando noi sul
nostro sistema sanitario, sul quale non ci sembra di avere potuto
svolgere un'azione sufficientemente penetrante di analisi e di
controllo.
Se il clima politico nel rapporto fra la nostra Regione e lo
Stato quindi deve essere quello che l'urgenza di guerra giustifica
ogni mezzo e che Monti, Bondi e quanti altri hanno licenza di
uccidere, noi non siamo d'accordo e siamo dell'avviso che si debba
tutelare, facendo globalmente il nostro sacrificio e non avendo poi
una serie di ripercussioni derivate, ulteriori e soprattutto a
dinamica ricorrente come quelle che stanno mettendo in atto.
Presidente, lei è informato che c'è stata una sentenza positiva da
parte della Corte costituzionale in questi giorni, la n. 178, che
ha dichiarato illegittimo il modo di forzare la mano, quindi quello
che farà su questo terreno per difendere istituzionalmente i
diritti di gestione autonoma delle finanze regionali ci troverà a
sostegno. Nell'accogliere la sua disponibilità, quindi l'invito lo
rivolgiamo alla commissione affinché faccia urgentemente la sua
parte e noi ci saremo. Grazie.
Presidente
- La parola al Consigliere Lattanzi.
Lattanzi (PdL)
- Grazie Presidente.
Il professor Louvin ha voluto darci l'agenda per l'estate, ha
dato i compiti per le vacanze al Presidente Rollandin, alla Giunta,
al Consiglio, ai Consiglieri, se vuole, le comunicheremo le date
delle nostre partenze e dei nostri ritorni. Mi consenta, professor
Louvin, in questo momento credo abbiamo bisogno di tutto meno che
di lezioncine di moralità istituzionale e politica, quello di cui
abbiamo bisogno è la condivisione e la condivisione che possiamo
condividere con lei è che questa
spending review
è un
salasso. Questo lo ha detto il Presidente Rollandin di ritorno da
Roma, lo abbiamo condiviso, lo ha detto anche lei e quindi abbiamo
la certificazione di qualità. Certo questo ci potrebbe portare a
dire come gruppo che, quando qualcuno diceva che si stava peggio,
forse si stava meglio: si stava meglio quando c'erano patti
finanziari, c'erano patti fiscali e politici che permettevano un
dialogo bilaterale, c'era in particolare rispetto istituzionale,
perché, quando il collega Louvin cita la "Tremonti", poi a volte
butta la "Brunetta", deve ricordarsi che tutte quelle leggi
nazionali sono state recepite con leggi regionali, nessuno ha mai
imposto da Roma quando c'era l'altro Governo attività che questo
Consiglio non abbia approvato con proprio voto. Quello che mi sento
di dire è che, se sarebbe facile dire che si stava meglio quando si
stava peggio, in realtà non è vero: il risanamento va fatto
purtroppo e noi siamo convinti sostenitori che questo Paese non si
possa più permettere un debito pubblico gigantesco come quello che
ha ed un'amministrazione pubblica così costosa ed inefficiente come
quella che ha. Ne siamo assertori convinti da quando siamo qua
dentro e non cambiamo idea adesso, anzi, per assurdo, oggi
cominciamo a vedere realizzati alcuni processi di smantellamento
dello Stato clientelare e sprecone che ci ha messo in queste
condizioni. Noi non lo giochiamo il jolly del "si stava meglio
quando si stava peggio", perché sarebbe politicamente indegno.
Siamo qui a dire che è giusto che, se vogliamo stare in Europa,
questo Paese assuma dei comportamenti di serietà amministrativa che
in alcune sue parti sono non sconosciuti, ma delinquenziali! Il
Presidente prima citava alcune Regioni autonome nelle quali sembra
non esistere la Corte dei Conti, né i magistrati, né i tribunali,
né i carabinieri e si permettono, non più tardi di un mese fa, di
assumere 18.000 dipendenti pubblici: mi riferisco alla Regione
Sicilia! A questo Paese quindi uno
stop
lo si doveva
dare.
Quello che noi contestiamo - qui concordiamo con il collega
Louvin e a maggior ragione con il Presidente - è il metodo, che non
è accettabile, perché non si può non distinguere fra le Regioni che
hanno una contabilità, lasciamo perdere le scelte politiche, ma
quello che non è accettabile è che in presenza di Regioni di tutti
i colori che hanno contabilità amministrative trasparenti, con
bilanci certificati...e le Regioni che non solo non ce li hanno, ma
neanche li comunicano! Ma neanche si fanno controllare! Questo è
inaccettabile, quindi posso immaginare che un comportamento del
Premier Monti o del Commissario di cui ci siamo dotati, il tecnico
dei tecnici Bondi...possa presentarsi con un malloppo dicendo: "io
ho fatto un'analisi, questi sono i miei dati e queste sono le
nostre decisioni", ma lì ci dobbiamo fermare, noi questa cosa non
la possiamo accettare! Lui può fare le sue analisi, noi abbiamo il
diritto di confrontare quei dati e, come diceva il Presidente, di
metterci ad un tavolo e confrontare quei dati, perché non sono i
dati su cui lui sta facendo i ragionamenti.
Il tavolo che ieri siamo riusciti a strappare, Presidente, credo
sia l'unica cosa possibile che in questa fase si possa fare, le
nostre dimensioni non ci permettono con un Governo di tecnici di
interloquire con dei commercialisti, che ci dicono che la
dichiarazione dei redditi è questa e queste le tasse da pagare,
senza poter discutere, perché è questo il comportamento di tali
Signori. Qui ti presentano il conto, pur in presenza di leggi di
questo Stato di rango costituzionale e anche di rango ordinario,
dove la partecipazione per il risanamento di questo Paese l'abbiamo
già pagata e la stiamo pagando a rate fino al 2017 e, in cambio di
competenze sulle quali abbiamo voluto assumerci delle
responsabilità, abbiamo ottenuto il decimo decimo che ci permetteva
di ammortizzare dei costi di cui ci assumevano la responsabilità.
Non è accettabile che un'amministrazione pubblica che lavora con
senso di responsabilità amministrativa, e mi viene da pensare ai
dirigenti delle nostre Finanze, che lavorano con accuratezza e
serietà sul bilancio, sulla certificazione, sulla regolarità
contabile...non è accettabile che un tecnico da Roma, peraltro non
eletto dal voto del popolo, ma sostenuto da una maggioranza
politica di cui facciamo parte anche noi, abusi del voto politico
che lo sostiene per salvare il Paese per non improntare alcun
dialogo, ma fare una comunicazione di servizio. Noi non siamo qui
per non discutere di un debito pubblico gigantesco e di una serie
di soluzioni di risanamento, quello che non è accettabile è la
babele dei comportamenti amministrativi, delle illegalità evidenti,
delle complicità anche politiche evidenti che non permettono a
questo Paese di immaginare un risanamento, perché è evidente che
arriveremo allo scontro istituzionale ed è evidente che tali
atteggiamenti comportamentali gravissimi porteranno alle
macroregioni, alla ridiscussione delle autonomie speciali. Come si
sentiva dire ieri in televisione, le macroregioni sono
un'inevitabile soluzione, magari anche solo di tipo amministrativo,
per cui già immaginano di venirci a comunicare che non saremo più
Regione autonoma, ma Provincia autonoma della macroregione
Lombardia, Liguria, Piemonte, Valle d'Aosta, perché è di questo di
cui stanno parlando a Roma! Quando fanno contabilità, parlano di
accorpare le popolazioni e i bilanci, per cui, siccome noi siamo
virtuosi, ci accorpano a qualcuno che fa più difficoltà e rimettono
in equilibrio i bilanci! Ma non si può fare politica, mi perdoni il
collega Marguerettaz, con l'atteggiamento del commercialista che ti
presenta il conto, perché non siamo di fronte ad un ragionamento
tecnico: siamo di fronte a scelte politiche! Che Monti vada dalla
Merkel a battere i pugni sul tavolo e a conquistare un tavolo dove
si va a concertare il rialzo degli
spread
nel prossimo
futuro, con tanto di titoloni sui giornali del genere: "Monti torna
vincitore", e poi ci presenta il conto dall'altra parte, ci
interessa fino ad un certo punto, perché, se non si riesce a
spiegare che del patto di stabilità ne ha beneficiato per anni la
Germania dell'est, perché con il patto di stabilità sforato per tre
anni di fila dalla Germania della Merkel si è salvata la Germania
dell'est, se non si ricorda che oggi ci sono dei Paesi indebitati,
ma seriamente impegnati per cui il disavanzo annuale di quest'anno
dell'Italia sarà positivo sulla spesa corrente e non andremo ad
aggravare il nuovo bilancio, se non si prende atto della serietà di
questa gestione...non si può continuare a tirare la corda e
costringere il Governo italiano a mandare un commissario che ti
presenta la cambiale e ti dice: "o fai così, o ti accorpo alla
macroregione, perché così: Liguria, Piemonte, Valle d'Aosta,
Provincia autonoma di Aosta abbiamo risolto il problema", questo è
politicamente inaccettabile!
Noi, come gruppo consiliare e come partito a livello nazionale,
ribadiamo la nostra disponibilità ad assumere relazioni per
sostenere questi temi, che peraltro da noi sono molto sentiti.
Presidente
- La parola al Consigliere Donzel.
Donzel (PD)
- Grazie Presidente. Intanto ringrazio il
Presidente Rollandin per questo chiarimento più che mai prezioso in
tale sede. Come negli anni passati, di fronte alle difficoltà della
Regione - ricordo in una calda estate una mia lettera di sollecito
a prendere atto di alcune difficoltà a cui andavamo incontro -, c'è
tutta la nostra disponibilità a cercare di affrontare tale
questione con senso di responsabilità e di solidarietà a tutte le
forze politiche e al Governo regionale in un difficile "passaggio"
con il Governo nazionale.
Sono non sorpreso dai ragionamenti del Ragionier Lattanzi, nel
senso che probabilmente ha ultimamente un po' di confusione in
testa e si è dimenticato che alcune clamorose ingiustizie, come
quella di applicare il federalismo fiscale alle Regioni autonome
del nord e non applicarlo alla Sicilia, sono state fatte dal
"Governo Berlusconi" e sappiamo bene perché, cioè gli servivano i
voti dei deputati siciliani per stare a galla. Questa sua scoperta
dell'autonomismo nordista quindi ci fa molto piacere, perché noi la
pensavamo già così allora e non perché adesso c'è Monti abbiamo
cambiato idea! Ci fa piacere che veda degli sprechi in alcune
regioni, lei ha indicato la Sicilia, noi le vediamo in molte altre,
forse anche nella nostra c'è qualcosa che non va e una
spending
review
serve.
Come ha detto bene il Presidente Rollandin, riprendendo un
passaggio del Presidente Errani alla riunione di ieri:
"siamo
pienamente consapevoli delle difficoltà che vive il Paese, ma
abbiamo una questione del Paese non delle Regioni, vogliamo la
garanzia, come recita il titolo del decreto, che i servizi saranno
salvaguardati, dobbiamo assicurarlo in modo chiaro e trasparente ai
cittadini"
. Su sanità e trasporti quindi dobbiamo capire cosa
significa questo provvedimento e capire chi butta il denaro
pubblico non fornendo un servizio, quindi dice: "io spendo questo
per la sanità" e poi i cittadini dietro quella spesa non vedono
niente e chi probabilmente in alcune situazioni - ma non sono
mancati gli sprechi nella sanità anche in Valle d'Aosta -
garantisce un servizio di qualità ai cittadini e questo servizio va
difeso; se lo Stato vuole tagliare, deve spiegare come si fa a
garantire quel servizio magari in territori di montagna come il
nostro. Questa è una discussione che non invento io adesso, ma è
una vita che viene portata avanti dalla nostra Regione e dalle
Province di Trento e Bolzano, quindi è positivo che ci sia molta
attenzione da tale punto di vista. È altrettanto importante che
Regioni che hanno fatto già dei passaggi molto pesanti, come la
Valle d'Aosta, le Province di Trento e Bolzano e il Friuli...non
possono sedersi ad un tavolo come se nulla fosse stato del passato
e ricominciare ogni volta da capo; questo deve essere messo in
conto!
È quindi un provvedimento complesso ed è importante che le
Regioni siano riuscite ad ottenere un tavolo di lavoro dove
approfondire tali questioni, però, se da una parte serve
solidarietà da parte di tutti noi, vediamo di non fare demagogia e
di inventarci che il "Governo Monti" modificherà la Costituzione.
Il "Governo Monti" non modificherà nessuna Costituzione, quindi il
parlare di abolizione...cioè altri si sono portati dietro la Lega
Nord con la sua macroregione, l'hanno portata al Governo e nelle
liste del Consiglio regionale per essere eletti in questo
Consiglio! Altri l'hanno portata nel Comune di Aosta con il mito
della macroregione! Altri hanno portato Borghezio ad Aosta! Non
prendiamo quindi lezioni dal ragionier Lattanzi sul concetto di
macroregione. Noi la Costituzione la rispettiamo, se poi ci saranno
delle forze che vogliono cambiare la Costituzione, abolire le
Regioni autonome, sarà un discorso che non è la
spending
review
, è un'altra roba ed andremo ad affrontare quel problema,
ma fare questo
pot-pourri
della
spending review
,
dell'abolizione delle Regioni autonome e quant'altro ci sembra un
passaggio molto forzato che invece era proprio nel federalismo
fiscale del suo collega Calderoli, che viaggiava di concerto con
Berlusconi, che con il federalismo fiscale avevano fatto un
grimaldello per attaccare le Regioni a statuto speciale, norma che
grava ancora oggi e che è all'origine di guai che dobbiamo
affrontare.
Al di là di queste recriminazioni, che non costruiscono nulla,
ritengo di dover accogliere l'invito fatto dal collega Louvin,
spero che il Presidente della II Commissione e il Presidente
Rollandin lo accolgano, perché, al di là del fatto che dobbiamo
cercare di evitare tagli spropositati sulla nostra Regione e quindi
fare tutti insieme un'azione difensiva, dobbiamo fare anche una
riflessione sulla questione delle società
in house
, perché
dobbiamo essere pronti ad ogni evenienza per evitare che norme che
ci cadono dall'alto vadano a colpire poi chi? Chi è stato colpito
dalla passata norma che non è stata fatta dal "Governo Monti"? Gli
operai forestali hanno pagato in prima persona e quindi vorrei che
da parte del Consiglio ci fosse la massima rassicurazione per
coloro che oggi lavorano in queste società, perché ci sia lo sforzo
congiunto di tutte le forze politiche a tutelare i lavoratori; che
non si verifichi che, perché ci cade dall'alto una norma, dei
lavoratori siano abbandonati al loro destino.
Vi è quindi la massima collaborazione da parte nostra su questo
tema, al di là di essere collocati in minoranza in questo momento,
su una riflessione di come poter costruire dei meccanismi che ci
rendano più forti per affrontare le sfide del futuro e non essere
in balìa di norme che cadono dall'alto, in uno spirito costruttivo
che può rafforzare l'unità di questo Consiglio nei passaggi
difficili se tutti fanno un passo indietro rispetto agli
sbandieramenti ideologici e alle fanfaronate.
Presidente
- Il Consiglio prende atto della comunicazione
di provvedimenti amministrativi di variazione al bilancio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK