Consiglio Regionale della Valle d'Aosta - Oggetto del Consiglio n. 131 del 11 marzo 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 131 del 11 marzo 1982 - Resoconto
OGGETTO N. 131/VII - PIANO DI RISTRUTTURAZIONE DELL'AZIENDA
FORTUNA WEST DI ARNAD E PROPOSTE DI INTERVENTO
REGIONALE-APPROVAZIONE DI MOZIONE.
PRESIDENTE:
Do lettura della mozione in oggetto.
MOZIONE
CONSIDERATO CHE permane gravemente incerta la situazione
della Fortuna West di Arnad, azienda che occupa manodopera
prevalentemente femminile in una zona già particolarmente colpita
dalla crisi industriale;
VISTE le richieste di agevolazioni finanziarie presentate
dall'azienda alla Regione, in relazione ad un piano di
ristrutturazione che prevede la riduzione di ben 50 posti di
lavoro;
TENUTO CONTO del fatto che interventi finanziari della
Regione possono essere previsti solo in
presenza di adeguate
garanzie sul piano produttivo ed occupazionale;
Il Consiglio regionale della Valle d'Aosta
DELIBERA
di impegnare la Giunta regionale a presentare in Consiglio
entro 30 giorni i risultati delle analisi tecniche del piano di
ristrutturazione presentato dalla Fortuna West e le proposte di
intervento che la Giunta intende fare in merito.
PRESIDENTE
: La parola al Consigliere Mafrica per
l'illustrazione della mozione.
MAFRICA - (PCI):
Il 3 marzo c'è stata un'assemblea sulla
Fortuna West a cui i Sindacati avevano invitato la Giunta e le
forze politiche.
Devo dire che personalmente, non sono rimasto ben impressionato
dall'andamento di quell'assemblea. Invece di essere infatti una
discussione nel merito delle proposte e della situazione è stata
una passerella delle forze politiche, con una polemica tra le forze
di maggioranza e quelle di opposizione che non so quanto sia
servita alle numerose lavoratrici presenti e quanta comprensione
queste possano aver avuto nei confronti di questo modo di
affrontare i problemi da parte delle forze politiche.
Secondo me, non conviene proseguire su questa strada.
Probabilmente, in Consiglio, si riesce, quando si vuole, a
discutere in modo più pacato perché non c'è l'effetto
"pubblico".
Devo dire al Presidente della Giunta che ho avuto l'impressione
che anche su di lui quel giorno abbia giocato questo tipo di
effetto che ha provocato poi reazioni nelle forze di
opposizione.
La Fortuna West, secondo noi, merita molta attenzione perché è
una delle poche aziende che ci consente, in qualche modo di
intervenire in un settore che è possibile aiutare.
Il settore tessile, dicono i Sindacati, ha una sua dinamicità,
richiede investimenti abbastanza limitati, per cui la regione è in
grado di intervenire.
Le aziende tessili valdostane, dall'INTEVA, che ha licenziato,
credo, 12 lavoratrici - e vorrei sapere dal Presidente della Giunta
come è andata a finire la sua proposta di intervento - alla SIV,
che è sempre in amministrazione controllata, alla Fortuna West,
all'Appel, che già aveva avuto una vicenda molto tormentata, non
sono certo in una situazione rosea.
I dati forniti dai Sindacati parlano di investimenti necessari
per un miliardo e 900 milioni per rimettere in quadro la Fortuna
West e di debiti che ammonterebbero a un miliardo e 300 milioni,
comunque cifre rilevanti.
Il piano che contiene le indicazioni per gli investimenti
prevede anche, cosa secondo noi molto discutibile - una riduzione
del numero degli addetti, e quindi in questo caso, di manodopera
femminile.
Per queste ragioni noi chiediamo, con questa mozione che i
risultati degli esami tecnici affidati dalla Giunta a
commercialisti e a istituti che si occupano di queste cose vengano
portati in Consiglio per un dibattito pacato, serio anche nel
merito delle proposte della Giunta stessa.
ANDRIONE - (UV
): Non mi piacciono i ritardi: non patisco
il pubblico, ma il fatto di essere in ritardo. Sabato mattina
avremo una riunione e la questione dovrebbe essere risolta.
Questa mozione, così com'è formulata, cioè con l'impegno della
Giunta, non è attuale in quanto, esaminato il piano presentato
dalla Fortuna West, assunte le necessarie informazioni, abbiamo
constatato che i tempi di lavorazione e i costi previsti da questo
piano erano gli uni troppo rapidi, gli altri troppo bassi. Di
conseguenza abbiamo detto ai responsabili di questa fabbrica che se
quei tempi e quei costi erano le condizioni di equilibrio future
della fabbrica non ci si poteva stare.
In questo momento, quindi, non esiste un piano, perché quello è
in senso tecnico inaccettabile.
La Ditta è stata tenuta in cassa integrazione per sei mesi, vi è
l'impegno a ricercare, nei sei mesi futuri, un nuovo partner e,
evidentemente a formulare un piano differentemente costruito.
Non voglio fare processi a nessuno, però è un dato di fatto che
per essere competitivi sul mercato tessile bisogna riuscire a
conciliare i tempi di lavorazione e i costi con i prezzi.
La Fortuna West, dopo un periodo in cui più o meno questo
pareggio era stato ottenuto è, in pratica, uscita dal mercato.
Questa uscita dal mercato deriva soprattutto dagli enormi oneri
finanziari che tutte le imprese, in particolare in questo ramo,
devono sostenere in carenza di un minimo di liquidità. L'altro ieri
è stato messo in liquidazione in Gruppo Carminati - non riguarda in
maniera specifica la SIV - che ha perso sei miliardi di lire in un
anno, e le fabbriche della Lombardia saranno chiuse.
Si è giunti al punto che il cotone deve essere pagato con un
mese di anticipo, dopo trenta giorni si riceve la materia prima, si
iniziano le lavorazioni, si finiscono, si vende il prodotto finito
e bisogna aspettare 180 giorni il pagamento. A questi livelli, con
quello che costa il denaro, poche imprese possono resistere.
Ho cercato i responsabili della Fortuna West e la settimana
successiva alla prossima dovremmo avere un incontro con l'Assessore
Chabod e i tecnici per fissare definitivamente le linee di un
possibile piano di sviluppo.
A questo punto, in relazione alle linee possibili del piano di
sviluppo, accettiamo quello che penso sia lo spirito della mozione,
- che qui però è espresso in maniera differente - cioè di
presentare alla discussione del Consiglio un'ampia consultazione,
(che, data la situazione, può anche non essere effettuata in aula
alla presenza di tutto il Consiglio) sulle possibilità di
salvataggio di questa industria.
Concordo con il fatto che certi tagli occupazionali possono
essere dolorosi, però è necessario arrivare a un rapporto di
produttività tale da garantire a quel tipo di industria una forte
collocazione sul mercato in modo da non subire più, in maniera così
sensibile, qualsiasi piccolo contraccolpo.
Chiederei quindi ai Consiglieri proponenti se è possibile
modificare questa mozione in relazione o di presentarla modificata
al prossimo Consiglio dove, probabilmente, saremo in grado di dare
delle informazioni ben precise perché avremo contattato il
responsabile della Fortuna West.
In ambedue i casi siamo a disposizione per discutere con i
Consiglieri del futuro di questa fabbrica.
PRESIDENTE
: Ha chiesto di parlare il Consigliere
Carlassare. Ne ha facoltà.
CARLASSARE - (Dem. Prol.-Nuova Sin.):
Per quanto concerne
la delibera io penso che sia più opportuna una modifica di questa
onde dare maggiore ufficialità alle informazioni che nel prossimo
Consiglio ci verranno date, se è possibile, naturalmente, avere
delle informazioni più precise.
Vorrei, però, entrare un momento nel merito di come si può
cercare di risolvere in modo diverso da come si è fatto sinora le
questioni occupazionali nelle piccole e medie aziende, soprattutto
della Bassa Valle.
Sono convinto che uno stabilimento che sia presente solo in
Valle d'Aosta con 150 persone abbia più o meno gli stessi problemi
di un gruppo che occupi complessivamente 300 persone con tutte le
componenti. Varrebbe la pena di cercare di avviare una soluzione,
forse anche alternativa. Non dico di dar vita ad un'autogestione
provvisoria, ma di cercare di costruire una gestione cooperativa,
impegnando tutti i soldi che finora sono stati regalati a
padroncini biellesi o di altre regioni, per creare delle strutture
non solo tecniche per quanto riguarda la capacità di cucire, ma
anche per quanto riguarda una capacità di ricerca di mercato,
creare delle strutture e degli operatori tecnicamente preparati per
una gestione manageriale dell'azienda.
Non escluderei, a priori, una soluzione di questo genere, che,
secondo me, avrebbe il grosso vantaggio di creare un gruppo
radicato in toto in Valle, con un interessamento reale al
mantenimento di questa attività e del lavoro conseguente.
Cercare padroncini che arrivano da fuori ci pone sempre di
fronte al fatto che essi ragionano soltanto ed esclusivamente sulla
base dei loro precisi e ben definiti interessi, per cui se questi
li portano a chiudere, essi chiudono senza pensarci molto.
PRESIDENTE
: Ha chiesto di parlare il Consigliere Cout. Ne
ha facoltà.
COUT - (PCI):
Non voglio riprendere il discorso della
Fortuna West, ma parlare su una questione leggermente diversa, che
è comunque collegata alla situazione della bassa Valle.
Dall'ultimo Consiglio in cui l'Assessore Chabod ci aveva
illustrato la situazione delle fabbriche - ed è inutile che andiamo
a ripetere le stesse cose - non è cambiato molto, la situazione
rimane altrettanto tragica; forse è cambiato, solo che ormai, per
quanto riguarda ad esempio la questione Follioley sta andando
avanti quello che si diceva stamattina e per quanto riguarda la
Fiat Engineering sono arrivate le lettere per cui gli operai hanno
dovuto accettare di trasferirsi a Torino con i relativi problemi.
C'è stata una riunione alla Fiat in cui gli operai hanno avanzato
tutta una serie di richieste, di cui l'Assessorato dovrebbe venire
a conoscenza. E' stato tra l'altro sollevato il problema che, ad
esempio, la Fiat doveva avere un incontro con la Regione, richiesto
dalla Regione stessa, circa alcune questioni, e la FIAT ha fatto
sapere, in una lettera agli operai, che la Regione non ha richiesto
alcuna riunione. Direi che c'è caso mai tutta una serie di impegni
che la Regione deve tener presente.
Il problema, secondo me, è questo: non si può continuare a
vedere in modo isolato le situazioni delle varie fabbriche, bisogna
andare a discutere, ad analizzare questo problema che sta
diventando sempre più importante.
Gli ex operai della ex IMVA che non sono stati riassunti
all'Alluver, una volta che scadrà la Cassa integrazione, dove
andranno?
Gli iscritti della bassa Valle stanno aumentando sempre più,
aggravando la necessità di occupazione.
E' necessario, quindi, se la Giunta è d'accordo, discutere con
tutti i Consiglieri, il problema della Fortuna West e anche la
situazione occupazionale della bassa Valle con la conseguente
creazione di nuovi posti di lavoro.
Direi che, assieme alle proposte per una soluzione del problema
delle Fortuna West si potrebbe discutere une proposta della Giunta
sulla creazione di nuovi posti di lavoro in bassa Valle.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Chabod. Ne ha
facoltà.
CHABOD - (DC):
Volevo solo dire a Cout che avremo un
incontro mercoledì alle 4 per la questione della Fiat.
PRESIDENTE
: Ha chiesto di parlare il Presidente della
Giunta. Ne ha facoltà.
ANDRIONE - (UV):
Vorrei specificare che non siamo
contrari a nessun tipo di soluzione, come del resto dimostra la
cooperativa dei menuisiers di Cogne; e vorrei ricordare che dei
padroncini, come li ha chiamati Carlassare, non ce n'è uno che non
ci abbia rimesso qualche centinaia di milioni, perché, esistendo
una società per azioni è necessario sottoscrivere il capitale che
deve essere versato, come fanno del resto anche le cooperative.
Ed è estremamente difficile, oggi, far funzionare un'industria,
avere le scorte, perché ci vuole un minimo di liquidità. Questo è
il punto grave della situazione industriale, comune a tutte le
industrie dalle più grandi alle più piccole. Del resto il tentativo
che farà la Giunta regionale, d'accordo con il Consiglio, sarà
creare una struttura che possa sottoscrivere capitale azionario e
pezzi obbligazionari. Ma non voglio anticipare una discussione che
avremo tempo di fare in seguito. Tornando al problema della Fortuna
West, non siamo in grado, per mancanza di piani, di sottoporre al
Consiglio regionale, in questo momento, un'idea, un'ipotesi di
salvataggio per questa industria. Con ogni probabilità, saremo in
grado di avere delle risposte che possono anche essere negative, ma
che sicuramente aprono la porta a qualsiasi altra soluzione per il
prossimo Consiglio.
Se ho capito bene il Collega Carlassare sarebbe dell'opinione
che il Consiglio regionale, oggi, prendesse un impegno, magari
generico, sulla Fortuna West.
Pregherei allora Carlassare di modificare il deliberato in modo
da consentirci di giudicare.
PRESIDENTE
: Ha chiesto di parlare il Consigliere Mafrica.
Ne ha facoltà.
MAFRICA - (PCI):
Poiché il deliberato era connesso alle
premesse, si tratta di togliere il secondo comma delle premesse,
dove si faceva riferimento al piano preciso presentato dall'azienda
e di modificare il deliberato nel seguente modo:
"Delibera di impegnare la Giunta regionale a presentare in
Consiglio entro trenta giorni le proposte di intervento che la
Giunta intende fare in merito alla situazione della Fortuna West e
alla situazione occupazionale della zona".
PRESIDENTE
: Ha chiesto di parlare il Presidente della
Giunta. Ne ha facoltà.
ANDRIONE - (UV):
Per quanto riguarda la zona, discuteremo
di questo argomento in sede di bilancio e di legge sulla
finanziaria, perché abbiamo predisposto un certo numero di
operazioni che verranno discusse e su cui il Consiglio dovrà
votare.
Suggerirei questa dizione: "di impegnare la Giunta regionale a
presentare in Consiglio entro trenta giorni i risultati delle
analisi che la Giunta regionale ha fatto al fine di ristrutturare
la Fortuna West".
Se i libri sono depositati in tribunale le proposte della Giunta
sono di andare a parlare col giudice in persona, non è
difficile.
La seduta è sospesa alle ore 18,07
La seduta riprende alle ore 18,17
PRESIDENTE
: Colleghi Consiglieri, sembra che sia stato
raggiunto un accordo su un testo concordato tra l'Assessore Chabod
e i presentatori della mozione, pertanto chiedo che ne sia data
lettura.
La parola al Consigliere Mafrica.
MAFRICA - (PCI):
Do lettura della mozione modificata:
MOZIONE
CONSIDERATO che permane gravemente incerta la situazione
della Fortuna West di Arnad, azienda che occupa manodopera
prevalentemente femminile in una zona già particolarmente colpita
dalla crisi industriale;
TENUTO CONTO del fatto che interventi finanziari della
Regione possono essere previsti solo in presenza di adeguate
garanzie sul piano produttivo ed occupazionale; il Consiglio
regionale della Valle d'Aosta
DELIBERA
di impegnare la Giunta regionale a presentare in Consiglio
entro trenta giorni le analisi e le valutazioni della Giunta stessa
in
merito a possibili soluzioni dei problemi della Fortuna
West.
PRESIDENTE
: Su questo testo c'è qualcuno che intende
prendere la parola? Ci sono dichiarazioni di voto?
Metto in approvazione la mozione di cui all'oggetto n. 131 nel
suo testo modificato.
ESITO DELLA VOTAZIONE
Presenti, votanti e favorevoli: ventiquattro.
IL CONSIGLIO APPROVA
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK