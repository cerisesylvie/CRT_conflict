Consiglio Regionale della Valle d'Aosta - Oggetto del Consiglio n. 2395 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2395 del 21 aprile 2023 - Resoconto
OGGETTO N. 2395/XVI - Approvazione di mozione: "Impegno a
trasmettere ai Consiglieri regionali un rapporto tecnico sul tema
del "disagio abitativo" ai fini dell'aggiornamento della legge
regionale 3/2013 e a definire adeguate politiche per contenere tale
disagio". (Reiezione di una risoluzione)
Bertin (Presidente) -
Punto n. 96. Illustra la mozione il
consigliere Marquis, ne ha facoltà.
Marquis (FI) -
Inizierei dal rappresentare la genesi del
perché quest'iniziativa è stata presentata. È perché, in
particolare nell'ultimo anno, sono state presentate parecchie
iniziative ispettive da parte dell'opposizione, da parte del nostro
gruppo, con il collega Baccega che si è sempre occupato di questa
materia. Sono state tutte delle iniziative ispettive che ci hanno
consentito di comprendere che c'è qualcosa che non funziona. Ma
sono tutte iniziative che avevano una cosa in comune, che
l'opposizione può presentare delle tematiche da sottoporre a
livello ispettivo nella misura cui è a conoscenza di alcuni
problemi; dei problemi che portano chiaramente delle visioni su
degli aspetti della materia.
È la prima volta che vogliamo parlare in modo complessivo di
disagio abitativo, in modo organico, perché riteniamo che questa
sia una carenza non dovuta a un demerito dell'opposizione, ma un
po' al fatto che il Consiglio regionale non ha mai avuto a
disposizione dei rapporti sull'argomento, dei documenti che
rappresentassero in modo compiuto la situazione nel suo
complesso.
Prima di iniziare il percorso che ha portato a presentare
quest'iniziativa, a seguito di tutte le iniziative ispettive che
abbiamo presentato, ho iniziato a provare a documentarmi su cosa
fanno gli altri. Devo dire che Internet e la rete sono di grande
aiuto, rispetto al passato: una volta avremmo abbandonato subito il
campo, perché bisognava andare in biblioteca e non era semplice
avere delle documentazioni. Invece, digitando su Google le parole
"disagio abitativo", si possono trovare tanti documenti. Cito due
documenti che sono interessanti, perché li voglio mettere a
patrimonio comune per chi vorrà fare poi degli approfondimenti.
Uno è il
report
di Nomisma per Federcasa che, voglio
evidenziare, è l'associazione cui aderiscono quasi tutti gli enti
italiani che gestiscono l'edilizia residenziale pubblica. Questo
report parla di dimensioni e caratteristiche sociodemografiche
delle famiglie in disagio economico da locazione, tratta della
domanda espressa dalle famiglie in disagio economico da locazione,
la domanda di disagio soddisfatta dall'ERP, e dà tutta una serie di
elementi che a me sono stati molto utili per presentare
quest'iniziativa.
Passo al documento successivo, sempre di Federcasa: un libro,
"Management dei servizi abitativi pubblici", predisposto dalla
Bocconi che ha fatto un'analisi su dieci enti italiani, che hanno
un grande significato a livello qualitativo e numerico nel
rappresentare la gestione dell'edilizia residenziale pubblica. In
questo libro sono state analizzate cinque aree: gli assetti
istituzionali, le politiche abitative regionali, i profili di
utenza, i profili del patrimonio e sono stati messi in raffronto
per capire quali potrebbero essere le innovazioni che possano
essere portate alla gestione di una materia complessa, ma che
sicuramente richiede un approccio diverso rispetto a quello che ha
avuto nel passato.
Terminata la fase di interesse generale, sono andato a vedere
cosa fanno le altre Regioni, perché è il minimo che si possa fare
se si vuole approfondire un argomento. Sempre digitando su Google,
l'Emilia Romagna è da tempo che produce dei report sul fabbisogno
abitativo della sua regione e di tutte le province, dove viene
caratterizzata la situazione sociodemografica con dei dati; come
dicevo prima, i dati sono fondamentali. E l'Emilia Romagna ha fatto
anche un report sugli sfratti. Degli sfratti ne abbiamo parlato
ieri: la prima volta che ho visto dei dati della Valle d'Aosta è
sul report dell'Emilia Romagna. Ho capito che ci potevano essere
degli elementi che potevano essere utili anche a noi: non solo
analizzano i loro dati, ma fanno anche dei ragionamenti sui dati
complessivi di tutte le altre regioni, e questo credo che sia un
approccio assolutamente di rilievo.
Al di là di cosa realizzano le altre Regioni, cosa fanno le
altre Regioni nei confronti dei consiglieri regionali? La Toscana
produce un report, che si chiama "Studi per il Consiglio regionale,
le politiche regionali di contrasto al disagio abitativo, analisi
valutativa". Ci sono tutti gli indicatori qualitativi e
dimensionali del fenomeno del disagio abitativo. Il Piemonte fa la
stessa cosa. Ho guardato la Lombardia, la quale fa politiche per la
famiglia e mette insieme anche la parte del disagio abitativo.
Quindi, questo è un plico di documentazione per far capire cosa
fanno gli altri.
Ho provato a digitare "disagio abitativo Valle d'Aosta": non ho
trovato dei documenti, ho trovato iniziative ispettive; provate voi
a vedere. Si parla solo di iniziative ispettive, perché l'unico
momento in cui è trattato l'argomento, è attraverso le iniziative
che presenta l'opposizione in Consiglio regionale.
Alla fine di questo percorso ho detto: allora bisogna vedere
cosa facciamo noi. Ho fatto una richiesta di 116, mi sono state
fornite pagine e pagine di numeri; evidentemente i numeri sono una
bella cosa, a me piacciono perché bisogna leggerli, ma bisogna
anche interpretarli. I numeri sono la base e la massima sintesi
dell'espressione dei pensieri, perché lì non si sbaglia, il numero
dice la verità, l'analisi dei numeri può stimolare poi quelle che
sono le considerazioni che si fanno a livello politico.
A questo riguardo, ho pensato di prendere quei dati che mi sono
stati forniti e aggregarli, perché non avendo nessun significato di
lettura così come erano messi. Ho compilato delle tabelle che non
commento e che, se volete, verranno messe a disposizione del
Consiglio, anche questo come patrimonio comune, che sono
sicuramente un esempio già concreto di rappresentazione di una
realtà su cui bisogna mettere mano. È una rappresentazione plastica
questa, perché ognuno poi potrà fare le sue interpretazioni, per
carità, sotto il profilo politico, ma mi sono fermato qui perché
questo che c'è è sufficiente per evidenziare che c'è un problema e
il problema va gestito. La conoscenza della materia dà la
possibilità di fare poi dei ragionamenti, e questo è il percorso
che ha portato alla presentazione di quest'iniziativa. Siamo
partiti dall'acquisire la conoscenza per arrivare a fare delle
considerazioni.
Adesso faccio qualche considerazione di carattere politico e di
carattere generale, sulla base di quello che ho riferito poc'anzi.
Mi sono chiesto: ma il consigliere regionale valdostano, per poter
fare il legislatore nel migliore dei modi e legiferare per
soddisfare i bisogni della sua comunità, è messo nelle condizioni
in cui è il consigliere toscano, piemontese, dell'Emilia Romagna
nell'affrontare questa tematica? La risposta che mi sono dato è:
no, non lo è, perché noi non abbiamo questi tipi di rapporti. Il
rapporto è la base fondamentale per avere un quadro conoscitivo
completo. Ma se non abbiamo un quadro conoscitivo completo,
purtroppo ne risente la definizione dei provvedimenti legislativi
che noi andiamo a discutere.
Questo per dire cosa? Che serve che tutti insieme facciamo un
salto di qualità. Si tratta, secondo me, di dimostrare tutti
insieme un grado di maturità che deve portare a non più dire:
l'anno scorso c'eri tu, due anni fa c'era lui, quattro anni fa
c'era l'altro che se ne occupava. Il problema non è questo, perché
se ci perdiamo nella caccia ai responsabili di una cosa che non
funziona o di una cosa alla quale c'è da mettere mano per
migliorarla, non si ottiene niente a livello di risultato.
Credo che l'unica cosa sia prendere atto che c'è un problema,
che va gestito con il contributo di tutti, ma deve partire prima
dalla conoscenza piena di una situazione, perché nel 1955 Einaudi
diceva: "Bisogna conoscere, discutere e poi deliberare". Spesso e
volentieri si delibera senza conoscere e qualche volta pure senza
discutere. Se il procedimento funziona in questi termini, è
difficile poi ottenere dei risultati soddisfacenti rispetto a
quelle che sono le esigenze di una comunità.
Sui temi, io non entro nel merito, però una cosa è emersa in
modo molto chiaro: già solo il fatto che non ci sia la previsione
della morosità incolpevole nel mercato libero, è un problema
clamoroso che solo la Valle d'Aosta ha approcciato in questo modo,
con questa modalità fino a oggi; ma parliamo dal 2012, non da ieri.
La Toscana, la prima sperimentazione sulla morosità incolpevole
l'ha fatta nel 2012 ma, come dicevo, non è il problema di
ripercorrere il tempo, è di dire: adesso cerchiamo di trovare una
soluzione a queste situazioni. La morosità incolpevole determina
dei drammi sociali nel mercato libero soprattutto, perché succede
che se non si trovano più alloggi in giro, c'è un problema, perché
poi ci sono gli sfratti, ci sono i mancati pagamenti, e quindi in
un sistema articolato in questa maniera non ci sono alloggi a
disposizione delle fasce più deboli di popolazione, di quelle che
hanno una maggiore criticità.
Pertanto, è bene che prima, o di pari passo, di avanzare con la
definizione di tutte le innovazioni, proprio perché è fondamentale
conoscere, si acquisisca un rapporto che definisca qualitativamente
e quantitativamente il tema del disagio abitativo, secondo quelli
che sono gli indicatori che utilizzano in genere tutte le altre
Regioni, in modo tale da offrire la necessaria informazione e
consapevolezza ai consiglieri nell'affrontare l'aggiornamento della
legge, in modo che ognuno possa offrire il suo contributo con la
massima consapevolezza possibile, affinché si possa affrontare e
risolvere i problemi che ha la comunità. E, in seconda battuta, a
definire adeguate politiche per contenere e fronteggiare il disagio
abitativo e che queste siano approntate nel rispetto dell'articolo
3 della Costituzione, ovvero del principio di pari dignità sociale
per tutti i nuclei familiari che versano nella medesima condizione
ISEE, perché come vedrete dalle tabelle che ho predisposto, c'è una
netta discrepanza oggi su persone che hanno la stessa capacità,
reddito patrimoniale, e questo non è corretto, perché ci riferiamo
a delle persone che sono tutte fragili, che vivono nella stessa
situazione di fragilità. Ieri il collega Baccega, quando ha parlato
di povertà, ha evidenziato i dati di come aumenta il numero delle
persone che si rivolgono alla Caritas, come aumenta il numero dei
pasti: queste sono le ragioni, perché la politica non è in grado di
dare, per quanto possibile, delle soluzioni che siano tarate sulle
esigenze di un territorio.
Presidente -
Su questa mozione, è pervenuta anche una
risoluzione da parte della Lega, Forza Italia e Restano. Tra
l'altro c'è anche un nuovo testo di mozione, un emendamento alla
mozione precedente. Per facilitare la discussione, illustriamo
adesso la risoluzione e il nuovo testo e poi facciamo la
discussione? Consigliere Manfrin, ne ha facoltà.
Manfrin (LEGA VDA) -
Molto brevemente, così risparmiamo
tempo e giustamente facciamo una discussione unica anche sulla base
delle indicazioni che ci siamo dati. Questa risoluzione prende
spunto dalla mozione che è stata presentata e per la quale
ringraziamo i colleghi, perché il tema del rifacimento della legge
n. 3 del 2013 è stato al centro del dibattito di questo Consiglio.
Io ne ho parlato fin da quando ero addirittura in Consiglio
comunale di Aosta, ma da quando siamo qui penso che anche il
collega Baccega ne abbia scritto parlare infinite volte, e che ci
siano dei problemi e delle cose da correggere, sicuramente è
evidente, sotto gli occhi di tutti, e l'ha riconosciuto addirittura
anche il Comune di Aosta.
La notizia dell'apertura di un tavolo di confronto con i
soggetti interessati per la revisione, è sicuramente positiva. Poi
bisognerà vedere dove andrà a traguardare e quali saranno gli
obiettivi che questo tavolo si pone, perché se gli obiettivi
saranno peggiorativi, sicuramente non sarà una buona notizia, ma
penso e spero che potremo lavorarci tutti insieme, perché il
disagio abitativo e il problema della povertà non sono certo di una
parte politica, ma sono patrimonio comune, e le soluzioni che
abbiamo messo sul tavolo non hanno colore politico, ma hanno
l'obiettivo di intervenire su questo disagio.
Con questa risoluzione abbiamo voluto evidenziare innanzitutto
due cose. Nella legge regionale, la n. 3 del 2013, sono previsti
due organi: la consulta regionale della casa e l'osservatorio per
la casa. Ho fatto anch'io una ricerca come ha fatto il collega
Marquis, ma non risulta che questi organi si siano riuniti dal 2014
in poi, non ho trovato notizie di riunioni. Il problema è che
questi organi sono assolutamente indispensabili per raccogliere
anche un punto di vista informato rispetto ai limiti e alle
criticità che si vogliono affrontare, proprio anche in un'ottica di
revisione della legge. Ma c'è di più, perché ovviamente,
all'interno della legge regionale, è previsto un piano triennale
delle politiche abitative, che dovrebbe essere approvato dal
Consiglio regionale entro il 30 settembre dell'anno che precede il
triennio di riferimento. Io ho cercato lungamente, ma non ho
trovato questo tipo di riferimenti e sono convinto e persuaso che
invece un piano, così come è nell'obbligo della legge n. 3 del
2013, e un confronto, sia con la consulta, sia con l'osservatorio,
sia assolutamente indispensabile e ci aiuterebbe a centrare e
capire in maniera concreta quelle che sono le necessità, anche da
parte degli utilizzatori e dei cosiddetti portatori di
interesse.
Ecco perché con questa risoluzione, che è collegata alla mozione
in discussione, chiediamo di dare piena applicazione alle
disposizioni della legge regionale n. 3 del 2013, presentando al
Consiglio regionale la proposta di piano triennale delle politiche
abitative per la Valle d'Aosta, con i contenuti che abbiamo
richiamato nel testo della risoluzione, in tempo utile per
l'analisi del piano da parte delle Commissioni consiliari
competenti e l'approvazione dello stesso da parte dell'assemblea
nei termini di legge. Oltre a questo abbiamo chiesto anche di
discutere nelle Commissioni consiliari competenti il piano di
revisione della legge n. 3 del 2013, perché per ora abbiamo potuto
leggere soltanto dei comunicati stampa, ma un coinvolgimento delle
Commissioni consiliari competenti non l'abbiamo visto, e quindi una
discussione nelle sedi opportune, per raccogliere anche le
indicazioni che arrivano e che possono essere migliorative rispetto
alla legge, crediamo che sia assolutamente un passaggio obbligato,
che va fatto e che ci permetterà di migliorare in maniera positiva
questa normativa.
Presidente -
Ricordo che è già arrivato alla Presidenza
un testo modificato della mozione al punto 96, sottoscritto dal
consigliere Marquis e dai capigruppo di maggioranza. La discussione
generale è aperta, chi vuole intervenire si prenoti. Non vedo
richieste di intervento. La discussione generale è chiusa. Per il
Governo l'assessore Marzi.
Marzi (SA) -
Partiamo da un campo più ampio che è quello
del disagio abitativo che viene in una qualche maniera richiamato
dalla mozione 96 e che, di fatto, è stato anche oggetto di
interventi nel corso delle interrogazioni di ieri, cioè sia la 29
che 35 rispetto ai dati di riferimento. Dando una visione
complessiva del disagio abitativo a 360 gradi, quindi il disagio
abitativo inserito sia nel mercato privato che nel mercato che
interviene pubblicamente proprio a supporto del disagio abitativo,
cercheremo di circoscrivere gli ambiti di riferimento e andare
anche a individuare il perché si sia emendata, in seno a un
percorso avviato di riforma della legge regionale n. 3 del 2013, la
mozione 96, e, invece, ci sarà un'astensione sulla risoluzione
collegata.
Il disagio abitativo è un fenomeno molto complesso e sfaccettato
che necessita di essere analizzato e compreso a fondo per poter
dare risposte e trovare soluzioni adeguate; su questo si sta
lavorando. Il tavolo di lavoro per la revisione della legge
regionale n. 3 del 2013 si è riunito per la prima volta il 13
aprile scorso ed è un tavolo di lavoro individuato con un atto, una
delibera di Giunta regionale. Quindi anche i partecipanti al tavolo
di lavoro stesso sono soggetti individuati da un atto votato dal
Governo.
Dal primo confronto sono emersi come prioritari i temi legati
agli aspetti della necessità di abitazione, al sostegno della
locazione e alla morosità incolpevole. È inoltre stata condivisa la
necessità di affrontare il tema casa con un approccio
multidisciplinare, in un'ottica più ampia che comprenda anche
interventi di tipo sociale. È infatti condivisa la consapevolezza
che i cambiamenti determinati dall'emergenza sanitaria hanno ormai
assunto un carattere permanente. Si rende quindi necessario anche
individuare una forma di aiuto per chi è in grado di uscire dallo
stato di emergenza, in modo da poter accedere al mercato
privato.
Sul tema dell'abitare inteso in senso ampio - e questo è
importante collocarlo a proposito di una visione più generale che
va oltre il discorso pubblico-privato, la legge regionale n. 3 del
2013, l'edilizia residenziale pubblica, l'emergenza abitativa, il
sostegno alla locazione - il dipartimento politiche sociali ha
promosso, nell'ambito del piano di zona, la costituzione, in
collaborazione con gli enti del terzo settore, di un tavolo
interistituzionale. I lavori del tavolo sono iniziati nell'autunno
del 2022 con l'obiettivo di effettuare una programmazione
partecipata sul tema dell'
housing
, anche a valere sui fondi
statali dedicati alla povertà. Dai lavori del tavolo stanno
emergendo spunti di riflessioni interessanti in un'ottica di
prevenzione della morosità, come ad esempio il servizio di
accompagnamento socioeducativo all'abitare, che comprende la
gestione del
budget
familiare e della casa. Spesso infatti i
soggetti, e lo sa chi ha avuto per tanti anni a che fare con queste
persone che si ritrovano ad avere dei problemi anche sul mondo
della casa, hanno tutta una serie di difficoltà a gestire i propri
attivi a 360 gradi, per quanto questi attivi, proprio perché spesso
risicati, creano una serie di problemi non secondari. Oppure
sull'esperienza di altri territori, come le agenzie sociali per la
casa, che offrono strumenti di sostegno nella ricerca di alloggio a
canone accessibile nel mercato privato, o ancora soluzioni che
forniscano ai locatori una garanzia sul pagamento del canone.
Nell'ambito del citato tavolo, i cui lavori si concluderanno nel
prossimo mese di giugno, si sta effettuando un lavoro di mappatura
delle risorse esistenti, delle criticità emerse, dei nuovi bisogni
emergenti sul territorio, anche a seguito della pandemia e della
crisi economico-sociale di questi ultimi anni. Il gruppo
interistituzionale in questo percorso è affiancato, tra l'altro,
nella logica anche della mozione di cui sopra, da un consulente di
Labis, cioè il Laboratorio di innovazione sociale, soggetto nato
dall'esperienza dei soci fondatori delle società e delle socie
fondatrici che hanno operato nell'area delle politiche sociali
della Fondazione Compagnia di San Paolo, con pluriennale esperienza
nella ricerca e nella progettazione di soluzioni innovative anche
in tema di housing. Al termine dei lavori del tavolo, verrà
prodotto un
report
sul lavoro svolto che sarà tenuto in
considerazione anche nell'ambito dei lavori già avviati di
revisione della legge regionale n. 3 del 2013.
Stante questo lavoro, che è partito naturalmente nell'autunno
scorso e che riguarda tutto il mondo della povertà in seno appunto
a quanto richiamato ieri anche a seguito di alcune iniziative che
sono nate dal collega Baccega sul discorso della non
autosufficienza, noi dobbiamo tener conto che c'è un percorso
avviato all'interno di quella che è l'individuazione dei LEPS, e
quindi dei livelli essenziali per le politiche sociali che in una
qualche maniera si stanno muovendo in parallelo su tutta una serie
di temi. Il tema della povertà e il tema della non autosufficienza
la fanno in questo momento da principali protagonisti. Nel mondo
della povertà ovviamente il disagio socio-abitativo esiste e
quindi, di conseguenza, si sta lavorando in tal senso.
Si sta lavorando in tal senso perché sicuramente è assolutamente
necessario. A parte gli strumenti di cui oggi siamo dotati, li ho
citati poc'anzi, bisogna dire che nel passato la Regione autonoma
Valle d'Aosta, sia in termini di investimenti sul mondo
dell'edilizia residenziale pubblica sia in termini di investimenti
e in termini di servizi resi, quindi di contributi effettuati, nel
mondo dell'edilizia residenziale pubblica, dell'emergenza abitativa
e del mondo privato, ha fatto tanto e tanto ha speso e l'ha fatto
in maniera ottimale. Sicuramente ai tempi il mondo, compresa la
Valle d'Aosta, era diverso e quindi di conseguenza gli strumenti
del passato hanno dato allora dei risultati più che soddisfacenti,
ma oggi quello del disagio socio-abitativo è un mondo reso più
ampio e va analizzato a 360 gradi.
Analizzare a 360 gradi risulta essere fondamentale ed è anche
per quello che abbiamo colto lo spunto dell'iniziativa del collega
Marquis, perché fino a prova contraria siamo dotati di occhi e
orecchie e tutta una serie di azioni ispettive che sono state poste
in essere dal collega, e che mi sono trovato sugli uffici in parte
dal recente passato, in parte hanno continuato ad arrivare, più
quelli del collega Baccega, più quelli del collega Manfrin, di
fatto raccolgono tutta una serie di dati che rendono evidente che è
necessario studiare degli approcci diversi e che sicuramente questo
va fatto non soltanto con soggetti diversi come quelli citati
all'interno del tavolo interistituzionale di cui sopra, ma anche
rifacendosi ad altri soggetti di riferimento che analizzano anche
questo tipo di esigenza a 360 gradi. Questo perché siamo in un
momento, per tutto quello che riguarda il mondo del sociale, che
sta - l'ho detto ieri, l'ho detto nel Consiglio regionale scorso e
lo ripeto adesso - coprogrammando e coprogettando chiamando tutti
quanti i soggetti sul territorio a dare delle risposte.
Per fare ciò, è necessario avere dei dati. Faccio un esempio
concreto, spesso è stato trattato: il tema della morosità
incolpevole che sicuramente, con la 974, ha visto rivolgere un
proprio sguardo agli assegnatari di edilizia residenziale pubblica.
Spesso abbiamo avuto occasione di confrontarci con il collega
Manfrin nel corso di questi Consigli, lo faremo ancora, rispetto al
fatto che lo strumento della morosità incolpevole, che deriva da
un'iniziativa governativa del 2016 e che in Valle d'Aosta con la
974 ha visto rivolgere per il momento il proprio sguardo solo agli
assegnatari di edilizia residenziale pubblica, non può venire
incontro a situazioni di povertà che sono già conclamate o che si
andranno a conclamare per il prossimo futuro. Anche
l'interpretazione che è stata data, con la delibera di riferimento
di cui sopra, nel gestire la morosità incolpevole è
un'individuazione addirittura più allargata di quello che la
normativa nazionale di riferimento prevedeva e, nonostante questo,
ci si trova nella condizione che tutta una serie di soggetti che si
trovano in difficoltà non possono trovare una risposta intervenendo
sulla 974, perché essa interpreta in maniera puntuale quella che è
la normativa nazionale di riferimento. Allora forse sono altri gli
strumenti sui quali bisogna intervenire. Se però è vero che la
morosità incolpevole, individuata dalla 974, va a prendere come
riferimento gli assegnatari di edilizia residenziale pubblica, non
possiamo assolutamente non prendere in considerazione che i dati
che tutti quanti i colleghi di minoranza e di maggioranza hanno
portato con i loro atti ispettivi evidenziano delle difficoltà
anche nel mondo privato.
Quindi, il motivo per il quale noi andiamo a proporre
l'emendamento della mozione di cui sopra, in una qualche maniera dà
atto al lavoro di tutti e cerca non di dire che qualcosa non è
stato fatto bene, ma cerca di dire che probabilmente dobbiamo usare
due occhi e non soltanto uno. Questo lo dico per correttezza,
dobbiamo farlo per andare a individuare una normativa di
riferimento su questo tema multidisciplinare, multiambito, che
cerchi di individuare delle soluzioni più adeguate ai tempi,
partendo da dati più certi. E mi fermo qua, perché poi nel momento
in cui andremo a individuare questo strumento, o andremo a comporre
una nuova legge, poi ci si ricala nel mondo degli atti e delle
coperture finanziarie, sui quali tutti quanti assieme dovremo fare
delle valutazioni, ma questo sarà in divenire.
Per quanto invece riguarda la risoluzione, essa è da cogliere in
spirito assolutamente positivo; lo dico ai colleghi che l'hanno
presentata. Ci sono però due aspetti: il primo amministrativo...
anzi, mettiamoli assieme. L'ultimo piano triennale è stato
approvato nel 2017. Da allora, per tanti motivi che non stiamo a
citare, non è stato più rinnovato il piano triennale previsto dalla
legge 3. Diventa particolarmente ridondante il fatto che l'unico
momento nel quale viene richiesto nuovamente di aggiornarlo è
quando, con un atto di Giunta, non con una
declarata
, si è
avviato il percorso di riforma della legge 3. Tra le altre cose,
stiamo anche individuando il fatto che in una qualche maniera
cerchiamo in tutte le maniere di raccogliere dei dati in senso
lato, e non soltanto per riformare la legge 3 nel mondo
dell'edilizia residenziale pubblica e dell'emergenza abitativa, ma
anche per rivolgersi a un'altra struttura, che è quella del
sostegno alla locazione.
Per questo motivo, visto che la mozione di riferimento è molto
lunga e che è stata distribuita a tutti, chiedo se devo rileggere
tutto quanto l'atto, oppure lo do per letto, perché altrimenti vi
porto via tanto tempo.
Presidente -
Consigliere Aggravi.
Aggravi (LEGA VDA) -
Ho ascoltato l'intervento del
collega Marquis e poi ho ascoltato l'intervento del collega Marzi.
Nel frattempo, prima che il collega Marzi giustamente chiedesse se
era il caso di leggere la proposta emendativa firmata dal primo
proponente e dai capigruppo di maggioranza, se non erro e se
riconosco le firme, mi sono soffermato sul primo punto di questa
proposta emendativa, con una curiosità e un dubbio rispetto anche a
quello che ho sentito dire dall'Assessore. Quindi volevo metterlo a
fattor comune, per capire se qualcuno mi poteva dare una risposta,
tenuto conto che spesso, a livello di risoluzioni, di mozioni o di
ordini del giorno, il Governo di solito, non parlo di questo, parlo
in generale, è particolarmente attento ad alcuni passaggi che
riguardano l'impegnativa, e mi spiego.
Al punto primo di quella che ho citato, io leggo di "Mettere a
disposizione nei tempi adeguati al rinnovo della legge regionale n.
3 del 2013 un rapporto tecnico da affidare alle esperienze e
competenze di un soggetto terzo adeguato, che rappresenti
qualitativamente e quantitativamente il tema del disagio abitativo
secondo gli indicatori (...). Un aggiornamento che dà seguito al
nuovo approccio (...)". Io sinceramente ho due dubbi su questo
aspetto: quale sarà la modalità d'individuazione del soggetto terzo
e soprattutto in questi termini quale sarà la valutazione di
adeguatezza che verrà fatta. E in ultimo: è un impegno di spesa?
Bisogna dare un incarico di consulenza a un soggetto terzo? Perché
il collega Marzi, oltre a rappresentare gli elementi di economia
domestica, non so come chiamarli, mi ha incuriosito su tutta una
serie di soggetti che ha citato. Però io sinceramente mi dico: ma
se si va a votare questa proposta emendativa, si apre a una gara
per assegnare una consulenza a un soggetto terzo, e mi chiedo quali
sarebbero i profili di adeguatezza. È una domanda che penso non mi
sia fatto soltanto io, considerata la tipologia dell'impegnativa
che, spesso e volentieri, è anche causa di astensione, mettiamola
così, da parte dei Governi che
à tour de rôle
si presentano,
perché sono impegnativi. In questo caso io volevo capire
effettivamente di che cosa si parlasse in tal senso.
Presidente -
Consigliere Baccega, a lei la parola.
Baccega (FI) -
Direi che è assolutamente pertinente il
quesito che ha posto il collega Aggravi e se l'Assessore vuol già
dare una risposta, io parlerei successivamente, altrimenti proseguo
in alcune brevi riflessioni. Mi dica lei, Assessore.
Presidente -
Assessore Marzi ne ha facoltà.
Marzi (SA) -
In realtà avrete avuto sicuramente modo di
verificare la precedente impegnativa che, di fatto, parlava di un
rapporto tecnico. Si è andati fondamentalmente a individuare che il
rapporto tecnico dovrà essere naturalmente messo in mano a chi, in
una qualche maniera, è in grado di dare un valore aggiunto. Le
mozioni sono degli atti di indirizzo, quindi essendo tali, nel
momento in cui vengono votate, danno disponibilità alla gestione di
comportarsi in piena efficienza e legittimità, per cui nel momento
in cui questo atto dovesse diventare un atto votato, e quindi una
deliberazione, sicuramente la parte gestionale, e quindi la parte
tecnica, farà le valutazioni del caso nella maniera più adeguata,
andando anche a recepire quelle che sono le coperture finanziarie
di cui sopra.
Siete abbastanza bravi, mi sembra, a fare delle mozioni, e
spesso è uno dei motivi per i quali le cose possono essere fatte
piuttosto che no. Nella versione iniziale la mozione richiamava
esclusivamente un documento: è anche il caso di specificare che il
documento deve avere tutta una serie di connotazioni ed essere
completo. Sono d'accordo, infatti io sto semplicemente specificando
il fatto che politicamente stiamo prendendo in esame e specificando
quella che, di fatto, potrebbe diventare un'opportunità che
altrimenti risulterebbe essere monca, tanto per essere chiari,
perché se avessimo in casa questo tipo di disponibilità, non
avremmo necessità di andare a cercare dei rapporti tecnici
all'esterno.
Presidente -
Consigliere Baccega ne ha facoltà.
Baccega (FI) -
Due riflessioni rispetto al documento che
Forza Italia, per effetto del collega Marquis, ha portato
all'attenzione del Consiglio regionale. Dopo quasi due anni -
giustamente lo ha ricordato l'assessore Marzi - in cui tutta
l'opposizione, la Lega e tutti noi abbiamo più volte sollecitato
una serie di interventi, adesso è un tema che sta esplodendo. Se ne
sono accorti un po' dappertutto, se ne sono accorti al Comune di
Aosta, se n'è accorta la sinistra, tutti hanno capito che ci sono
dei problemi seri. Fin dall'inizio avevamo detto che la legge 3 va
riformata, una legge che è nata all'epoca e laddove all'epoca dava
delle risposte importanti, dava delle risposte che erano pertinenti
a quello che era il percorso di quel momento, dello stato sociale
di questa regione. C'erano le risposte per l'emergenza abitativa,
c'erano le risposte per chi locava un alloggio nel mercato privato,
c'erano le case popolari che annualmente davano risposte: 100, 120,
150 alloggi nuovi o ristrutturati a nuovo che venivano assegnati
alla graduatoria. Poi ad un certo punto il percorso si è
interrotto, c'è stato il Covid, ci sono state una serie di
problematiche. Non vogliamo dare responsabilità a nessuno: ci fa
piacere che da questo momento riparta un percorso e questo percorso
va sicuramente definito.
Rispetto al disagio abitativo, rispetto alla povertà, rispetto
all'esigenza di andare incontro a persone che hanno delle
difficoltà, avevamo già all'epoca messo in campo il tema
dell'
housing
sociale, un tema che aveva visto anche
imprenditori privati a disposizione, mettendo risorse pur di andare
nella direzione di dare risposte a questo percorso. A un certo
punto l'housing sociale è sparito anche dalle programmazioni
triennali e dal DEFR e anche lì ci eravamo interrogati per quale
motivo non si era andati avanti in quella direzione, che è la
direzione giusta, dove le altre Regioni danno risposte importanti e
significative, dove c'è un agglomerato di persone in difficoltà e
non in difficoltà che convivono in modo sereno ed equilibrato.
Quindi direi che anche dal punto di vista della partnership
pubblico-privato si possono dare delle risposte importanti.
Diciamo che nasce un nuovo organismo, nasce nuovamente un nuovo
soggetto, un tavolo interistituzionale che viene costituito
nell'ambito del piano di zona. Spero che non la facciano troppo
lunga, perché il piano di zona ha già una sua corposità, il piano
di zona è già un qualcosa di assolutamente impegnativo, infilarci
anche l'edilizia residenziale pubblica...! Proviamoci, l'importante
è che si facciano dei passi avanti e che si vada nella direzione
giusta, perché c'è stata una pausa troppo lunga.
I dati che il collega Marquis ha messo a disposizione nella sua
fase di studio, sono importanti e credo che saremo tutti impegnati
nei prossimi mesi a far sì che questa mozione possa avere un suo
percorso definitivo, possa avere una sua risoluzione completa per
dare delle risposte ai cittadini. Noi sicuramente, avendola
presentata, la voteremo, ma voteremo anche la risoluzione che
abbiamo firmato insieme ai colleghi della Lega.
Presidente -
Per dichiarazione di voto il consigliere
Aggravi, ne ha facoltà.
Aggravi (LEGA VDA) -
Sì, Presidente, anche per dare corso
e seguito alla domanda che ho posto, perché mi sembra corretto
prendere atto della risposta che ha dato il collega Marzi. Sto
facendo dichiarazione di voto specificatamente nella proposta
emendativa che citavo in precedenza, quindi quella che dispone di
mettere a disposizione un rapporto tecnico da affidare alle
esperienze e competenze di un soggetto terzo adeguato, che
rappresenti qualitativamente e quantitativamente il tema del
disagio abitativo.
Sinceramente a noi spiace, ma se così è la previsione, su questa
proposta, e le chiederei di specificare bene che cosa si sta
votando, visto che ce n'è più di una messa in votazione, noi su
questa ci asterremo. Ci spiace ma sinceramente una delega in
bianco, messa in questi termini, sentendo parlare tra l'altro
spesso di coprogettazione e di COCOCO e quant'altro, ci mette in
difficoltà visto che è stata sottoposta all'attenzione dell'aula e
ne abbiamo preso atto.  Concordavamo sulla prima versione.
Sono andato a vedere: è vero, Assessore, si parla di un rapporto
tecnico e lei dice che un rapporto tecnico qualcuno lo deve fare; a
me viene da dire: "Caspita, ma il collega Marquis ha fatto un
dossier" che, è vero, non è un rapporto tecnico, si chiama dossier
ma ci ha lavorato. Adesso, senza nulla togliere al collega Marquis,
ma che le strutture dell'Assessorato o delle emanazioni sue non
siano a modo di fare un rapporto tecnico, questo - mi permetta - mi
mette dei dubbi, perché delle due l'una: o l'adeguatezza abbiamo
già capito come verrà definita, magari in coprogettazione, oppure -
mi perdoni la battuta - c'è dell'altro che noi non andiamo a
comprendere. Siccome non è stata concertata ma c'è stata posta in
attenzione - non me ne voglia il collega Marquis - ma noi su questa
proposta ci asterremo.
Presidente -
Altri per dichiarazioni di voto? Preciso che
voteremo prima la mozione modificata nel nuovo testo e
successivamente la risoluzione. Consigliera Erika Guichardaz ne ha
facoltà.
Guichardaz E. (PCP) -
Dal dibattito di oggi, ma da quelli
che abbiamo fatto più volte in questo Consiglio regionale, emerge
in maniera evidente che su un problema che conosciamo tutti da
molto tempo, non solo i dati non vi siano, ma si dice "nei tempi
adeguati", non mettendo neanche un tempo a quei tempi adeguati.
Secondo me, i tempi adeguati sono già passati da tempo: questo
vorrei dirle, Assessore! L'impegnativa precedente comunque metteva
un termine, perché la mia preoccupazione e la nostra preoccupazione
è che quando si dice "tempi adeguati", vuol dire continuare a
rimandare il problema.
Ribadisco, è un problema che tutti noi conosciamo, ormai da
tempo; credo che l'assessore Barmasse prima ne sentisse parlare
praticamente a ogni Consiglio due o tre volte e adesso si continua.
Come diceva bene il consigliere Aggravi, dal dossier che abbiamo
potuto vedere del collega Marquis alcuni dati importanti emergono e
sarebbe stato interessante capire anche dall'Assessore se i dati
che emergevano da quel dossier erano dati veritieri, se concordava
con alcune delle conclusioni poste dal collega Marquis, e non ci
parlasse invece un po' di aria fritta e dicesse: "Pensiamo a
qualcosa nel prossimo futuro".
Secondo me, bisognava pensarci già molto tempo fa e dare
applicazione alla legge, come è stato detto chiaramente dal
consigliere Manfrin. Erano previsti degli strumenti in quella
legge, bisognava dar corso a quegli strumenti.
Sinceramente rimaniamo piuttosto esterrefatte dall'impegnativa
proposta e accettata, perché riteniamo che sia un po' un rimandare;
continuiamo a rimandare un problema che sappiamo essere diventato
una bomba sociale e non di poco conto. Quindi, valuteremo adesso,
nel senso che valuteremo per l'una e per l'altra; sicuramente la
risoluzione ci vedeva più convinte. Adesso valuteremo anche
rispetto alla modifica della mozione.
Presidente -
Consigliere Marquis per dichiarazione di
voto, ne ha facoltà.
Marquis (FI) -
Credo che le modifiche che sono state
apportate al punto deliberativo non significhino un'alterazione di
quella che era la proposta presentata in origine. "A mettere a
disposizione entro novanta giorni" si diceva nel rapporto tecnico,
adesso si dice "A mettere a disposizione nei tempi adeguati al
rinnovo della legge" significa prima del rinnovo legge un rapporto
tecnico da affidare alle esperienze. Quando parlavo di rapporto
tecnico, lo davo per sottointeso che doveva essere un rapporto come
quello che hanno fatto le altre Regioni, che non l'hanno fatto
internamente, l'hanno affidato a chi fa questo di mestiere, con le
competenze di un soggetto adeguato. Questo non credo che alla fine
cambi il significato, se non attraverso una puntualizzazione che
non ci dice più che c'è un limite imperativo di novanta giorni.
Per quanto mi riguarda come proponente e come rappresentante di
Forza Italia, riteniamo che l'obiettivo della mozione sia quello di
fare un passo avanti e di dare una svolta nell'approccio di un
argomento. Evidentemente abbiamo condiviso la proposta emendativa e
il nostro obiettivo è che si possa lavorare nel più breve tempo
possibile con i dati alla mano, e lavorare anche all'interno di
quest'aula con la consapevolezza necessaria e la responsabilità che
bisogna avere quando si affrontano delle tematiche che hanno una
forte ricaduta sociale.
Al di là del convinto voto favorevole che daremo, solleciterei
anche l'Assessore a mantenere fede all'impegno che viene preso oggi
in quest'aula, perché ce veramente la necessità di acquisire questo
rapporto tecnico, come è stato evidenziato da tutti. È vero che c'è
chi dice che la sommatoria dei dati parziali fa il totale, ma la
sommatoria dei dati non evidenzia una strategia. Quindi abbiamo
bisogno degli elementi necessari per affrontare in modo strategico
questo tema.
Presidente -
Ci sono altre dichiarazioni di voto? Non
vedo altre prenotazioni. Passerei pertanto alla votazione della
mozione nel nuovo testo. La votazione è aperta.
Esito della votazione:
Presenti: 34
Votanti: 22
Favorevoli: 22
Astenuti: 12 (Aggravi, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Minelli, Perron,
Planaz)
La mozione è approvata.
Passiamo ora alla votazione della risoluzione. Consigliere
Manfrin, per dichiarazione di voto.
Manfrin (LEGA VDA) -
Non ho sinceramente compreso le
motivazioni per le quali si ritiene di non dar corso alla
risoluzione, ma visto che il collega Marzi ha posto particolare
attenzione, giustamente, sulla parte impegnativa, sia essa mozione,
sia essa risoluzione, io rileggerei a quest'aula la parte
impegnativa che si vuole bocciare: "A dare piena applicazione alle
disposizioni della legge regionale 3/2013".
Noi rileviamo che la legge regionale n. 3 del 2013 non è
pienamente applicata, che ci sono degli organi che non vengono
convocati, che c'è un piano triennale che deve essere fatto,
chiediamo di dare piena applicazione alla legge, a una legge
vigente. Mi è già, peraltro, capitato anche in occasione della
consulta regionale di dire che non si poteva sospendere gli effetti
di una legge, perché la legge va applicata in tutte le sue parti, e
così la consulta è stata convocata. Qui mi pare la stessa cosa. Se
abbiamo una consulta sulla casa, un osservatorio, se dobbiamo fare
un piano triennale, perché non farlo? Se è un impegno, davvero
vogliamo disattendere quest'impegno e davvero non vogliamo
coinvolgere le Commissioni competenti in un piano di revisione
della legge n. 3 del 2013?  Prendetevi pure la responsabilità
di non votare questa risoluzione.
Presidente -
Ci sono altre dichiarazioni sulla
risoluzione? Mettiamo in votazione la risoluzione. La votazione è
aperta.
Esito della votazione:
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
La risoluzione non è approvata.
Sono le ore 12:56... Consigliere Baccega, per cosa?
Baccega (FI) -
Semplicemente per ringraziare il Consiglio
che ci dà l'opportunità nel pomeriggio di incontrare i nostri
Ministri e per aver affrontato i temi che avevamo posto
all'attenzione in questo momento. Grazie molte.
Presidente -
Come stavo dicendo, il Consiglio, con questo
punto all'ordine del giorno, si interrompe e riprenderà alle ore
15:00.
---
La seduta termina alle ore 12:56.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK