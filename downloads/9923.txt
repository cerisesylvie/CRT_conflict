Consiglio Regionale della Valle d'Aosta - Oggetto del Consiglio n. 2764 del 20 novembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2764 del 20 novembre 1991 - Resoconto
OGGETTO N. 2764/IX Difficoltà per usufruire delle visite
specialistiche dell'USL
(Interpellanza)
.
Presidente
Do lettura della interpellanza presentata dal
Consigliere Voyat:
Interpellanza Considerata l'effettiva difficoltà che trovano
i cittadini valdostani nel fruire in genere di visite
specialistiche all'USL;
Constatato in particolare che le visite specialistiche per
l'oculistica sono sospese dai primi mesi del 1991 per mancanza di
medici specialisti;
il sottoscritto Consigliere regionale dell'Union Valdôtaine
interpella
l'Assessore competente per sapere:
a) quali sono le specialità maggiormente in difficoltà
attualmente, i tempi di attesa per l'effettuazione delle visite e
se la Regione ha dato delle direttive particolari all'USL;
b) se si è verificata la possibilità di convenzionamenti, come
ultima possibilità, per quelle specialità più in crisi;
c) se perle specialità con i tempi troppo lunghi sono previsti
dei rimborsi agli utenti;:
d) quali altre soluzioni intende prendere la Giunta regionale in
merito a questi problemi.
Presidente
Ha chiesto di illustrare
l'interpellanza il Consigliere Voyat, ne ha facoltà.
Voyat (UV)
Purtroppo periodicamente ci sono delle
difficoltà per delle visite specialistiche, questo succede in
genere soprattutto nel periodo estivo. Abbiamo visto comunque che
siamo arrivati ad un punto molto più grave di quanto si potesse
credere.
Tre o quattro giorni dopo la presentazione di questa
interpellanza c'è stata una dichiarazione dell'Assessore sul
giornale, con cui in parte potrebbe già aver risposto a questa
interpellanza. Comunque avremmo preferito avere questa risposta in
Consiglio regionale, per poterla poi valutare nel suo complesso, in
quanto non posso leggere tutte le dichiarazioni rilasciate
dall'Assessore.
A noi interesserebbe per il momento sapere quali sono le
specialità maggiormente in difficoltà, e possibilmente sapere anche
le motivazioni, i tempi di attesa per l'effettuazione delle visite
e se ci sono state delle direttive da parte della Regione all'USL
per la riduzione di queste liste di attesa, in quanto crediamo che
in certi casi i tempi di attesa siano lunghi non solo per la
mancanza di tecnici, come potrebbe essere per la chirurgia
vascolare, ma in altri settori anche per attrezzature che sovente
sono in panne.
Vorremmo sapere inoltre se si è verificata la possibilità di
fare dei convenzionamenti per quelle specialità più in crisi, come
ultima possibilità evidentemente; per quelle specialità che
superano un certo numero di giorni o di mesi, e quindi c'è la
necessità di ricorrere al privato in Valle o fuori, se si è
previsto di fare dei rimborsi agli utenti per queste visite
specialistiche; in ultima analisi, se questo non è ancora stato
visto o se non c'è la possibilità di farlo, quali sono le
intenzioni della Giunta in merito a queste visite specialistiche,
che devono protrarsi per dei mesi addirittura per mancanza di
personale o per difetto di apparecchiature.
Presidente
Ha chiesto di parlare l'Assessore alla
Sanità e Assistenza Sociale Beneforti, ne ha facoltà.
Beneforti (DC)
Ringrazio il Consigliere Voyat per
aver presentato questa interpellanza, perché mi dà la possibilità
di far conoscere al Consiglio regionale, ma anche all'esterno, la
situazione in cui si trova il servizio delle visite specialistiche
nella nostra Regione.
A parte alcuni casi in cui è giusto denunciare certe situazioni
anche scandalose, nella generalità i tempi di attesa sono alquanto
normali. Certo, si accusano dei ritardi che occorre sicuramente
colmare.
I ritardi sono quelli della chirurgia vascolare, dove nella
diagnostica, per quanto riguarda l'eco, le prenotazioni arrivano ad
aprile 1992, per il Doppler arriviamo a febbraio 1992. Le visite
all'ospedale arrivano a gennaio del 1992, le visite in sede USL
arrivano invece a febbraio del 1992. Nella Unità operativa di
dietologia le visite che vengono effettuate all'ospedale arrivano a
febbraio 1992. Nella Unità operativa di ipertensione arteriosa le
visite all'ospedale arrivano a fine gennaio 1992. Queste visite
sono numerose, perché coloro che sono colpiti da ipertensione con
la visita medica ottengono l'esonero dal pagamento del ticket. Ma
questa è considerata una cosa molto temporanea.
Per quanto riguarda invece la medicina interna, nel servizio dei
diabetici le prenotazioni arrivano al febbraio del 1992. In ultimo
nella otorinolaringoiatria c'è il settore della allergologia, dove
le prenotazioni all'ospedale arrivano a gennaio 1992. Poi c'è tutto
il settore della radiologia, dove le visite sono da subito ad un
mese e mezzo a seconda del tipo di radiologia che deve essere
fatta, e la TAC va all'ospedale da venti a trenta giorni, dipende
però dall'urgenza e dal giudizio del medico che ha in mano il
certificato. Le ecografie all'ospedale arrivano a gennaio 1992,
mentre le ecografie mammarie al Beauregard arrivano a febbraio
1992.
Questi sono i servizi dove le attese sono più lunghe, gli altri
più o meno sono tutti nella norma: si va da quindici giorni ad un
mese, un mese e mezzo, però non sono costanti i ritardi.
Molte denunce che si leggono sugli organi di informazione sono
alquanto interessate. C'è chi intende favorire il privato rispetto
al pubblico, ma sostenendo queste tesi ritengo che non si difendano
certamente gli interessi dell'ammalato; gli esempi del servizio di
oculistica e di odontoiatria, dove la privatizzazione ha raggiunto
i livelli massimi, lo hanno dimostrato e lo dimostrano ampiamente
in più occasioni.
Come richiedeva nella interpellanza il Consigliere Voyat, non
abbiamo verificato la possibilità di convenzionarci, nè tantomeno
al momento si sono prese in considerazione iniziative di passaggio
alla indiretta per alcune specialità. Stiamo seguendo i vari
aspetti della situazione, in modo particolare stiamo seguendo il
problema delle attrezzature che esistono nelle singole unità
operative, e se i motivi del ritardo sono dovuti alle attrezzature
o alle apparecchiature, interverremo affinché non sia per mancanza
di apparecchiature che si registrano questi enormi ritardi. In tal
senso abbiamo predisposto con l'USL e le unità operative
interessate degli incontri per rimuovere le cause che sono alla
base dei lunghi tempi di attesa da parte dei cittadini, cioè stiamo
cercando in incontri specifici con le unità operative e con l'USL
di vedere le cause che determinano questi ritardi, nonostante il
discorso delle apparecchiature.
Quindi non abbiamo portato avanti il discorso di prendere in
considerazione i passaggi alla indiretta o meno, oppure di
rivolgersi al privato, ma abbiamo cercato di risolvere le carenze
al nostro interno.
Stiamo cercando di potenziare il decentramento sul territorio,
onde evitare anche l'afflusso su Aosta; certamente questo è
possibile quando nelle graduatorie regionali vi sono medici
disponibili ad accettare l'incarico, o se l'équipe ospedaliera
collabora per poter garantire anche il servizio sul territorio. Per
esempio, per la diagnostica vascolare i poliambulatori di Morgex e
Donnas saranno dotati di apparecchi Doppler per poter decentrare
sul territorio questa diagnostica, e questo lo abbiamo fatto in
accordo con l'Unità operativa vascolare perché questa garantisce il
servizio sul territorio oltre che all'interno dell'ospedale.
Per l'oculistica siamo finalmente riusciti nell'intento; un
medico, e più precisamente una dottoressa di Pescara ha accettato
di coprire il servizio a decorrere dal 25 novembre prossimo; la
stessa ha dichiarato di essere disponibile ad aumentare il numero
delle ore a breve scadenza.
Un medico di Torino, presentatosi dalla facoltà oculistica della
Università di Torino, ha accettato di coprire altre sedici ore
settimanali.
Con questi due medici speriamo di essere riusciti a sanare la
situazione che si era venuta a creare dal primo gennaio 1991, cioè
da quando la titolare del servizio ambulatoriale, oggi
dimissionaria dal servizio stesso, è rimasta assente prima per
malattia e poi per aspettativa non retribuita. Com'è noto, non era
possibile sostituirla prima perché tutti i medici in graduatoria
avevano rifiutato ogni incarico. Finalmente abbiamo trovato,
rivolgendoci all'Università di Torino, un medico, ci siamo rivolti
in giro ed abbiamo trovato questa signora di Pescara, per cui ci
auguriamo con questi due medici di poter affrontare oggi la
situazione, tant'è vero che sono iniziate le prenotazioni da parte
degli assistiti presso il poliambulatorio di via Guido Rey.
In risposta all'ultimo punto della interpellanza, faccio
presente che abbiamo colto l'occasione dell'applicazione
dell'ultimo contratto di lavoro della sanità per affrontare il
problema in modo del tutto diverso dal passato. Infatti gli accordi
sottoscritti fra l'assessorato e le organizzazioni sindacali
mediche e non mediche prevedono la realizzazione di piani di lavoro
da parte dell'USL per ogni singola unità operativa o servizio.
Il piano di lavoro, se rispecchia le indicazioni e lo spirito
con cui è stato sottoscritto, deve coprire le necessità della
utenza, naturalmente avendo le apparecchiature e il personale
sufficiente per far fronte, ma anche usufruendo dell'orario di
lavoro istituzionale come previsto, del plus orario previsto dal
contratto e anche eventualmente ricorrendo a lavoro straordinario.
I piani di lavoro devono essere concordati e approvati entro il
corrente mese di novembre; l'accordo fra le parti è stato raggiunto
nei mesi scorsi, oggi lo stiamo mettendo in pratica, e questi piani
di lavoro dovrebbero essere approvati entro il mese di
novembre.
Certamente questa strada dei piani di lavoro sarà percorribile
nella misura in cui ognuna delle parti rispetterà gli accordi che
saranno sottoscritti. Comunque come assessorato abbiamo seguito e
seguiamo da vicino che tutte le indicazioni date, siano realizzate
e rispettate.
Presidente
Ha chiesto di parlare per la replica il
Consigliere Voyat, ne ha facoltà.
Voyat (UV)
Davo per scontato che l'Assessorato
sapesse quali fossero le cause di questi ritardi, non che l'USL e
la Giunta si dovessero ancora informare del perché in certi casi ci
sono dieci mesi di preavviso per una visita specialistica, o in
altri casi di sei mesi.
Pur sapendo che nella oculistica c'è un medico che è in
aspettativa, o non so per quale motivo non è al lavoro, nelle altre
specialità vorremmo sapere se è solo questione di personale
tecnico, perché so che in alcune specialità c'è mancanza di tecnici
che devono fare queste visite con queste apparecchiature, al di
fuori di quella che è la presenza del medico specialistico.
Speriamo che al più presto ci venga detto quali sono le
motivazioni, perché di conseguenza la Giunta ci presenti una
variazione del piano per quello che è l'organico dell'USL. Nello
stesso tempo, questa è la discussione che abbiamo già fatto al
momento della risonanza magnetica, vorremmo sapere quali sono le
apparecchiature necessarie per ridurre queste attese in tempi
normali.
La cosa che non sono riuscito a capire oggi, come non ho capito
bene nelle dichiarazioni dell'Assessore alla stampa, riguarda il
fatto di favorire il privato rispetto al pubblico. Non so se le
tendenze sono cambiate, ma ricordo che già al momento del piano
socio-sanitario regionale che aveva presentato a quel momento
Rollandin come Assessore alla sanità, questo Consiglio prevedeva di
annullare il privato rispetto al pubblico. Quindi ci doveva essere
il servizio pubblico e solo in casi eccezionali era previsto il
ricorso al privato, così come è stato fatto in tutti questi anni
per la questione della oculistica.
Se le convenzioni della oculistica sono state fatte con Ivrea in
certi periodi, è perché il servizio di oculistica non riusciva a
garantire il servizio in Valle d'Aosta.
Ora, se da gennaio manca il medico all'USL per le visite
specialistiche, trovo strano che solo al mese di novembre si trovi
la soluzione. L'Assessore mi deve spiegare come mai a novembre,
dopo che la notizia è stata comunicata attraverso la televisione e
i giornali, dopo che c'è stata una interpellanza, c'è un medico di
Pescara che è disponibile a cominciare al 25 novembre, c'è un
medico dell'università di Torino che è disponibile a venire; ma gli
altri undici mesi non era possibile questo?
(...Interviene l'Assessore Beneforti, senza
microfono...)
Va bene, undici mesi di interpellazione nei confronti dei medici
e delle università. Dico solo che è strano che quando vengono
presentate le interpellanze e le notizie escono alla televisione si
trovi la soluzione, mentre per gli altri undici mesi precedenti non
si trova la soluzione.
Quando si parla di decentramento, e io sono d'accordo, il fatto
non è di ridurre le code, perché il decentramento non riduce le
attese, è un servizio che viene decentrato per favorire il
pubblico; ma se si va a decentrare senza avere personale in più, in
quanto il personale è già insufficiente adesso, e non ci saranno le
apparecchiature, il decentramento non si può fare ed è inutile
farlo. Quindi ritengo che sia molto più utile che la Giunta si dia
da fare per sapere quali sono le cause per ogni settore di
specialità; capisco che il personale non è una cosa che si può
avere da un giorno all'altro, ma per le apparecchiature penso che,
come si è trovata la soluzione per la risonanza magnetica nucleare,
una soluzione si possa trovare in modo da ridurre le attese.
Chiedo all'Assessore, visto che non ho avuto la possibilità di
prendere nota, di farmi pervenire una copia di quelle che sono le
difficoltà nelle liste specialistiche.
Mi auguro che al più presto l'Assessore faccia una relazione in
Consiglio, dicendo quali sono le soluzioni che si possono prendere,
salvo quelle della oculistica che ci ha già spiegato oggi, nelle
diverse specializzazioni per ridurre le liste di attesa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK