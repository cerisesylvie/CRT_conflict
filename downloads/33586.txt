Consiglio Regionale della Valle d'Aosta - Oggetto del Consiglio n. 1699 del 23 marzo 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1699 del 23 marzo 2011 - Resoconto
OGGETTO N. 1699/XIII - Interpellanza: "Interventi per
favorire la diffusione di impianti di rifornimento per auto a
metano sul territorio regionale".
Interpellanza
Preso atto che l'attuale impianto di rifornimento per auto a
metano, l'unico presente in Valle d'Aosta, resta in
funzione;
Constatato che vi erano state delle indicazioni da parte del
Governo regionale volte a favorire la diffusione di tali impianti
sul territorio regionale;
i sottoscritti Consiglieri regionali
Interpellano
l'Assessore competente per sapere se intenda:
1) ancora procedere a risolvere gli impedimenti burocratici
che frenano l'installazione di tali impianti;
2) rafforzare una politica volta a aumentare la percentuale
di veicoli a gas.
F.to: Donzel - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, è con
soddisfazione che vi dico che, nella scorsa adunanza del Consiglio
regionale, ad un'interrogazione a risposta immediata del collega
Cerise - a cui si poteva rispondere - è stata data una risposta
parzialmente positiva alla questione degli impianti di rifornimento
a metano, perché la preoccupazione esistente che l'unico impianto
presente in Valle chiudesse... il pericolo è stato per il momento
sventato, anche se vengono ridotti gli orari di apertura e
dulcis in fundo
paghiamo per il metano uno dei più alti
costi in Europa, tanto per avere le idee chiare di cosa succede.
D'altronde se c'è un unico distributore, questo può anche fare i
prezzi che la legge gli consente di fare, quindi la Valle d'Aosta
da regione dove il costo dei carburanti... e, in particolare,
quello della benzina era il più basso rispetto a tutto il
territorio italiano... siamo passati alla regione dove la benzina e
il metano costano di più in Europa. Questo è un problema
riguardante le persone che guadagnano solo 900 euro al mese, oppure
hanno una pensione di 476 euro al mese e devono qualche volta usare
la macchina, ma non riguarda la collettività benestante di questa
regione, che non ha problemi a pagare a carissimo prezzo benzina e
metano.
La risposta data l'altra volta - a parte la questione che
riguardava la possibilità di mantenere in alcune fasce orarie
aperto il distributore... - mi ha preoccupato, perché l'Assessore
ha risposto che, tutto sommato, non c'era una vera politica di
sostegno delle auto a metano in Valle d'Aosta, perché gli incentivi
erano quelli nazionali, quindi non è che in Valle d'Aosta si fosse
spinto sull'auto a metano, ma era una scelta individuale di quei
cittadini che lo avevano fatto, un po' peggio per loro insomma...
Questo mi ha preoccupato perché anch'io, come il collega Bertin,
che testè ha sollevato il problema dell'inquinamento, uno dei
problemi della città di Aosta... siccome tutte le volte si punta il
dito sulla Cogne, sono andato a vedermi i dati dell'ARPA: da tali
dati risulta che l'incidenza dell'inquinamento nella città di Aosta
per la parte maggiore è data dalle automobili, al secondo livello
troviamo gli impianti di riscaldamento e al terzo posto abbiamo la
Cogne, con l'eccezione del quartiere Dora, dove l'incidenza della
Cogne è più alta. Abbiamo quindi un problema molto serio e grave di
inquinamento da automobili nella città di Aosta e non esiste -
questo è registrato nella risposta data dall'Assessore Pastoret al
collega Cerise - una vera e propria politica regionale che
incentivi la sostituzione delle auto a benzina e diesel con auto a
gas. Mi preoccupa allora piuttosto questa assenza, questa
dimenticanza a fronte di un Assessorato che è diventato un ente,
diciamo una propaggine dell'ARPA, quindi che con i dati a
disposizione non si faccia nulla, che non si metta in campo una
politica in questa direzione che riguardi la sostituzione non solo
dei veicoli pubblici, ma anche del veicolo privato... naturalmente
graduale, protratta nel tempo, ma che esista una politica!
Dopodiché altro aspetto: con il collega Rigo in particolare
avevamo sollevato, attraverso una serie di interpellanze, fin
dall'inizio della legislatura la questione della realizzazione di
più impianti di rifornimento a gas: uno perché, essendo una società
di libero mercato, se ci sono due impianti, automaticamente c'è un
minimo di concorrenzialità e si può ottenere qualche centesimo in
meno di costo; poi perché si può facilmente andare su internet e
cliccare sui distributori a gas e a metano sul territorio italiano,
voi noterete che siamo messi peggio del Molise, regione turistica
per eccellenza: abbiamo, dal punto di vista della distribuzione del
metano, una condizione peggiore di quella di tale Regione. Non vado
a citare gli otto distributori in funzione nella provincia di
Bolzano e cose di questo tipo, ma vado a guardare e vedo che anche
il Molise è messo in una condizione... il Molise è una grandissima
regione turistica attrattiva, è una bellissima regione e quindi si
sta attrezzando anche con i distributori a gas. Noi invece avevamo
un impegno di realizzare nell'area Cogne un impianto per la
distribuzione del metano e abbiamo ripiegato su una soluzione di
appoggio, grazie ad una società privata che fa comunque un lavoro
importante, ma siamo lontani dall'avere il nostro distributore
nell'area dell'ex Cogne e siamo lontani dall'avere questi
distributori collocati anche a Courmayeur e in bassa Valle,
cosicché i nostri residenti della bassa Valle vanno a fare il pieno
ad Ivrea e anche questo è indice della nostra capacità di gestire
il territorio e il senso che abbiamo della nostra autonomia.
Ritengo che su questa cosa pur sapendo che ci sono delle
questioni di tipo burocratico... sappiamo che non è facile
realizzare tali distributori, bisogna realizzare questo famoso muro
in cemento, tutte queste questioni tecniche ci sono, però ci sono
anche le potenzialità economiche in questa regione per venire a
sostegno di quei distributori che vogliono aprirsi in tale
direzione e si apriranno, anticiperanno, verranno incontro come
soggetti privati, ossia l'imprenditore quand'è che fiuta l'affare
di aprire un distributore a metano? Quando vede che la Regione sta
incentivando con dei meccanismi la sostituzione delle auto a
benzina con auto a metano, quindi intravede un affare economico, ma
se noi non creiamo queste condizioni, è chiaro che il privato dice:
"perché devo aprire un distributore a metano che mi costa tot
quando in Valle d'Aosta sono poche le auto circolanti?"
, quindi
cadiamo in un circolo vizioso. Qual è la ragione per cui la Regione
deve intervenire? È quella che dicevo all'inizio: c'è un altissimo
tasso di inquinamento. La fonte è l'ARPA: andatevi a vedere le
colonnine dell'inquinamento sul sito dell'ARPA, sito regionale, che
dicono che la maggior incidenza dell'inquinamento nella città di
Aosta è data dai veicoli. Facciamo qualcosa, per cortesia!
Président
- La parole à l'Assesseur aux activités
productives, Pastoret.
Pastoret (UV)
- Grazie Presidente.
La questione legata alla presenza di eventuali distributori a
metano è ormai nota; come è stato detto, abbiamo avuto modo di
affrontarla in diverse occasioni, non ultima quella della scorsa
adunanza del Consiglio regionale, durante la quale ho avuto modo di
fornire la risposta ad un'iniziativa del collega Cerise. Le cose da
aggiungere credo non siano molte, ma alcune sono state evocate
anche al di fuori di quelli che erano gli elementi argomentativi
dell'interpellanza dal collega Donzel, quindi ripercorriamo questa
strada per rinfrescare la memoria e ribadire alcuni punti. Al
momento nessuna azienda ha previsto o ha in corso pratiche per
l'apertura di pompe a metano nella regione, ad eccezione del
distributore che si trova in località autoporto, che ha richiesto e
ottenuto la concessione per realizzare un impianto a GPL e uno a
metano. Mentre per l'impianto a GPL l'apertura si annuncia
prossima, per quello a metano le prospettive sono più lontane e
questo perché il costo di realizzazione di un impianto per la
distribuzione del metano è assai importante, ma soprattutto perché
le prospettive di rientro economico sono molto deboli. In buona
sostanza, l'ammortamento di un tale investimento non è giudicato
interessante per le aziende di distribuzione di carburanti a fronte
dell'esiguo numero di automezzi che utilizzano questo tipo di
combustibile, le cui preferenze - poi fornirò i dati - si orientano
maggiormente sul GPL in virtù del fatto che la rete distributiva di
tale carburante è assai più estesa ed omogenea non solo sul
territorio italiano, ma anche nei Paesi europei a noi vicini e
questo...
(interruzione di un consigliere, fuori microfono)
...nonostante i venditori di metano... come hanno fatto anche
ultimamente in relazione al discorso dell'eventuale chiusura del
distributore di Charvensod... sono intervenuti proprio a "piedi
uniti"... che proclamano l'ottima estensione dei distributori di
metano in Europa, non è così: il metano è ancora poco diffuso, lo è
ancora meno del GPL e questo è un dato.
Vi è poi un altro dato: una grande quantità di case
automobilistiche, come tutti ben sappiamo - basta seguire
l'informazione relativa a questi temi -, sta cercando di orientarsi
sull'elettrico o sul
bi-fuel
carburante elettrico; non
sappiamo se sarà questo il futuro, ciò che è certo è che questa è
una tendenza molto crescente presso molti costruttori. Nel
frattempo la FIAT si colloca su un'altra sponda fra i convinti
sostenitori del metano; tale azienda, attraverso le parole del
Presidente Elkann pronunciate recentemente in Cina, ha sostenuto
che il metano sarebbe da preferire allo sviluppo dell'elettrico; si
tratta di affermazioni atte a sostenere le scelte industriali delle
aziende in contrapposizione a quelle effettuate da altri gruppi.
Tutto questo dibattito però poi è ascoltato da qualcuno e le grandi
compagnie energetiche ascoltano e interpretano tali linee di
pensiero, fanno i conti e, quando vedono che non c'è unitarietà di
indirizzo che possa far pensare ad una crescita significativa del
mercato, non si lanciano in investimenti che reputano rischiosi.
Tutto questo per dire che non sono gli impedimenti burocratici che
frenano l'installazione o il potenziamento degli impianti di
distribuzione con carburanti a minore impatto ambientale, ma il
fatto che le imprese proprietarie di impianti di distribuzione
basano le loro scelte imprenditoriali su una valutazione
costi/benefici. Esse valutano certamente anche gli oneri legati
all'osservanza delle norme in materia di sicurezza -sono state
ricordate -, che sono particolarmente severe, devono essere
rispettate obbligatoriamente per quanto riguarda, ad esempio, le
distanze di sicurezza anche in un territorio con spazi ridotti come
quello valdostano, ricordo che le distanze minime sono di 60 metri.
Ho già avuto modo di dire che un'analisi fatta dai nostri uffici
sulla possibilità di installare una distribuzione a metano in Valle
d'Aosta ha rilevato non più di 2-3 zone idonee ad ospitare nei
distributori già esistenti anche il metano, anche perché ricordo
che l'asse di distribuzione del metano arriva solo a Villeneuve e
non oltre. Va da sé che le compagnie che lì si trovano ad operare
hanno già fatto i loro conti e non hanno per ora ritenuto
vantaggioso e utile procedere in tal senso.
Cosa ha fatto la Regione? Lo abbiamo già ricordato. Nel 2010 è
stata modificata la legge regionale n. 36/2000, che disciplina la
materia relativa alla rete distributiva ed è stata introdotta la
possibilità di erogare dei contributi in conto capitale alle
piccole e medie imprese, questo come definito dal regolamento CEE
800/2008, per la realizzazione di interventi di potenziamento su
impianti resistenti o la realizzazione di nuovi impianti con
carburanti alternativi a minore impatto ambientale: gas, metano,
GPL, energia elettrica, idrogeno. La Giunta regionale ha approvato
nell'ottobre 2010 il bando che definisce i criteri e le modalità
per l'erogazione dei contributi previsti, tale bando, come ho avuto
modo di dire, andò deserto, lo ripresenteremo per il 2011. Al tempo
stesso stiamo cercando di convincere qualche compagnia ad operare
una scelta in questo senso; siamo fiduciosi e pensiamo che qualcosa
si muoverà in tale senso nel prossimo futuro.
Per quanto riguarda una politica di rafforzamento volta ad
aumentare la percentuale di veicoli a gas, voglio evidenziare come
la legge sugli incentivi e la rottamazione abbia previsto ed
elargito notevoli stanziamenti globali a partire dal 2007: i
veicoli ammessi a finanziamento sono stati 10.071 e ciò con scarsi
risultati per l'acquisto dei veicoli a gas metano, che peraltro
venivano incentivati in maniera maggiore insieme a quelli a GPL o
elettrici. Ricordo che la stessa legge consentiva anche di
finanziare la conversione dei veicoli dall'alimentazione
tradizionale a quella a GPL o a metano e che in quest'ultimo caso
anche qui le richieste sono state assai scarse. Nel 2010 su 2.219
veicoli ammessi a contributo, quelli a metano sono stati solo 14 e
anche per questi era possibile l'erogazione del contributo. Tale
rapporto non è stato molto significativo anche nel corso di tutta
la campagna di rottamazione, questo ci dice per quale ragione
ovviamente le imprese non ritengono significativo immaginare di
mettere in piedi un distributore a metano in Valle d'Aosta;
speriamo che tale indirizzo si modifichi.
Vorrei fare due osservazioni sull'intervento del collega Donzel,
che chiede una politica per la sostituzione delle auto attraverso
auto a gas; personalmente sono più orientato sull'elettrico e vedo
che è una delle frontiere che è inseguita dalle grandi case
automobilistiche. Sotto questo punto di vista, stiamo concludendo
un interessante accordo con il Comune di Aosta per iniziare a
predisporre alcune pensiline per le ricariche elettriche nella
città; questo per dire che non è che non ci occupiamo di aspetti
legati alle trazioni non inquinanti o poco inquinanti. Sotto questo
punto di vista, voglio anche ricordare che l'Amministrazione ha
fatto un grosso sforzo finanziando in modo assolutamente notevole,
forse al di fuori di quelle che possono essere le abitudini delle
altre Regioni, la mobilità delle persone con i mezzi a trazione a
metano all'interno della città di Aosta, perché non è vero che non
ci sono alternative all'inquinamento con il traffico veicolare: le
alternative ci sono con un sistema di trasporti, per quanto
riguarda soprattutto il trasporto urbano della cintura di Aosta,
assolutamente efficiente con un alto numero di mezzi non
inquinanti. Concludo dicendo che forse c'è stata un'affermazione
che è sfuggita di mano al Consigliere Donzel quando ha detto che la
benzina che costa di più in Europa è quella che si trova in Valle
d'Aosta... la benzina ha dei costi che sono imposti dalle compagnie
petrolifere a seconda dei territori in cui si trovano e i costi dei
carburanti sotto questo punto di vista non dipendono dalle
politiche che sviluppano le Regioni. Grazie.
Président
- La parole au Conseiller Donzel.
Donzel (PD)
- Ringrazio l'Assessore per la cortese
risposta e l'attenzione che si capisce dalla risposta che ha voluto
dare a questo tema. Mi permetto di puntualizzare che non ho
accusato la Regione Valle d'Aosta in quanto Amministrazione di
essere la responsabile del costo della benzina: ho constatato che
tale costo è fra i più alti in Europa e questo è un dato oggettivo,
ossia il nostro è un problema reale. Di solito, quando non si vuole
dare contezza di un percorso, si risponde dicendo che ormai stiamo
già traguardando l'elettrico in Valle d'Aosta, non vedo l'ora! Non
vedo l'ora e spero che l'elettrico non faccia la fine che ha fatto
il metano, perché, quando noi portammo la questione del metano,
questo distributore nell'area Cogne era pronto per partire, doveva
essere realizzato, mentre oggi non se ne parla più: si parla di un
distributore in località aeroporto, quindi esso è stato
completamente cancellato. Certamente auspico che arrivi
l'elettrico, le pensiline per le ricariche delle auto elettriche,
però torno al concetto di base: serve una politica. In questi
giorni, parlando con alcuni cittadini, la sensazione che si ha è
che nessuno in Valle d'Aosta si sognerebbe di comprare un'auto a
metano sapendo che c'è un distributore che ha minacciato di
chiudere. Chi è che si compra un'auto per poi andare ad Ivrea a
fare un pieno di metano? Nessuno se la compra! È ovvio che gli
incentivi sono andati a buca, perché, non essendoci alcuna certezza
di avere i distributori, nessuno si arrischia ad acquistare una
macchina, ossia è un ragionamento che... è "il cane che si morde la
coda": "io ti metto a disposizione degli incentivi per comprare
un'auto a metano, però devi andare in Piemonte a fare il pieno di
benzina" e questo non ha senso. Quando si dice:
"noi abbiamo
fatto bene le cose, abbiamo fatto il nostro compitino, una legge
che ha previsto dei contributi e una delibera che ne ha dato la
disponibilità"
... però - mi consenta, Assessore - il bando è
andato deserto; il compito allora è stato fatto male: se il bando è
andato deserto, vuol dire che i contributi non erano sufficienti,
che non c'erano le condizioni necessarie per incentivare coloro che
dovevano realizzare queste opere. Tornando al mio ragionamento, non
è che "io ho fatto il mio compitino": è un compitino sbagliato,
vuol dire che c'è qualcosa che non ha funzionato. O si dice che
tutti gli operatori che lavorano in quel settore sono operatori a
cui non importa niente di guardare al futuro, che non hanno figli e
quindi non immaginano una prospettiva per la loro azienda, oppure
semplicemente il compito fatto da questa Amministrazione era
sbagliato e io mi auspico che il nuovo bando del 2011 sia migliore
dal punto di vista degli incentivi, tale da smuovere qualcosa in
quella direzione. Naturalmente mi sono appuntato questa notizia
importante della volontà di seguire lo sviluppo dell'elettrico,
anche perché, visto che in campo elettrico possiamo dire la nostra,
auspico anche che questa volta, quando si andrà a rifare la
ricarica elettrica, noi valdostani non ci troveremo a fare la fine
che facciamo con il metano e con la benzina, ossia ad avere i costi
più alti d'Europa, chissà che con l'energia elettrica magari avremo
dei costi che ci consentono di muoverci in modo ragionevole sul
nostro territorio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK