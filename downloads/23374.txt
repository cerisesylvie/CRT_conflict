Consiglio Regionale della Valle d'Aosta - Oggetto del Consiglio n. 2525 del 21 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2525 del 21 febbraio 2007 - Resoconto
OGGETTO N. 2525/XII - Secondo rapporto dell'Osservatorio per
le politiche sociali.
Il Consiglio
Premesso che:
"L'articolo 4 della legge regionale n. 5 del 25.1.2000,
concernente "Norme per la razionalizzazione dell'organizzazione del
servizio socio-sanitario regionale e per il miglioramento della
qualità e dell'appropriatezza delle prestazioni sanitarie,
socio-sanitarie e socio-assistenziali prodotte ed erogate nella
Regione" prevede che l'Osservatorio regionale epidemiologico e per
le politiche sociali predisponga, annualmente, una relazione sullo
stato di salute e di benessere sociale della popolazione
valdostana;
Si tratta, in questo caso, di una versione congiunturale
della relazione, riguardante un approfondimento specialistico di
rilevanza per la programmazione sociale regionale, consistente nel
Secondo rapporto dell'Osservatorio per le politiche
sociali;
Visto l'allegato Secondo rapporto dell'Osservatorio per le
politiche sociali, che, ai sensi dell'articolo 4, comma 3, della
legge regionale 5/2000, come modificato, da ultimo, dall'articolo
17 della l.r. 21/2006, sarà illustrato dall'Assessore regionale
alla Sanità, Salute e Politiche Sociali".
Prende atto
del "Secondo rapporto" dell'Osservatorio per le Politiche
sociali.
(Omissis)
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Brevemente perché il documento è stato
distribuito, quindi tutti lo hanno potuto verificare. È uno
strumento per noi molto importante, ringrazio l'OREPS che lo ha
preparato in modo così professionale e valido, la dott.ssa Vittori.
È uno strumento per una conoscenza maggiore dei bisogni della
persona, è un po' il nostro metodo, ossia, prima di prevedere delle
riforme, un piano socio-sanitario, essere a conoscenza delle
necessità della nostra popolazione, perché non ci può essere
programmazione senza una conoscenza precisa dei bisogni. Questo
secondo rapporto, che esce a poca distanza da quello precedente, è
molto più completo, soprattutto per i maggiori dati che fornisce,
in particolare nei capitoli riguardanti gli anziani e i disabili.
Nuovi dati con nuovi capitoli anche sull'offerta dei servizi a
disposizione, un capitolo molto approfondito sul disagio, sulla
definizione del disagio, sulle tossicodipendenze e sui nuovi
orizzonti che queste stanno aprendo in Valle d'Aosta con un
riguardo particolare alle marginalità sociali. Il rapporto termina
con un'indagine, che è il prolungamento dell'attività effettuata
con la Commissione povertà e con la prof.ssa Saraceno, un'indagine
sociologica che va ad interessare e a cercare di analizzare il
fenomeno delle famiglie monoparentali, per questa prima parte di
analisi soprattutto nel Comune di Aosta, ma già sono in corso delle
indagini analoghe in 6 Comuni della Valle; indagine sulle famiglie
monoparentali che dimostra un'area di particolare fragilità della
nostra società, laddove l'80% di queste famiglie sono formate da
donne con figli a carico.
Questo secondo rapporto ha una finalità, ossia di uno sviluppo
maggiore della capacità di valutazione dei bisogni, pensate cosa
potrebbe essere una politica per arginare la disabilità quando non
conoscessimo a fondo, se non come dati ISTAT, la disabilità
presente in Valle d'Aosta e soprattutto una conoscenza e una
valutazione dei bisogni sempre più geograficamente indicata e
ristretta, ossia il prevedere tutti questi bisogni soprattutto in
una divisione per distretti, così come è divisa la Val d'Aosta dà
una rappresentazione molto più precisa dell'esigenza e del bisogno
di servizi. L'altra finalità è che l'analisi di questi bisogni e la
raccolta di tutti questi dati sono necessarie per fare quel passo
in avanti su cui stiamo lavorando, che sono i piani di zona. I dati
maggiori ci permettono inoltre una maggiore trasparenza verso il
cittadino e verso tutti gli amministratori degli enti locali, nel
senso che a certe richieste sia del cittadino, sia dei vari
amministratori si può rispondere in un modo molto più obiettivo
perché si è a conoscenza della reale consistenza di questi bisogni.
Questo ci permette un'assistenza molto differenziata e
personalizzata, il distretto conosce i fabbisogni molto più del
centro e un'assistenza modulata, non è detto che tutti i distretti
abbiano gli stessi fabbisogni e prevedere degli interventi anche
differenziati, ma differenziati in modo modulare, secondo le
esigenze, è un uso più logico delle risorse e un andare incontro in
modo più corretto alle esigenze dei cittadini. Questi dati in
aumento, questa maggiore completezza del rapporto ci dà dei profili
costitutivi delle politiche sociali e di come metterli in atto,
quindi, anche su una base geografica distrettuale, è chiaro che
dovremo ancora andare a definire i rapporti fra distretto e
comunità montana, fra alcuni Comuni che partecipano per il sociale
a un distretto, a una comunità montana e per il sanitario a una
comunità montana differente.
Per fare una rapida sottolineatura di alcuni aspetti dei
capitoli, il primo capitolo porta a conoscenza di tutti un'indagine
demografica approfondita, anche se sono dati del 2004... e questo
perché ci vengono forniti dalle anagrafi comunali in cui si
dimostra un incremento della popolazione, viene mantenuto il saldo
attivo per un movimento migratorio positivo che è stato di 859
soggetti nel 2004. Per quanto riguarda gli stranieri: sono il 3,5%
della popolazione secondo dati del 2004 -, attualmente, secondo i
dati della Procura gli stranieri in Valle sono 4,5% della
popolazione con una presenza di nati del 13% alla Maternità di
Aosta, ma il dato caratteristico di questa presenza di stranieri in
Valle è che hanno una ricongiunzione familiare molto più presente
che in altre Regioni, ossia non sono ancora numericamente
significativi come nelle altre Regioni, ma sono più presenti con
una famiglia e con figli.
Al capitolo 2 è descritta l'offerta dei servizi, soprattutto si
presenta il concetto di distretto in un'ottica di integrazione fra
i servizi sociali e servizi sanitari per l'allestimento dei piani
di zona a cui ci stiamo preparando.
Il capitolo 3 è il "cuore" di tutto il rapporto, laddove si fa
un'indagine sulla famiglia. Le famiglie in Valle d'Aosta sono
55.994, il 3% in più rispetto all'anno precedente, ma sono famiglie
di minori dimensioni con 2,2 componenti per famiglia, quindi una
diminuzione delle famiglie numerose caratteristiche una volta della
nostra Regione: questo è significativo rispetto alle altre Regioni,
perché le nostre famiglie sono di minori dimensioni. Molto
frequenti le famiglie unipersonali e non sono solo anziani, anzi in
questo 34% la maggior percentuale è a favore dei "single". Le
coppie senza figli sono rispetto alle altre Regioni più numerose.
Dall'indagine delle famiglie monogenitoriali, che è l'ultima
indagine sociologica, molto importante perché questa è una fascia
molto vulnerabile, emerge che l'80% del genitore è una donna,
quindi una categoria molto debole e più vulnerabile. Questo dato ci
fornirà, insieme all'indagine monogenitoriale degli altri Comuni
della Valle d'Aosta, una relazione, che sarà presentata il 21
aprile, giornata già fissata per la III
a
Conferenza
sulla famiglia. Il capitolo sulla famiglia parla anche di minori,
che sono più numerosi nel distretto n. 1, quello più giovane della
Valle d'Aosta; sale l'età delle madri alla prima maternità che
passa da 29,8 a 30,2, quindi l'età in cui le madri hanno il primo
figlio si allunga. Si parla di asili nido, del 60% di domande che
vengono accolte, di 15 posti su 100 bambini all'asilo nido e 3
disponibilità ogni 100 bambini per il servizio di tata familiare
che prevede, nella legge n. 11 recentemente approvata dal
Consiglio, una nuova implementazione.
Nel capitolo 4 si tratta di anziani, abbiamo di recente
presentato in Giunta e poi alla V Commissione i fabbisogni di
assistenza residenziale di anziani, sapete che la Valle d'Aosta è
una delle Regioni a maggior tasso di presenza di anziani, quindi la
nostra disponibilità di microcomunità, di posti residenziali per
anziani, passerà da 1.032 possibili adesso fino a 1.218 posti di
ricettività nel 2010. Così la prima infanzia, sempre per i
fabbisogni, oggi prevede 756 posti, disponibilità in asili nido,
tate arriverà nel 2010 a 1.020 posti rispettando le indicazioni del
Consiglio d'Europa di Barcellona.
Il capitolo 5 affronta il disagio e la problematica sociale
degli anziani, anche qui sulla nuova guida che abbiamo presentato
che attesta che i disabili in Valle sono 3.943, vi è anche una
descrizione geografica della presenza dei disabili e della loro
localizzazione anche per pensare ad inserimenti lavorativi, a
strutture di ricettività laddove questi disabili sono... in
particolare su 3.943: 1.548 sono i disabili fisici e 713 sono i
disabili cognitivi. Come sapete, nell'ambito della disabilità con
un nostro sostegno si è formato lo scorso anno il "Forum" di tutte
le associazioni dei disabili ed è in cantiere sempre con le stesse
e con i sindacati e gli operatori di settore una formulazione di un
nuovo testo di legge. Siamo nel gruppo di lavoro ministeriale sulla
legge della non autosufficienza, anche se lamentiamo il fatto che
dalla costituzione di questo gruppo interministeriale non è ancora
pervenuta alcuna convocazione.
Al capitolo 6 si parla di formazione, si dice che negli ultimi
anni la formazione nelle politiche sociali si è concentrata sulla
formazione dell'operatore socio-sanitario, una nuova figura molto
importante, sia in sanità che nelle politiche sociali, sulla sua
riqualificazione, sull'attività di formazione dei mediatori
interculturali, sull'assistente personale alla persona disabile,
sulla formazione delle tate, è "in fieri" un lungo discorso per
presentare un registro delle badanti per offrire anche a tale
categoria una formazione, seppure di base, ma necessaria dato che
questa categoria assiste persone anziane con problemi
socio-sanitari.
Nel capitolo 7 si riparla di terzo settore, di cooperative
sociali, di associazioni di promozione sociale e soprattutto viene
fornita un'indicazione del nostro numero di volontari, con un
capitolo in cui si attesta come anche il volontariato specializzato
e professionalizzato abbia un momento di problematicità anche in
Valle d'Aosta. Su questo abbiamo già pensato di fare anche
quest'anno il Convegno al Gran San Bernardo a fine giugno con il
tema "Volontariato professionalizzato, quali rapporti con
l'istituzione e quale futuro". Il Convegno è sempre un momento di
confronto non solo con la realtà del volontariato valdostano
italiano, ma anche con quello della Francia e della Svizzera.
Al capitolo 8 si parla di disagio, che è difficile da definire,
gli indicatori di disagio sono di solito degli indicatori con una
soggettività. Si parla di tossicodipendenza, grande cambiamento -
lo abbiamo sempre detto -, in quanto vengono meno le
tossicodipendenze storiche da eroina, mentre si affaccia un nuovo
capitolo di dipendenze. Nella nostra Regione le dipendenze sono
distribuite al 50% per le dipendenze da sostanze e al 50% - questo
è un dato che poche altre Regioni hanno - per dipendenza da
alcol.
Al capitolo 9 si parla di quello che si intende per
autorizzazioni.
Al capitolo 10 la spesa che in questi anni la Comunità
valdostana ha destinato al sociale. Qui non è un bilancio
"ingessato", ma è un bilancio che tutti gli anni aumenta con
percentuali significative a fronte di una diminuzione del
finanziamento del Fondo sociale nazionale, anche se nel 2006 questo
è stato aumentato rispetto al 2005.
Ringrazio i servizi che hanno lavorato a lungo su questo
rapporto e dico ancora che è un rapporto molto utile per prevedere
le politiche sociali degli anni a venire.
Presidente
- È aperta la discussione generale.
La parola alla Consigliera Squarzino Secondina.
Squarzino (Arc-VA)
- Credo, Assessore, che discutere e
approfondire un rapporto come quello che abbiamo avuto modo di
leggere richiederebbe un Consiglio apposito, perché le tematiche
sono molto vaste. Lei nella sua relazione ha fatto una sintesi dei
titoli e dei punti essenziali, per cui credo che stasera sia
possibile dire molto poco, magari si può anche pensare di
riprendere i vari aspetti. Perché dico questo? È un lavoro molto
ampio e anche fatto con estrema onestà intellettuale, nel senso che
sono riferiti molti dati e tale rapporto, come si dice nella
presentazione, vuol essere un monitoraggio dell'attività dei
servizi sociali offerti in questa Regione. Si dice anche che sono
un primo tentativo di letture e interpretazioni in termini di
valutazione e di indirizzo per le scelte programmatorie. A nostro
avviso, questa è una parte molto carente. Rispetto al rapporto
precedente, possiamo dire che è stato arricchito il rapporto di
dati ulteriori, ma le piste indicate di approfondimento credo siano
ancora poche: questo probabilmente non è responsabilità di chi ha
steso il rapporto, ma probabilmente manca all'interno
dell'Amministrazione, a parte l'Assessore che ha in mano tutta la
materia, un momento di analisi di questi dati, di confronto, di
individuazione delle domande, perché si rischia nel presentare i
dati che ogni settore presenti i suoi dati e quelli descriva, ma le
domande su quel settore sono gli altri che dovrebbero porle. È
proprio nel momento in cui un settore entra in rapporto con un
altro che emergono le domande, come vedremo. Credo quindi che un
lavoro importante da fare sia proprio quello di utilizzare questi
dati per porre le domande che i dati stessi fanno emergere, ma
dovrebbero essere tali domande poste non dagli operatori che vi
lavorano, ma nel confronto con altri operatori di altri settori. È
chiaro che questo lavoro di riflessione - se si vorrà fare -, porta
una ricchezza enorme di dati, come dicevo, una ricchezza di dati
che molte volte, a parte quelli relativi alla famiglia, sono però
slegati da un contesto più ampio nazionale, nel senso che molte
volte questi dati sono presi in assoluto, ma non hanno un
significato se non sono messi in rapporto con altri dati; ad
esempio, per la famiglia monoparentale o per la composizione della
famiglia ci sono ma, per quanto riguarda i suicidi, le droghe,
questa parte, sono dati bruti, ma che non prendono significato,
perché non capiamo, rispetto alla realtà nazionale, come ci si
colloca a fronte di tali emergenze. Credo sia necessario
accompagnare questi dati in futuro con un'indagine sociale mirata,
un'indagine sociale più estesa a tutto il territorio regionale.
Poiché non è possibile affrontare tutto, mi soffermo solo su alcuni
aspetti in particolare sul disagio sociale che è descritto in modo
abbastanza preciso e anche qui sottolineo con preoccupazione il
dato che l'Assessore ha evidenziato, ossia circa il 50% di coloro
che si rivolgono ai servizi del SERT sono alcoldipendenti: questo
lo sottolineo perché è un elemento su cui anche l'Assessorato cerca
di lavorare e io credo che giustamente vadano rafforzate le
iniziative che mirano a contrastare all'origine tale tipo di
disagio sociale. Come pure credo che con molta onestà sia stato
detto che ci sono una serie di aree di dipendenze che non sono
ancora conosciute - le nuove droghe -, ma questo ci segnala un
deficit conoscitivo; una volta segnalato bisognerebbe dire: "va
bene, c'è questo deficit ma, rispetto a tale deficit, che facciamo?
Guardiamo, indaghiamo, cerchiamo di prevenire?". Credo che una
serie di piste di lavoro possano emergere. Come pure lì dove si
parla degli aiuti - buoni pasto, dormitori - si nota una crescita
degli utenti, degli utenti italiani anche, per cui c'è da chiedersi
anche qui come mai, perché? Sono sufficienti questi servizi oppure
bisogna andare oltre? Ancora: è drammatico vedere la quantità dei
suicidi, una ventina di casi all'anno con delle punte però. Questo
è un dato che troviamo ripetuto tante volte in tanti rapporti, ma
una domanda su questa tipologia di fenomeni, si fa, non si fa? C'è
qualcuno che riflette su questo? E non solo su tale dato avulso da
una realtà, ma se questo dato viene inserito in una realtà su cui
riflettere. Non solo, sarebbe interessante mettere a confronto fra
di loro se gli stessi soggetti tossico o alcoldipendenti sono anche
gli stessi fruitori dei buoni pasto, dei dormitori, o anche di
altri servizi della Regione.
Ancora: se vediamo la categoria degli stranieri in cui c'è una
prevalenza di donne, a differenza di altre Regioni, qui c'è un
saldo naturale positivo e vediamo come vi sia nelle scuole una
progressione della presenza di alunni stranieri; rispetto a questo
fenomeno, la Regione sta facendo molto per quanto riguarda i
mediatori culturali e sono aumentati e quasi raddoppiati i
finanziamenti dal 2004 al 2005 per i mediatori culturali, ma credo
che su questo vada fatto un grosso sforzo. Se la Regione ha formato
oltre 20 mediatori culturali, ce ne sono 21 iscritti, formati,
pronti, preparati, abbiamo quasi 200 alunni nelle materne, oltre
250 nelle elementari, 150 e più delle medie, abbiamo questi alunni
che arrivano e per i mediatori culturali le risorse sono 43.000
euro; per 21 mediatori 43.000 euro? Non è molto, non è per fare una
divisione, ma è che ci sono le esigenze a cui non si può dare una
risposta, per mancanza di fondi, non di risorse professionali.
Non sto qui ad elencare tutti i servizi esistenti, va detto però
che è interessante scorrere questo documento, perché a volte
sappiamo di servizi, ma non li mettiamo uno in fila all'altro e ce
ne sono veramente tanti. Quello che vorrei ancora dare come
suggerimento è che varrebbe la pena di collegare i dati fra di
loro.
Per quanto riguarda l'IRSEE, si dice che dal 2005 con la legge
che riguarda interventi economici a sostegno della famiglia si
introduce l'IRSEE, è un'informazione, come è un'informazione anche
rispetto all'IRSEE che è introdotto per quanto riguarda la legge n.
19 e, per quanto riguarda tale legge - quella sul minimo vitale -,
si dice che le domande sono diminuite in un anno forse perché si è
introdotto l'IRSEE come indicatore economico, ma da nessuna parte
emerge che questo è un problema che andrebbe evidenziato. Fra
l'altro gli uffici stessi lavorano su questo come su un problema e
mi stupisce che non emerga da tutto il documento.
Rispetto ad alcuni dati che presento perché vorrei collegare il
problema che fanno emergere... su cui, secondo me, vale la pena di
riflettere, prendo gli asili nido: ora sugli asili nido abbiamo
apprezzato anche noi quella deliberazione della Giunta in cui si
prende atto che sono pochi i posti a disposizione e che le esigenze
sono molto alte. Leggo a pagina 68 - e questo è un dato drammatico
soprattutto se lo mettiamo in riferimento al discorso delle
famiglie monoparentali, delle donne sole, della necessità di
conciliare lavoro con cura dei figli - che vi sono ben 153 domande
in lista di attesa per asili nido non su 1.000 posti occupati, ma
su 274 posti! Vi è una cifra altissima di domande in lista di
attesa, per dire che c'è questo bisogno ed è vero che si è
calcolato il bisogno entro il 2010, ma si tratta in altra sede di
capire come far sì che tale bisogno trovi poi una risposta reale
nei servizi.
Così pure rispetto agli anziani la cosa positiva è che aumentano
le misure alternative al ricovero rispetto all'anno precedente:
questa è una cosa molto positiva, perché vuol dire che sono aiutati
a rimanere a casa, ma tra il 2004 e il 2005, se guardiamo i servizi
agli anziani, il pagamento delle rette, gli utenti pagano di meno,
come mai? Vuol dire che sono più poveri? Qui si tratta di capire
anche meglio come la spesa incida nella tasca degli utenti e capire
se l'IRSEE in questo caso incida e come. Così pure la legge n. 19
va ripensata, perché quella legge con il minimo vitale, sapendo che
c'è un disagio che aumenta e diminuiscono le domande che sono
accolte, probabilmente perché introducendo l'IRSEE si limita
l'accesso... credo che su questo valga la pena di riflettere.
Come pure credo che la legge n. 44 per quanto riguarda 2
articoli, 2 servizi che vengono offerti, ossia uno per le gestanti
sole e l'altro, il servizio per cui si istituisce un assegno di
cura mensile per il familiare che preferisce rimanere a casa per
occuparsi dei familiari, per queste 2 possibilità zero domande nel
2004 e zero nel 2005; vuol dire che queste 2 tipologie di servizio
forse non rispondono ad esigenze reali. Forse vanno ripensate se
nessuno in 2 anni ha chiesto; eppure quante volte abbiamo sentito
dire da persone che vorrebbero stare a casa a curare i propri
familiari che non possono farlo, perché l'aiuto che danno è minimo
e non serve.
Ancora un'ultima osservazione: mi sembra che qua e là ci siano
indicazioni di percorso, ma quasi date sottovoce e, guarda caso,
sono proprio là in quelle realtà in cui si incontrano, come dicevo,
dei settori diversi oppure ci si ferma a riflettere sulla
situazione; ad esempio, l'assistenza domiciliare educativa per i
minori: qui si dice che sono aumentate, ma c'è una riflessione, ed
è questo che avrei desiderato vedere anche in altri settori, ossia
si osserva un'elevata consistenza di nuclei separati da cui
provengono questi bambini, da cui si evidenzia la problematicità
delle situazioni che presentano un'alta conflittualità fra coniugi
e conseguenze per il minore. Il dato - questo è importante -
richiama la necessità di pensare a percorsi di sostegno alle
famiglie fin dalla loro costituzione e poi successivamente nelle
fasi prevedibili come nei casi di separazione... Forse va pensato -
qui si dice - un servizio a cui non si è pensato ed è proprio il
sostegno alle famiglie, non solo economico, ma un accompagnamento
alle famiglie. La stessa cosa laddove si parla di un servizio: il
DEAS, cioè un servizio educativo all'interno della scuola, anche
qui emerge una riflessione su come anche la scuola debba diventare
una comunità educante. Nel momento in cui si incontrano esigenze
esterne, operatori esterni, che arrivano nella scuola... di fronte
a un disagio... si approfondisce la situazione e una riflessione
sul ruolo educativo della scuola e sull'appoggio anche che va dato
a tale ruolo educativo forse può servire per far diminuire o per
contrastare tutte quelle serie di situazioni che poi generano
bullismo o cose di questo genere. Qui, fra l'altro, si vede come
c'è un aumento di tali casi in questi anni, ciò significa che
bisogna cercare di intervenire. Ho solo preso qua e là alcuni
spunti, altrimenti uno potrebbe parlare per ore.
Credo che anche quella indagine che è stata fatta sulle famiglie
monoparentali porti ulteriori elementi sull'importanza di
riflettere sulla famiglia, ma non per dire: "la famiglia che
bella!", ma quali sono le azioni concrete che consentono alle
persone di mettere su famiglia, di poter lavorare e allevare i
figli... e considerare questo un valore. Quando si vede che del 14%
delle famiglie monoparentali che sono ad Aosta quelle più a rischio
sono quelle che sono in affitto e hanno un lavoro a tempo parziale,
credo che ci suggeriscano alcune direzioni che non sono legate solo
alla sanità e alle politiche sociali, ma coinvolgono altri settori.
Qui mi fermo, perché ci sarebbe da andare avanti per ore e anch'io
mi unisco all'Assessore per complimentarmi con chi ha confezionato
questo "prodotto", che può diventare uno strumento utilissimo di
lavoro.
Presidente
- La parola al Consigliere Comé.
Comé (SA)
- Stiamo analizzando oggi il "Secondo rapporto
dell'Osservatorio per le politiche sociali", il primo fu presentato
nel luglio 2005. Il rapporto incrementa la base dei dati e
fotografa la tipologia dei servizi offerti e degli indicatori che
sono necessari per documentare l'attività delle politiche sociali.
Riteniamo che questi 2 primi rapporti siano dei documenti
fondamentali utilissimi, tuttavia sottolineiamo la necessità di
un'analisi maggiormente incentrata sui bisogni dei cittadini, il
rapporto poggia fondamentalmente sulla raccolta dati e sugli
innumerevoli servizi che vengono erogati nei vari settori.
Bisognerebbe per il futuro indirizzare la ricerca verso le reali
difficoltà sociali che molti giovani, anziani e famiglie stanno
incontrando ogni giorno, per avere un quadro il più attinente
possibile alla realtà e quindi poter dare le adeguate e puntuali
risposte.
Su questo rapporto voglio soffermarmi solo su alcuni punti:
intanto vi è la consapevolezza che il "welfare" valdostano
rappresenta un'eccellenza nel panorama nazionale, questo è un
patrimonio da non disperdere. Certo, le sfide che ci attendono sono
numerose così come i problemi, quali la nuova povertà emergente,
gli immigrati, l'inserimento nel mondo del lavoro dei giovani, che
ci troviamo ad affrontare e che dovremo risolvere nel medio e lungo
termine. Il nostro intervento pone in evidenza alcuni di questi
problemi ed esprime con spirito costruttivo alcune proposte
operative. Dai dati demografici riferiti al 2004 si evince come
l'andamento demografico della nostra Regione sia legato a 2
componenti: quella naturale, che è la differenza fra i nati e i
morti, e quella migratoria. La prima fa registrare un saldo
negativo di -61 unità, mentre la seconda è di segno positivo con un
+859, dovuto alla componente migratoria. La popolazione quindi
cresce e cresce per effetto dell'immigrazione, la nostra Regione in
questi ultimi anni senza immigrati avrebbe registrato un saldo
demografico pesantemente negativo. Riconosciamo e condividiamo che
l'immigrazione oggi non è solo una risorsa a livello demografico,
ma lo è anche nel settore del lavoro: senza l'apporto degli
immigrati alcune attività professionali non avrebbero la manodopera
necessaria alla loro sopravvivenza; tuttavia, per una futura
programmazione inviteremmo fortemente ad analizzare le motivazioni
di un tasso di natalità così basso in una delle Regioni più ricche
d'Italia.
Altro capitolo per noi di fondamentale importanza è quello che
prende in esame la famiglia. La famiglia sembra infatti minata da
un disagio crescente con una cronica diminuzione dei matrimoni, con
l'aumento costante dei divorzi, la Valle d'Aosta è al primo posto e
con la caduta libera del tasso di natalità. È quanto mai necessario
aumentare l'attenzione su tutte le politiche di sostegno alle
famiglie, sostegno che non dovrà essere solo di tipo finanziario ed
economico, anche se questo ha una grande importanza, ma si dovrà
cercare di migliorare la capacità educativa, relazionale,
comunicativa. Stiamo senza dubbio assistendo ad uno sgretolamento
dei legami comunitari, impera sempre più una crescente
individualizzazione con conseguente perdita del senso della
collettività, il caso di pochi giorni fa ne è la testimonianza,
quindi è necessario ripartire dai valori della solidarietà del bene
comune e della coesione sociale. È importante recuperare e scoprire
i rapporti di vicinato, rafforzare i legami fra generazioni e tale
costruzione si può ottenere attraverso la centralità del territorio
come luogo di sviluppo non solo di tipo produttivo, ma anche di
tipo sociale, con il riconoscimento e la valorizzazione delle
istituzioni locali: Comuni e Comunità montana, che sono i soggetti
pubblici più vicini ai cittadini e per questo maggiormente capaci
di sviluppare quel lavoro in rete auspicato da più parti per gli
interventi sul territorio. Sono loro i soggetti in grado di
costruire comunità solidali, integrando il tessuto sociale e
territoriale con tutte quelle altre risorse presenti nella nostra
Valle: il volontariato, l'associazionismo, le parrocchie, la
Caritas, le ONLUS, la cooperazione sociale... Non dimentichiamo che
la famiglia è riconosciuta come una formazione sociale ed economica
che ha il compito di educare i giovani sui quali poggerà la società
futura. Le varie indagini svolte a livello nazionale, ma la realtà
valdostana è similare, in questi ultimi anni stanno sempre più
evidenziando come ormai il 50% delle famiglie stia incontrando
sempre più difficoltà a risparmiare, confermando il "trend" che
vede ridursi per la famiglia la possibilità di accantonare denaro,
se non giungere all'erosione dei risparmi accumulati. Sono queste
le prospettive future per una buona parte delle famiglie, sarà
quindi necessario rivolgere una maggiore attenzione e coordinare i
servizi a supporto della famiglia. Tutte le numerose problematiche
che riguardano la famiglia sono seguite dai vari Assessorati in
base alla propria competenza; sarebbe opportuno migliorare e
potenziare le offerte dei servizi erogati, istituendo una struttura
unica di coordinamento che possa seguire esclusivamente le
politiche familiari in tutte le sue evoluzioni.
Venendo ai dati del rapporto, risulta una consistenza di 55.900
famiglie per il 2004, il 3% in più rispetto all'anno precedente,
con una quota consistente di coppie senza figli e, laddove vi sono
figli, valori percentuali più bassi rispetto al resto d'Italia. Tra
le diverse offerte di servizi offerti alla prima infanzia
sottolineo come sia urgente - questo è un appello che rivolgo
all'Assessore e al Presidente anche se stamani abbiamo sentito già
la risposta da parte del Presidente ad un'interrogazione - dare
quelle risposte attese per quanto riguarda l'asilo nido
aziendale.
Voglio inoltre fare un rilievo sul punto che riguarda l'Albo
delle casalinghe, anche se i dati riportati non invitano a
prestarvi grande attenzione. Le giornate di ricovero a seguito di
infortunio domestico sono passate da una media di 9 per il 2004
alle 17 del 2005, un fenomeno in crescita sul quale invito a
riflettere per l'eventuale istituzione di campagne informative
mirate.
Per quanto riguarda gli anziani, esprimiamo grande soddisfazione
nel vedere come in questi ultimi 10 anni tale popolazione sia stata
più protetta rispetto al passato, scongiurando il rischio di gravi
difficoltà economiche. L'offerta dei servizi è organizzata in modo
da mantenere il più possibile l'anziano presso il proprio domicilio
sia attraverso l'erogazione dei contributi per il pagamento
dell'assistenza primaria (la badante), sia attraverso l'erogazione
dell'assistenza domiciliare integrata, sia attraverso l'ospitalità
in strutture residenziali o semi-residenziali sulla base dei
bisogni individuali, sulla scorta delle valutazioni delle unità
geriatriche. Tali offerte di servizio sono state fortemente volute
dagli amministratori in questi anni, pur con la consapevolezza che
questa scelta politica comportava dei costi sicuramente maggiori,
ma è prevalsa la volontà di mantenere l'anziano il più possibile
vicino al suo focolare. Le strutture di ospitalità per anziani
dovrebbero essere migliorate, incentivando la tendenza delle
famiglie a mantenere gli anziani all'interno del nucleo familiare,
oppure nelle loro abitazioni, assistiti dai familiari con il
sostegno dell'assistenza domiciliare pubblica per puntare nel
futuro ad un contenimento delle forme di istituzionalizzazione
nelle strutture preposte. Ci preoccupa dunque fortemente l'ipotesi
in questi ultimi mesi avanzata dai fautori del nuovo Presidio
ospedaliero, che hanno prospettato di centralizzare nel vecchio
Ospedale le strutture di lunga degenza, i presidi territoriali, le
RSA, le microcomunità e molti altri servizi socio-sanitari sparsi
sul territorio. Il gruppo "Stella Alpina" rifiuta con forza questa
ipotesi, si batterà per impedire un centro unico residenziale per
anziani concentrato in un'unica sede ad Aosta. Non vogliamo
assolutamente un ghetto per gli anziani.
Infine consentitemi di ringraziare tutti coloro che hanno
lavorato all'elaborazione di questo studio, ricco di spunti per una
riflessione più approfondita sul futuro delle politiche sociali in
Valle d'Aosta.
Presidente
- La parola al Consigliere Frassy.
Frassy (CdL)
- Sarò molto più breve rispetto a quanto
avevo già avuto modo di dire sul primo rapporto epidemiologico, in
quanto questo secondo rapporto ha recepito alcune di quelle
osservazioni di tipo procedurale e metodologico che avevamo esposto
all'atto di quel primo rapporto. Devo anche dire che è cambiata
anche la metodologia di presentazione al Consiglio, perché ricordo
che avevamo avuto modo di discettare sull'utilità di votare una
fotografia di uno stato di fatto, perciò prendo atto che un passo
avanti è stato fatto sia sul metodo che sul contenuto. Ci sarebbe
da parlare non per un Consiglio, ma per settimane su questi dati o,
meglio, su quello che sta dietro agli stessi, perché i dati vanno
letti, ma poi vanno analizzati e valutati e proiettati rispetto
alle scelte politiche e amministrative. Non so se sarà possibile il
prossimo anno fare ancora un ulteriore passo avanti, penso che però
lo sforzo possa essere fatto e qual è lo sforzo? I dati non si
votano, si prendono per quello che rappresentano nella realtà ma,
essendo questo un documento presentato in una sede
politico-amministrativa e non a un convegno, penso che lo sforzo
per il prossimo anno sia quello di ipotizzare che tipo di azioni
debbano essere intraprese su certi macroproblemi per darci delle
risposte. Quest'anno abbiamo visto che c'è tutta una parte
importante, seppure distinta rispetto alla parte dell'analisi,
sulle risorse impegnate e spese; sarebbe importante fare un passo
avanti andando a scrivere le risorse o almeno le azioni che
bisognerà impegnare per dare risposta a tutte le problematiche che
emergono da questi numeri; dopodiché penso che aggiungere qualsiasi
altro ragionamento a quanto qui è stato scritto e a quanto lei ha
voluto riassumere, Assessore, sarebbe un'azione di tipo accademico
che non porterebbe nulla di più.
Da parte del nostro gruppo ci sarà l'attenzione nei prossimi
mesi di soffermarci su alcuni di questi macroproblemi che qui sono
evidenziati per capire che tipo di azioni intraprendere.
Sicuramente sulla famiglia bisognerà verificare se è possibile fare
di più, perché c'è un dato che ci preoccupa non poco e non è solo
il dato delle famiglie valdostane con una prevalenza di famiglie
monoparentali, con una media di componenti che non arriva a quella
unità in più del figlio unico, ma è il dato che, ad esempio, il
4,5% di stranieri presenti in questa Regione faccia il 13% delle
nascite. Sono tali riflessioni che ci portano a dire se è
necessario intraprendere delle azioni più puntuali per garantire il
futuro di mantenere certi equilibri e certe tradizioni in questa
Regione. Penso che altre riflessioni vadano fatte puntualmente, ma
con azioni concrete ed è su queste azioni concrete che ci
confronteremo con la Giunta e con la maggioranza.
Presidente
- La parola al Consigliere Sandri.
Sandri (GV-DS-PSE)
- Questo rapporto sull'Osservatorio
delle politiche sociali intanto mi sembra sia in linea con gli
altri rapporti di tipo epidemiologico dell'Assessorato e mi pare di
poter dire di qualità buona e condivisibile, perché dà una serie di
materiali in materia organica su cui si può lavorare, quindi una
parte del dibattito lo faremo stasera, ma molte altre riflessioni
le potremo sviluppare nei prossimi mesi grazie a questi dati; tra
l'altro, credo che qualche rapporto di tipo simile lo facessero
anche altri Assessorati, come ad esempio quello dei lavori
pubblici, sarebbe utile per lavorare dignitosamente.
Due brevi considerazioni su 2 temi specifici: il primo è quello
della vigilanza, dell'assistenza, del supporto, dell'offerta di
servizi per quanto riguarda la prima infanzia. Vediamo che esiste
ancora una domanda inevasa di assistenza a livello di asili nido,
credo che questo sia un tema su cui si debba ragionare con calma,
mettendosi a un tavolo e cercando una soluzione che non è così
semplice, proprio per non arrivare ad avere delle strutture
sovradimensionate molto costose, che poi magari non riescono ad
adattarsi all'evoluzione della domanda.
Dai dati che ci sono mi sembra che dei 3 servizi:quello della
"garderie", dell'asilo nido e della tata familiare... penso di
poter dire che forse, puntando su un rafforzamento dei servizi di
"garderie", in particolare nella zona di Aosta e nella Comunità
montana Monte Cervino, si potrebbero mettere in attività delle
strutture piuttosto flessibili che danno un supporto molto positivo
- ho un'esperienza che trovo positiva non solo per la qualità del
servizio, ma per l'adattabilità alle diverse necessità delle
persone - e che potrebbero dare un'ulteriore risposta al servizio
senza gravare troppo sulle casse pubbliche.
Il secondo dato è una risposta al collega Comé. Credo abbia
preso una topica quando va a dire che dietro questo progetto, che è
stato illustrato in uno studio della CISL, ma che è condiviso da
una larga fetta di coloro che hanno condiviso la proposta
referendaria per un nuovo e unico Ospedale, che il riutilizzo delle
strutture di Viale Ginevra non sarebbe un nuovo ghetto per le
persone anziane, sarebbe anzi una situazione dignitosa. Lo
inviterei ad andare a vedere adesso in che condizioni sono quelli
della RSA di Piazza della Repubblica, che sono ospitati nel modo
migliore possibile, ma sicuramente in spazi molto contenuti,
avrebbero spazi molto più dignitosi... e ancora peggio di andare a
vedere le comunità alloggio di Viale Europa, piuttosto che vicino
alle caserme e al grattacielo, che sono in condizioni veramente...
non mi allargo di più per non suscitare allarme su queste cose.
Credo che il ragionamento sia esattamente il contrario: abbiamo
l'occasione di sbloccare una situazione complicata, perché di certo
Regione Gotrau è un po' come l'"Araba Fenice", è un progetto
costosissimo che non sta andando avanti proprio perché ha delle
complessità estreme, allora forse con i soldi risparmiati da
Gotrau, con tutti i soldi risparmiati dal non più affitto di queste
strutture fatiscenti credo che in Viale Ginevra si possa fare una
cittadella della salute e sociale al servizio dei nostri anziani e
delle persone che hanno bisogno. Ritengo che questo sarebbe un
salto di qualità che costerebbe anche poco, perché sono strutture
già ampiamente disponibili senza particolari modificazioni, anzi,
proprio perché si andrebbe verso quella direzione, tutta quell'area
potrebbe avere una riqualificazione dal punto di vista urbanistico,
ambientale, di verde e di giardini che adesso non ha. Sono
valutazioni diverse che partono da obiettivi politici diversi, ma
quello che trovo poco ragionevole da parte del collega Comé è il
fatto di dare definizioni su qualcosa di ipotetico futuro che non
ha capito e non invece vedere la realtà come è oggi, che veramente
pone dei problemi che si dovrebbero affrontare con più decisione di
quanto non si sia fatto dall'Amministrazione comunale e da quella
regionale.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Due sole risposte, ringraziando per gli
interventi e per i suggerimenti. Di fronte a un rapporto di questo
tipo, è chiaro che si potrebbe stare dei giorni a discuterne, in
molti c'è stato il tentativo di trasformare questo lavoro, che è
una presentazione di dati, in un'indagine sociologica, che invece
non vuole essere: questa è una fotografia magari migliorabile, c'è
scritto, il lavoro fatto è stato molto, ma è uno strumento
strumento che implementiamo continuamente, è una fotografia, non è
un'indagine sociologica, introduce, se si vuole, a un
dibattito.
Solo alcune piccole sottolineature: il deficit conoscitivo delle
droghe, collega Squarzino, è a livello nazionale, dove non si
riesce a definire il fenomeno, né si riesce a risolverlo, anche
perché le nuove droghe hanno delle manifestazioni rapide e
difficili da prevenire. Sui suicidi sapete che gli esperti dicono
che meno se ne parla meglio è, perché lo stesso parlarne stimola a
questa pratica. Per rispondere a una sua considerazione, su un
rapporto che era stato editato qui, il 70% dei suicidi non ha mai
visto il medico, lo psichiatra, lo psicologo, sono suicidi di
manifestazione occasionale che non avevano mai dato adito a nessun
possibile sospetto. L'ISEE è una legge nazionale, non è una legge
valdostana; il Ministro Turco... l'ex Ministro Turco la vuole
estendere anche alla sanità, ha portato sicuramente una più grande
uguaglianza. Quelli che non fanno più domanda, e lo dicono gli enti
locali, soprattutto d'estate per servizi estivi, è perché avevano
patrimoni così elevati che, se li presentano, dovrebbero
contribuire e invece prima non contribuivano. Sull'ISEE comunque ho
già richiesto a voi come V Commissione un'audizione per presentarvi
tutte le simulazioni, la massa di simulazioni e il lavoro che si è
fatto sull'ISEE, le proiezioni, le varie possibilità, le soglie di
accesso che sono state modificate in relazione a queste simulazioni
e proiezioni che hanno dato una maggiore equità a tutti i servizi e
una contribuzione per chi poteva farlo e comunque tutti, anche i
sindacati, sono d'accordo nel dire che ha prodotto più equità
nell'erogazione dei servizi.
Sul sostegno alla famiglia, lo dicevano anche i Consiglieri Comé
e Frassy, famiglia e giovani sono i campi di azione estremamente
problematici. Il concetto è di liquidità, ossia di facile mobilità,
di non stabilità... la famiglia è il grande malato della società,
non solo valdostana, forse qui in Valle d'Aosta pensavamo avesse
una tenuta maggiore, ma non è stato così. Interventi a favore della
famiglia: c'è una buona legge che provvederemo a migliorare,
abbiamo indetto una III
a
Conferenza sulla famiglia
proprio per confrontarci, perché su dati si formulino delle
proposte e delle ipotesi di lavoro. Sicuramente l'ISEE ha portato
un grande vantaggio alle famiglie numerose, che, in virtù della
scala di equivalenza per il numero di figli di disabili e di
anziani, pagano meno certi servizi, quindi è un primo
riconoscimento corretto e oggettivo. La legge n. 19 è una legge che
abbiamo scritto nel nostro Piano sulla salute, abbiamo avuto
recentemente un confronto con l'Assessore La Torre e con i
sindacati, è una legge che cerchiamo di modificare soprattutto per
quanto riguarda il minimo vitale o il reddito di cittadinanza, si
chiami come lo si vuole, sempre in funzione delle risorse che uno
ha, perché, se le risorse calano, è chiaro che il problema resta.
Il collega Comé diceva una cosa molto corretta come principio: se
spostiamo gli anziani al centro sicuramente non ha più senso tutto
il sistema di "welfare" valdostano che prevedeva l'anziano
trattenuto a domicilio o vicino alla sua residenza. Sulla famiglia
ho già detto che si può fare di più, sulle liste degli asili nido
non è stato letto bene, nel senso che le 150 domande in lista di
attesa prevedono anche, perché sono state defalcate e c'è scritto
nella tabella, tutti quelli che hanno rinunciato ad un'introduzione
al nido. Il problema del nido non è la "garderie", è una cosa del
tutto diversa, la "garderie" ha un altro tipo di assistenza, più
flessibile e agile; la legge n. 11 che abbiamo prodotto quest'anno
vuole mettere in relazione tutte le possibili altre strutture.
Delle strutture di Viale Europa per anziani... ne abbiamo parlato e
lei era d'accordo, abbiamo detto che all'interno della legge n. 80,
che prevede la ristrutturazione di queste strutture, da parte del
Comune di Aosta non è mai venuta una richiesta di ristrutturare
tali sedi. La RSA è una grande novità nell'assistenza agli anziani
e sta dando delle misure riabilitative molto importanti, tali da
migliorare e accelerare l'accesso a domicilio dei pazienti.
Termino dicendo che qui abbiamo fornito dei dati, compito del
nostro apparato è fornire questi dati, dopodiché penso non sia
prerogativa della maggioranza, né di nessun Assessore fornire delle
proposte e delle indagini o delle soluzioni avendo i dati precisi
per risolvere tali problemi.
Presidente
- Se non ci sono altri interventi, il
Consiglio prende atto del "Secondo rapporto dell'Osservatorio
regionale per le politiche sociali".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK