Consiglio Regionale della Valle d'Aosta - Oggetto del Consiglio n. 1418 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1418 del 24 marzo 2022 - Resoconto
OGGETTO N. 1418/XVI - Interpellanza: "Stato di attuazione
delle disposizioni di modifica dell'art. 25 della l.r. 5/2000 sulla
composizione del Collegio di Direzione dell'Azienda USL della Valle
d'Aosta e sulla valutazione del clima organizzativo delle strutture
aziendali".
Bertin (Presidente) -
Punto n. 43. Illustra il
consigliere Sammaritani.
Sammaritani (LEGA VDA) -
Parliamo del Collegio di
Direzione dell'Azienda USL previsto dall'articolo 25 della legge
5/2000 che è la legge fondamentale in materia di sanità
regionale.
Questo Collegio di Direzione intanto cosa fa, cosa serve e com'è
composto?
È composto dal direttore generale il quale, dice l'articolo, si
avvale, per il governo delle attività cliniche, la programmazione e
la valutazione delle attività sanitarie e di quelle ad'alta
integrazione sanitaria, di un Collegio di Direzione che è composto
appunto da lui stesso con la funzione di Presidente, dal direttore
sanitario, dal direttore amministrativo, dai direttori delle aree
organizzative, dai direttori dei distretti, dai direttori dei
dipartimenti; questo in origine la formulazione dell'articolo.
Con la legge 8/2020 la composizione è stata integrata con la
lettera Fbis del comma 1 che dice che deve esserci fra questi
componenti almeno un rappresentante della categoria dei medici
ospedalieri e medici territoriali, delle professioni sanitarie di
comparto e dei tecnici di laboratorio che partecipano - dice
testualmente - al titolo gratuito.
Adesso la formulazione non è delle più felici perché non si
capisce benissimo quanti siano questi componenti previsti
dall'articolo Fbis, parrebbe - visto che si tratta di categorie fra
di loro anche abbastanza eterogenee - da uno per ciascuna di queste
categorie, sembrerebbe almeno, sarebbe abbastanza logico, anche
perché poi la frase termina dicendo che partecipano a titolo
gratuito, quindi sembrano essere più di uno.
La stessa legge 8/2020 ha aggiunto poi anche la lettera Ebis al
comma 3, dove si parla invece dei compiti del Collegio di Direzione
che sono la verifica degli standard e indicatori per la valutazione
dei risultati conseguiti rispetto agli obiettivi clinici, la
promozione e verifica dei programmi di aggiornamento professionale
e formazione permanente, la formulazione di proposte organizzative
per l'attuazione dell'attività libero professionale intramuraria,
la promozione di progetti di sviluppo delle modalità e/o strutture
operative professionali eccetera e proposte sulle modalità e
metodologie per l'elaborazione del piano di attività locale.
Poi, anche qui integrato dalla legge 8/2020, la lettera Ebis
prevede anche che una volta all'anno, questo è abbastanza
importante, direi, il Collegio di Direzione effettua, tramite
appositi strumenti d'indagine, la valutazione del clima
organizzativo delle strutture aziendali.
Anche qui una formulazione a mio avviso non particolarmente
felice, perché parlare di clima organizzativo mi sembra abbastanza
poco significativo, probabilmente si voleva dire - credo sia stato
un emendamento in quel caso, perché si vede che è una norma un po'
scritta così - probabilmente si voleva dire un clima lavorativo e
sistema organizzativo, si è fatta una specie di crasi tra queste
due dizioni... comunque si capisce abbastanza.
A proposito di questo Collegio di Direzione che è organismo di
particolare importanza a questo punto, lo si comprende dal testo
della norma, l'interpellanza chiede se l'Azienda USL abbia dato
applicazione alle disposizioni di cui alle lettere F e Ebis che
abbiamo visto integrano la composizione e anche i compiti del
Collegio di Direzione.
In caso affermativo quante siano e a quali categorie
appartengano i componenti del Collegio di Direzione previste dalla
lettera Fbis e quali siano le risultanze della valutazione prevista
dalla lettera Ebis del citato articolo 25 comma 3. Nell'ipotesi di
mancata attuazione, chiediamo quali siano gli intendimenti della
Giunta regionale.
Presidente -
Risponde l'assessore Barmasse.
Barmasse (UV) -
Direi che è anzitutto necessario
premettere che le norme di cui alla lettera Fbis del comma 1 e
lettera Ebis del comma 3 dell'articolo 25 della l.r. 5/2000 sono
state introdotte con emendamenti presentati in aula dalle parti
politiche durante la discussione e approvazione della l.r. 8/2020
senza un preliminare - necessario, a mio avviso - confronto e
supporto tecnico da parte dei competenti uffici regionali, sicché
almeno per quanto concerne la norma di cui alla lettera Fbis,
inserita al comma 1, la medesima risulta purtroppo formulata in una
versione letterale - come ha già anche sottolineato lei - di
difficile applicazione.
In concreto, con riferimento alla locuzione "Almeno un
rappresentante della categoria dei medici ospedalieri", poiché oggi
partecipano al Collegio di Direzione tutti i direttori dei
Dipartimenti dell'area ospedaliera, tale previsione risulta già
ampiamente assolta e non si comprende, quindi, quali ulteriori
estensioni si volessero compiere.
Con riferimento alla locuzione "Almeno un rappresentante della
categoria dei medici territoriali", va precisato che a oggi
partecipa al Collegio di Direzione il direttore d'area
territoriale, a cui fa capo la medicina del territorio, nonché i
direttori di distretto, che rappresentano l'articolazione
territoriale dell'Azienda USL. Il riferimento introdotto è, quindi,
generico e - anche se voleva rivolgersi ai medici convenzionati,
così come pensiamo - non dando indicazioni sufficientemente
puntuali, non può trovare un'applicazione, poiché i medici
territoriali ricomprendono sia i medici di medicina generale, sia i
pediatri di libera scelta, sia gli specialisti ambulatoriali
interni, veterinari e altre professionalità sanitarie ambulatoriali
come i biologi, i chimici e gli psicologi.
Pertanto, pur condividendo un ampliamento nel senso indicato,
non è chiaro quanti e quali dovrebbero essere i rappresentanti
della medicina convenzionata da integrare nella composizione
dell'attuale Collegio.
Con riferimento alla locuzione "Tecnici di laboratorio", va
precisato che oggi partecipa al Collegio di Direzione il
responsabile del SITRA, in rappresentanza di tutte le professioni
del comparto, ivi compresi i tecnici di laboratorio. Pertanto,
prevedere l'integrazione della composizione del Collegio di
Direzione con uno specifico rappresentante per i tecnici di
laboratorio risulterebbe elemento di discriminazione nei confronti
delle altre categorie di tecnici, facciamo l'esempio dei tecnici di
radiologia per citare un'altra categoria.
Inoltre, stante quanto evidenziato, va precisato che la
disciplina del Collegio di Direzione richiede oggi una manutenzione
in senso comunque più allargato poiché la medesima deve essere
coordinata con la normativa nazionale di riferimento contenuta
nell'articolo 17 del Decreto Legislativo 502/92, come verificato
dalla legge 189/2012 la quale, con riferimento al Collegio di
Direzione, prevede che il medesimo sia organo dell'Azienda. Tale
disposizione richiede, pertanto, un aggiornamento dell'articolo 12
della l.r. 5/2000 in materia di organi dell'Azienda USL, il quale
deve altresì essere coordinato con l'aggiornamento dell'atto
costitutivo dell'Azienda USL stessa.
In relazione a tali necessità, informo che l'Assessorato è già
al lavoro per gli aggiornamenti previsti dalle citate norme e
altresì per l'aggiornamento delle disposizioni da fornire
all'Azienda USL per la rivisitazione dell'atto costitutivo
aziendale.
Con riferimento alla lettera Ebis, inserita al comma 3
dell'articolo 25, informo che l'Azienda USL della Valle d'Aosta,
con deliberazione del Commissario n. 49 dell'8 febbraio 2019, ha
ricostituito il Comitato Unico di Garanzia per le pari opportunità,
la valorizzazione del benessere di chi lavora e contro le
discriminazioni.
La maggioranza dei componenti del Comitato appartiene al
comparto sanitario, pertanto le attività del CUG, questo è
l'acronimo, sono state fortemente limitate dall'emergenza
determinata dal Covid-19 e dal susseguirsi delle ondate
pandemiche.
Il CUG è riuscito, comunque, a elaborare il piano triennale di
azioni positive e a sottoporlo al parere della Consigliera di
parità regionale.
Il Piano triennale di azioni positive, previsto dall'articolo 48
del Decreto Legislativo 198/2006, Codice delle pari opportunità tra
uomo e donna, è uno strumento diretto ad assicurare la rimozione
degli ostacoli che, di fatto, impediscono la piena ed effettiva
realizzazione di pari opportunità tra lavoratori e lavoratrici.
Il piano elaborato dal CUG dell'Azienda USL prevede la
realizzazione di un'indagine per la rilevazione del benessere
organizzativo in azienda da svolgersi in tre fasi.
La prima: definizione dello strumento della procedura, per
effettuare un'indagine finalizzata al rilevamento del benessere
organizzativo percepito;
la seconda: analisi dei risultati dell'indagine ed elaborazione
di proposte di miglioramento organizzativo in un'ottica
generale;
la terza: valorizzazione di buone pratiche di soluzioni
organizzative innovative per il miglioramento del clima interno e
il senso di appartenenza.
La scelta d'inserire quest'azione nel Piano triennale di azioni
positive dell'Azienda USL si ispira a quanto realizzato dal CUG
regionale che, nel 2015 in Regione e nel 2017 negli enti del
comparto unico della Valle d'Aosta, ha proposto una rilevazione sul
benessere organizzativo.
Elaborazione e analisi dei dati raccolti sono state presentate
pubblicamente il 29 novembre 2019.
Le azioni previste nel Piano triennale di azioni positive non
sono state avviate a causa del protrarsi delle difficoltà
gestionali del comitato, determinate sia dal cambiamento della sua
collocazione formale all'interno della struttura aziendale, sia
dalla necessità di rinominare i componenti di parte sindacale.
Considerato, infatti, l'impatto delle azioni previste, si è
ritenuto fondamentale ricercare la massima condivisione del
contenuto tra tutte le componenti.
L'obiettivo relativo al benessere organizzativo, al di là delle
previsioni legislative, rimane comunque prioritario e fondamentale,
non solo per il CUG, ma per la direzione aziendale.
Infatti, è inserito come un punto importante nella strategia del
Piano recruitment ed è un tema anche del Piano regionale di
prevenzione, approvato con DGR 1654 del 6 dicembre 2021.
In sostanza, l'attenzione della direzione aziendale sul tema è
massima, sono state previste le fasi per attuare la valutazione del
benessere organizzativo e le stesse saranno presentate al Collegio
di Direzione.
Presidente -
Per la replica, il consigliere
Sammaritani.
Sammaritani
(LEGA VDA) -
Naturalmente mi pare ci
sia una certa confusione sicuramente per quanto riguarda le norme
di cui parliamo perché - come avevo già rilevato e lei me lo
conferma - addirittura in sede applicativa è stato praticamente
impossibile applicare alcune di esse. Questo purtroppo deriva un
po' da un sistema normativo che a volte è frutto, è figlio
d'improvvisazione e questo dobbiamo ammetterlo chiaramente:
scriviamo norme che addirittura diventano inapplicabili.
Per quanto riguarda invece la funzione di controllo e la
questione del clima organizzativo, la risposta è parzialmente
evasiva, nel senso che ci sono procedure che si vorrebbero mettere
in atto che probabilmente verranno anche messe in atto, ma che
richiedono sempre tempi molto lunghi, adesso c'è sempre il Covid e
va bene, però è chiaro che bisognerà in qualche modo, prima o poi,
superare anche questa cosa, spero, perché praticamente ormai viene
citata dappertutto e si giustifica ormai tutto.
Per quanto riguarda il clima organizzativo cosiddetto o comunque
il clima lavorativo, il benessere lavorativo eccetera, nelle
audizioni anche recenti delle varie categorie, riguardo alla sanità
- ma non è solo la sanità che soffre di questo - abbiamo visto che
effettivamente ci sono delle criticità e quindi credo che questo
sia un tema molto importante e affatto trascurabile.
Più in generale, da quello che viene fuori da queste risposte,
da questa applicazione, o meglio mancata applicazione, o difficile
applicazione o rimandata applicazione, mi sembra che siamo sempre
alle solite, perché io questo tema l'ho già trattato più di una
volta in Consiglio negli ultimi mesi a proposito della legge
sull'equo compenso che mi sta particolarmente a cuore e che ormai
qualcuno saprà, però il problema è che facciamo le leggi e molto
spesso poi non le applichiamo, o comunque le applichiamo tardi o
comunque o male o in modo frammentario, allora diventa difficile -
e qui tocco un tasto che credo trovi la sensibilità anche del
presidente Bertin, che in effetti l'ha dimostrato in questo anno e
mezzo di lavoro ha questa sensibilità per quanto riguarda
l'applicazione e la funzione delle leggi che emaniamo - perché un
conto è fare le leggi, sarebbe bene farle meglio probabilmente, ma
sarebbe anche importante poi vedere che effetti abbiano e quanto
siano applicate e come vengono applicate, che effetti abbiano sul
tessuto sociale o sul tessuto sul quale si vanno a inserire, perché
altrimenti è inutile che aumentiamo a dismisura questa produzione
normativa ma poi alla fine non guardiamo che fine fanno, che
effetto hanno.
Qui addirittura forse siamo in una fase ancora anteriore, non è
tanto l'effetto che hanno ma addirittura l'applicazione delle
stesse, perché facciamo delle leggi che probabilmente rimangono
lettera morta.
Allora direi che bisognerebbe un po' moralizzare tutto il
sistema sperando che le leggi vengano fatte:
a) meglio;
b) vengano comunque applicate, perché se ci sono, bisogna
applicarle;
c) si possa finalmente fare anche un controllo sulla funzione
che hanno e sui risultati che ottengono, perché altrimenti,
veramente, ci attorcigliamo su noi stessi e rischiamo soltanto di
avere quest'ipertrofia normativa che però poi non porta nessun
risultato, anzi, molto spesso addirittura ci complica la vita
ancora di più.
Questo proprio è il trionfo massimo della burocrazia.
Presidente -
Consigliere Aggravi per mozione
d'ordine.
Aggravi (LEGA VDA) -
Forse approfittando anche della
pausa, volevo annunciare e chiedere una sospensione per una
riunione dei gruppi di Lega, Pour l'Autonomie, componente Forza
Italia del Gruppo Misto.
Presidente -
Sospensione accordata.
La seduta è sospesa dalle ore 16:41 alle ore 17:44.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK