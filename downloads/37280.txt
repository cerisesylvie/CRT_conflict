Consiglio Regionale della Valle d'Aosta - Oggetto del Consiglio n. 1099 del 25 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1099 del 25 marzo 2015 - Resoconto
OGGETTO N. 1099/XIV - Interpellanza: "Stato di attuazione dei
piani di riordino fondiario".
Presidente -
Per l'illustrazione, la parola al
Consigliere Chatrian.
Chatrian (ALPE)
- Grazie Presidente.
Sei mesi fa avevamo chiesto al Governo regionale gli avanzamenti
per quanto riguarda un'annosa criticità non ancora risolta
considerate le difficoltà anche burocratiche, tecniche e soluzioni
da mettere in campo per poter applicare soprattutto procedure
diverse per riaccorpare le proprietà in seguito di ingenti
investimenti pubblici in numerosi consorzi di miglioramento
fondiario; la seconda criticità emersa in questi ultimi anni era
riferita al regime di imposizione applicabile ai trasferimenti di
proprietà. Due concetti quindi dal punto di vista tecnico da
risolvere, criticità che in parte erano state risolte dai dirigenti
dell'Assessorato e che avrebbero dovuto comunque trovare compimento
a seguito della graduatoria da presentare al Governo regionale per
poi procedere al riordino fondiario e quindi ad accorpare le
particelle a seguito di ingenti lavori e bonifiche.
Abbiamo voluto, come gruppo ALPE, presentare quest'iniziativa
anche perché durante il dibattito della finanziaria 2015, a seguito
di un emendamento del Governo regionale, a seguito anche di
valutazioni fatte in commissione, valutazioni fatte da tutto questo
Consiglio, dopo diversi anni si è deciso comunque come Consiglio
regionale di reperire delle risorse per il 2015 e quindi a maggior
ragione l'obiettivo di questa nostra iniziativa va nella direzione
di sapere gli avanzamenti che sono stati fatti in questi mesi a
seguito anche di reperimenti di risorse che sono stati fatti nel
dicembre 2014, quindi gradiremmo avere puntualmente delle risposte
ai quattro quesiti che oggi poniamo. Grazie.
Presidente -
Per la risposta, la parola all'Assessore
Testolin.
Testolin (UV) -
Grazie Presidente.
In relazione ai quattro quesiti posti, al primo:
"se si sono
fatti passi avanti nelle questioni da definire con l'Agenzia del
territorio di Roma per quanto attiene alle procedure catastali
semplificate applicabili alla riassegnazione delle proprietà
soggette a riordino fondiario"
, siamo a segnalare che, in data
13 ottobre 2014, è stata inoltrata una richiesta con lettera a
firma del Coordinatore del Dipartimento agricoltura all'Agenzia del
territorio Direzione centrale del Catasto e Cartografia di Roma
tendente a rivedere la posizione di quest'ultima circa le procedure
indicate nella nota del 15 maggio del 2014. Tale ulteriore
richiesta aveva lo scopo di ottenere una reale semplificazione
delle incombenze catastali ed evitare l'introduzione dei
frazionamenti delle particelle
ante
riordino al fine di
tenere conto delle dividenti...emergenti dalla nuova sistemazione
per il successivo accorpamento delle particelle frazionate. In data
11 dicembre del 2014 la Direzione centrale del Catasto di Roma ha
respinto la proposta formulata dal Dipartimento agricoltura poiché,
ai sensi del decreto ministeriale n. 701 del 1994, è stata
ratificata l'attuale prassi di conservazione del Catasto secondo
cui, contestualmente all'approvazione del tipo di frazionamento,
avviene l'aggiornamento dei dati censuari. Dopo la presentazione
delle domande di voltura, sulla base del decreto di riordino
fondiario, l'Agenzia delle entrate procede all'aggiornamento delle
intestazioni catastali e potrà essere presentato un secondo tipo di
aggiornamento cartografico mirato alla ricomposizione delle nuove
particelle. Si può quindi affermare che la linea procedurale
risulterebbe sostanzialmente definita, evidentemente al netto di
eventuali altri elementi che potrebbero emergere nella fase di
aggiornamento o in momenti successivi.
Per quanto concerne il secondo punto:
"a che punto di
realizzazione è giunto il piano di riordino Gaspard Ross
Devin"
, si evidenzia come in data 10 dicembre, sempre dello
scorso anno, il tecnico incaricato dal Consorzio di miglioramento
fondiario Ru d'Arlaz abbia comunicato che l'Agenzia del territorio
di Aosta alla quale era stata inoltrata la richiesta di esenzione
dei diritti catastali, poiché si trattava di un riordino fondiario,
era ancora in attesa della risposta della Direzione centrale del
Catasto e Cartografia di Roma, nonché di ottenere a sua volta
un'autorizzazione formale da parte dell'Agenzia delle entrate per
l'utilizzo del
software
WEGIS
da consegnare al
consorzio, elemento indispensabile per procedere ai frazionamenti.
Nonostante i confronti telefonici e le sollecitazioni nel corso
delle riunioni del 9 febbraio 2015 e del 16 marzo 2015 presso
l'Agenzia delle entrate, tale autorizzazione non è ancora stata
rilasciata. Per completezza d'informazione, bisogna considerare che
nel mese di gennaio vi è stato l'avvicendamento alla carica di
Direttore dell'Agenzia delle entrate e che questo può aver influito
nel ritardo del rilascio della citata autorizzazione, pertanto i
lavori di frazionamento particellare del riordino Gaspard Ross
Devin sono temporaneamente sospesi. Si evidenzia altresì che è
attualmente operativo un tavolo di confronto tra l'Agenzia delle
entrate e gli uffici del Dipartimento agricoltura al fine di
determinare il valore da attribuire ai terreni oggetto del decreto
di riordino. Tale valore è di fondamentale importanza per poter
stimare l'ammontare delle imposte di registrazione. È presumibile
che i valori proposti dal consorzio nella fase di redazione del
piano di riordino fondiario non saranno approvati dall'Agenzia
delle entrate poiché ritenuti troppo bassi in relazione ai valori
introdotti in altri decreti, quali, ad esempio, i valori dei
terreni indicati nei decreti di esproprio. Si segnala in merito che
il confronto tra l'Assessorato e l'Agenzia delle entrate proseguirà
con un incontro già calendarizzato per il 9 di aprile. Alla luce
delle valutazioni di cui sopra, si evidenzia anche come le
strutture regionali del Dipartimento agricoltura e del Dipartimento
legale stanno lavorando per individuare il miglior percorso da
intraprendere per limitare i costi di registrazione del decreto e
più in generale per identificare le modalità più opportune da
attuarsi per limitare l'impatto della tassazione sulle operazioni
di riordino. A tal proposito è emersa dunque la necessità di
riattivare i contatti con i deputati uffici dell'Agenzia delle
entrate, del Catasto e della Conservatoria dei registri immobiliari
al fine di valutare nuove e diverse opportunità operative.
In merito al terzo punto:
"se la Commissione di cui
all'articolo 4 della legge 20 del 2012 si è riunita in questi mesi
per rendere ufficiale la graduatoria"
, si segnala come a
seguito dell'interpello promosso dalla Regione e indirizzato
all'Agenzia delle entrate, diretto ad ottenere, per quanto riguarda
i riordini fondiari, il trattamento di favore previsto
dall'articolo 37 del Regio decreto del 1933 n. 215, in base al
quale i trasferimenti, i pagamenti e le trascrizioni, in genere
tutti gli atti da compiersi in esecuzione del presente capo sono
esenti da bollo e soggetti alla tassa fissa di registro ipotecario,
in data 10 ottobre 2014 ci è stata inviata la risposta dalla
Direzione centrale normativa di Roma. Tale risposta fa espresso
riferimento al decreto legislativo n. 23 del 2011, il quale ha
apportato rilevanti modifiche alla disciplina applicabile ai fini
dell'imposta di registro agli atti costitutivi o traslativi di
diritti reali sugli immobili e ha soppresso tutte le esenzioni e le
agevolazioni tributarie anche se previste in leggi speciali. Come
chiarito dall'Agenzia delle entrate, a partire dal 1° gennaio 2014
non trovano più applicazione quelle previsioni normative che
stabiliscono misure agevolate dell'imposta di registro per la
registrazione dei decreti del Presidente della Regione con i quali
si dà atto del trasferimento della proprietà di beni immobili agli
aventi diritto a seguito della procedura di riordino, con
un'operazione di natura sostanzialmente permutativa. Trovano quindi
applicazione le previsioni dettate dall'articolo 1 della tariffa,
parte prima, allegata al TUR secondo i chiarimenti della citata
circolare. Come sopra segnalato, il tavolo di confronto con
l'Agenzia delle entrate di Aosta è quindi volto a determinare il
valore di partenza dei terreni interessati dal decreto di riordino
fondiario al fine di valutare con ragionevole certezza l'ammontare
delle imposte da versare. Com'è noto la graduatoria dei riordini
fondiari in corso tiene conto anche delle spese fiscali ammissibili
a contributo, gli uffici competenti del Dipartimento agricoltura
continuano a mantenere aggiornata tale graduatoria provvisoria
sulla base delle indicazioni che in questi ultimi anni sono
pervenute in maniera informale dall'Agenzia. Alla luce di quanto
sopra, non si è pertanto ritenuto di far approvare ufficialmente
tale graduatoria alla commissione fintanto che non si sarà in
possesso di dati certi preventivamente concordati con l'Agenzia
delle entrate stessa.
"Se si ritenga di informare i consorzi interessati circa le
motivazioni della sospensione..."
: si precisa che i consorzi
riceveranno comunicazione del loro inserimento nella graduatoria
dei provvedimenti autorizzativi, ai sensi dei criteri dei punteggi
di cui all'articolo 19 della delibera di Giunta regionale n. 715
del 2013, non appena la graduatoria sarà approvata dalla Giunta
regionale; nel frattempo gli uffici del Dipartimento agricoltura
per i presidenti dei consorzi che lo richiedono continuano a
fornire indicazioni puntuali sull'iter in corso, che, come si è
visto, è decisamente complesso. Come si è avuto modo di dimostrare,
l'iter procedurale relativo alle riattivazioni dei riordini in
corso non è affatto sospeso, anche se risulta rallentato da fattori
non dipendenti da quest'Amministrazione, per i quali, come sopra
esposto, si stanno comunque cercando riposte puntuali ed
esaustive.
Presidente -
Per la replica, la parola al Consigliere
Chatrian.
Chatrian (ALPE)
- Sì, grazie Presidente.
Grazie Assessore per le informazioni che ci ha dato. Due
considerazioni. Nel mese di dicembre avevamo accolto con favore la
volontà di reperire delle risorse per poter comunque iniziare un
percorso che sapevamo non semplice, ma che comunque doveva essere
affrontato. Lei oggi ci dà qualche informazione in più dicendo che
la situazione è ancora tutta o in parte da delineare - questa è la
sintesi che mi sembra abbia cercato di farci -, dobbiamo
individuare il miglior percorso: mi sembra che questa sia la
risposta alle domande n. 2 e n. 1, che sono le due domande più
importanti. Noi...l'obiettivo, come dicevo, era veramente
quello...numerosi consorzi gradirebbero sapere qualcosetta in più.
Io una lettera, Assessore, la farei a tutti i consorzi, perché
probabilmente questa graduatoria, da come abbiamo potuto capire
dalla sua risposta, non sarà approvata tra qualche settimana, tra
qualche mese visto e considerato che si deve ancora individuare un
percorso e l'obiettivo, da come ho capito, la criticità principale
è quella di trovare la soluzione per pagare meno imposte possibili
in una semplificazione sia con l'Agenzia del territorio, sia con
l'Agenzia delle entrate, sapendo che comunque le numerosissime
particelle impattano in maniera importante sul bilancio regionale.
Noi quindi chiederemmo al Governo tutto di sollecitare
ulteriormente, al di là della calendarizzazione che state facendo,
e di cercare di individuare il percorso se non migliore, utile per
poter dare le prime risposte ai primi consorzi, ai primi riordini.
L'obiettivo della nostra iniziativa era questo...come dire? la
riattivazione di questi riordini, che, come voi ben sapete, penso
che sia una risposta che l'Ente pubblico, l'Amministrazione
regionale deve dare a seguito di investimenti fatti dal pubblico
che ormai per certi riordini risalgono a trent'anni fa. Grazie.
Presidente -
Punto 19 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK