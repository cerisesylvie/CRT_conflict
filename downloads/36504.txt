Consiglio Regionale della Valle d'Aosta - Oggetto del Consiglio n. 576 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ASSETTO DEL TERRITORIO
Urbanistica e pianificazione territoriale
EDILIZIA
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 576 del 26 giugno 2014 - Resoconto
OGGETTO N. 576/XIV - Disegno di legge: "Modificazioni alle
leggi regionali 27 maggio 1994, n. 18 (Deleghe ai Comuni della
Valle d'Aosta di funzioni amministrative in materia di tutela del
paesaggio), 6 aprile 1998, n. 11 (Normativa urbanistica e di
pianificazione territoriale della Valle d'Aosta), e 8 settembre
1999, n. 27 (Disciplina dell'organizzazione del servizio idrico
integrato). Proroga straordinaria dei termini di inizio e di
ultimazione dei lavori dei titoli abilitativi edilizi".
Presidente
- Chiede la parola il relatore Borrello, ne ha
facoltà.
Borrello (SA) -
Grazie Presidente.
Prima di leggere il testo che avete già avuto modo di ricevere
nella giornata di ieri, faccio una precisazione in merito alla
relazione che abbiamo prodotto in maniera congiunta con il collega
Follien, il quale è il relatore per la V Commissione, perché questo
disegno di legge ha seguito un iter particolare con una seduta
congiunta in III e V Commissione: farò io la relazione per tutti e
mi appresto a leggerla.
Il disegno di legge che ci apprestiamo a discutere si compone di
tre capi inerenti tre differenti leggi regionali relative a tutela
del paesaggio, servizio idrico integrato e attività edilizia. Il
capo uno contiene disposizioni finalizzate ad introdurre
modificazioni alla legge regionale 18 del '94, (Deleghe ai Comuni
della Valle d'Aosta di funzioni amministrative in materia di tutela
del paesaggio), destinate a recepire gli esiti della sentenza della
Corte costituzionale n. 238 del 2013, relativa a disposizioni della
legge regionale 27 del 2012, recante le modificazioni alla legge
regionale 18 del 1994, e al contempo ad effettuare alcune modifiche
resesi opportune in sede di prima applicazione delle novità
introdotte dalla stessa legge regionale.
Le disposizioni correggono la legge regionale, così come
modificato dalla legge regionale 27 del 2012, ritenute illegittime
dalla Corte costituzionale, i cui effetti stanno creando notevoli
problemi interpretativi sul territorio nell'applicazione delle
normative in materia di attività edilizia da parte degli uffici
tecnici comunali e dei professionisti interessati, soprattutto
nelle pratiche di ristrutturazione, restauro e risanamento
conservativo.
Il capo due modifica l'articolo 5 della legge regionale 27 del
1999, (Disciplina dell'organizzazione del servizio idrico
integrato). Tali modificazioni si rendono necessarie per meglio
definire le competenze in capo alla Regione, anche alla luce della
recente deliberazione del 27 dicembre del 2013, (Approvazione del
metodo tariffario idrico e disposizioni di completamento), emessa
dall'Autorità per l'energia elettrica, il gas e il sistema idrico.
Viene contestualmente chiarito che il calcolo tariffario avviene
sulla base dei principi indicati nelle norme europee e statali.
Le disposizioni si configurano come necessarie poiché i regimi
di proroga dell'attuale sistema di determinazione delle tariffe
scadrà il 31 dicembre prossimo venturo ed è necessario per gli
uffici competenti della Regione e del Bacino imbrifero montano
della Valle d'Aosta disporre del quadro normativo di riferimento
aggiornato per procedere con l'individuazione del nuovo sistema
tariffario, soprattutto nel ribadire la competenza statutaria della
Regione. Infatti, mentre nella deliberazione dell'Autorità per
l'energia elettrica, il gas e il servizio idrico n. 585 del 2012,
si ribadiva "che, con riferimento alle gestioni presenti nelle
Province autonome di Trento e Bolzano e nella Regione autonoma
Valle d'Aosta, continuino a trovare applicazione per il periodo
transitorio le metodologie tariffarie attualmente in vigore". La
recente deliberazione della medesima autorità, quella che ho già
citato, del dicembre 2013, modifica dicendo che nell'approvare il
metodo tariffario nazionale ha invece ritenuto che il metodo si
applichi a tutti i soggetti gestori, con la sola eccezione delle
Province autonome di Trento e Bolzano e non anche della Regione
Autonoma Valle d'Aosta, alla quale pertanto detta deliberazione
troverebbe applicazione. La norma contenuta nel disegno di legge n.
20 ribadisce pertanto la competenza della Regione in materia.
Il capo tre dello stesso disegno di legge introduce disposizioni
straordinarie in materia di efficacia temporale dei titoli
abilitativi edilizi, accogliendo le novità introdotte dal
legislatore statale con l'articolo 30, comma 3, del decreto legge
69 del 2013, (Disposizioni urgenti per il rilancio dell'economia),
convertito successivamente in legge, la n. 98 del 2013, al fine di
sostenere in una fase congiunturale particolarmente critica i
settori edilizi e i singoli cittadini, consentendo la realizzazione
di opere assentite ed ancora assentibili oltre i termini ordinari
di validità del titolo
abilitativo, senza dover ricorrere
alla reiterazione del versamento.
Le disposizioni recepiscono le norme statali che consentono la
proroga dei titoli abilitativi in un contesto economico e sociale
di crisi che ha comportato l'eliminazione delle capacità di spesa
di imprese e di cittadini e, di riflesso, il rallentamento
dell'attività edilizia privata, allungando i tempi di realizzazione
delle opere. Occorre infatti ricordare che per il rinnovo del
permesso di costruire attualmente comporta nuovi oneri in termini
di contributo di costruzione.
Occorre infine ricordare che è stato presentato in sede di
Commissione consiliare un emendamento tendente a chiarire che
rientrano nell'ambito dell'applicazione della SCIA gli interventi
edilizi che comportano l'abbattimento di tramezze interne e che,
per effetto dello stesso, un lievissimo incremento di superficie
interna utile non è da assoggettare al permesso di costruire.
Bisogna, poi, fare un'ulteriore comunicazione: all'interno della
Commissione c'è stato un dibattito rispetto a dei quesiti posti
all'interno della Commissione stessa. Avevamo chiesto all'Assessore
competente di poter approfondire le possibilità di intervenire,
all'interno del disegno di legge, al riguardo del capo due,
rispetto alla disciplina dell'organizzazione del servizio idrico
integrato. A seguito di questo intendimento e a questa richiesta
prodotta dalla Commissione all'Assessore competente, verrà
presentato (è già stato iscritto) un emendamento che va a
modificare la ripartizione dei costi per quanto riguarda il disegno
di legge. Grazie.
Presidente
- Ricordo ai colleghi che siamo in discussione
generale. Qualcuno intende prendere la parola? La parola al collega
Nogara.
Nogara (UVP) -
Merci Président.
Io vorrei ribadire l'intervento che ho fatto in occasione della
Commissione consiliare, sulla legge 27/2012. In quella occasione in
Commissione, in presenza dell'Assessore e del dirigente Salussoglia
che ci hanno esposto i motivi del perché questa legge 27/2012 è
stata modificata in base alla sentenza e in base anche a
un'interpretazione del codice dei beni culturali. Proprio per
questo, perché in base a un'interpretazione del codice dei beni
culturali, al contrario della discussione che abbiamo fatto per il
BIM e per le tariffe che sono molto urgenti, a mio parere non è
così urgente andare avanti e accettare subito quanto c'è stato
imposto dallo Stato. Secondo me, secondo noi, dovremmo fare una
riflessione: spesso si parla della nostra autonomia (noi in questo
campo abbiamo la potestà legislativa primaria) e ci riempiamo
spesso la bocca dell'autonomia, però tutte le volte che lo Stato ci
pone un problema o ci pone un paletto noi ci blocchiamo subito e
cambiamo immediatamente tutto. Io non credo che i nostri dirigenti
che hanno scritto la legge 27 del 2012 non si siano prima informati
sia con l'ufficio legale, sia nei vari uffici in cui si dovevano
informare. È stata fatta questa legge e io non vedo perché non
dobbiamo difenderla, non dobbiamo difenderla fino in fondo! Non
vedo perché dobbiamo immediatamente modificarla per quanto ci
chiede lo Stato.
Perché vi dico questo? Questi problemi sono venuti fuori col
Governo Monti. Io vi leggo solo due dichiarazioni. Una
dichiarazione di Renzi che su
La Stampa
del 17 giugno scrive
questo: "Sono stato Sindaco anch'io - aveva scritto Renzi ai
Sindaci italiani - e come voi ricordo la polemica. Quanti cantieri
abbiamo bloccato per la mancanza di un parere, per un diniego
incomprensibile di una Sovraintendenza, per le lungaggini
procedurali."
Allora io dico: non è che bovinamente dobbiamo
rimandare tutto indietro come abbiamo scritto. Secondo me, bisogna
fare un'azione sì amministrativa per rimandare indietro quello che
abbiamo già scritto, ma anche un'azione politica! Io penso che i
nostri Parlamentari a Roma debbano confrontarsi con Renzi, che non
fa altro che dire che questa burocrazia ormai dev'essere tagliata e
che bisogna darsi da fare per togliere tutta questa burocrazia. Io
penso che mettendo assieme le due azioni, sia quella amministrativa
che quella politica, a qualcosa si possa arrivare! E poi vi cito
quello che dice anche
Il Sole 24 Ore
. È il Sottosegretario
Borletti Buitoni, che dice: "Aiutare la cultura: cosa vuol dire
aiutare la cultura? La salvaguardia del territorio, passando per la
semplificazione delle autorizzazioni paesaggistiche".
Io penso che politicamente, con due affermazioni del genere di
un Sottosegretario e del Presidente Renzi, io penso che
politicamente un discorso si possa fare! Possiamo sfruttare forse
l'azione politica dei nostri Parlamentari per arrivare a un
qualcosa? E poi, come in Commissione il dirigente Salussoglia ci ha
spiegato, è un'interpretazione che viene data su queste
autorizzazioni; io penso che un'interpretazione, se ben correlata
con l'amministrativo e il politico, possa cambiare. È per questo
motivo che dico che secondo me non si deve cambiare un bel niente
di quello che abbiamo scritto, ma proprio per ribadire la nostra
autonomia noi dobbiamo ribadire quello che abbiamo fatto nel 2012.
Grazie.
Presidente
- Grazie collega Nogara. Altri Consiglieri che
intendono prendere la parola? Siamo sempre in discussione generale.
La parola al collega Roscio.
Roscio (ALPE)
- Grazie Presidente.
Porto un piccolo contributo anch'io a questo disegno di legge,
visto che l'abbiamo seguito in Commissione. Devo dire che è stato
un percorso interessante, soprattutto per via dell'audizione dei
dirigenti degli Assessorati che ci hanno illustrato anche
tecnicamente la logica che sta dietro questo disegno di legge, che
complessivamente è condivisibile, nel senso che l'idea che sta
dietro è da un lato la semplificazione e dall'altro di rispondere
alle esigenze dei cittadini.
Mi ricollego a quello che ha detto il collega Nogara:
effettivamente si pone un certo problema, che ovviamente gli uffici
non possono risolvere dal punto di vista tecnico, nel senso che il
problema è che il Governo attuale propaganda la semplificazione,
però di fatto purtroppo non ha ancora agito in questo senso.
Allora, è opportuno che noi rivendichiamo la nostra supremazia come
legislatori oppure dobbiamo limitarci a degli aspetti tecnici e a
ratificare alcune cose? È anche vero che, leggendo nel dettaglio
gli articoli, quelle che vengono introdotte sono modifiche non
sostanziali, nel senso che sono aspetti marginali, su cui mi chiedo
se valga la pena di fare una forte battaglia politica o se non
debba prevalere la ragionevolezza e, quindi, arrivare a un
compromesso per andare avanti, e questa mi sembrava fosse la
posizione degli uffici. Tra l'altro, ricordo che a suo tempo la
legge 27/2012 aveva avuto un voto unanime, quindi era frutto di una
posizione condivisa delle forze del Consiglio regionale, il che
potrebbe far propendere per dare ancora di più una forza politica
di riproposta di questa legge.
L'unica perplessità è questa: siccome la legge introduce una
sorta di semplificazione, non solo dando la delega ai Comuni su
certe scelte, ma addirittura eliminando ogni sorta di
autorizzazione per certe cose, rimane una piccola perplessità, che
è quella che la
deregulation
, se vogliamo chiamarla così,
presuppone da parte dei cittadini una grande civiltà. Perché
l'alternativa qual è? È che, in mancanza di autorizzazione e
soprattutto di controlli, si passi dalla liberalizzazione alla
giungla. Quindi, qui bisogna contemperare cosa sia la
semplificazione e in capo a chi stia poi il controllo. Mi viene in
mente un esempio banale: io non chiedo più l'autorizzazione per
installare parabole o apparecchi elettronici e - alé! - diventa un
pullulare che a un certo punto diventa un'esagerazione, in mancanza
di qualunque forma di controllo.
Queste sono le uniche due perplessità che mi vengono in mente
riguardo a questa legge. Un'ultima nota sul capo 2 riguarda la
tariffazione relativa al servizio idrico e alle fognature. Qui mi
sembra che la
ratio
sia quella di ribadire la priorità della
Regione sul servizio idrico, nel rispetto anche di quel referendum
2011 che ribadiva l'idea che l'acqua è un bene comune, quindi da
garantire il più possibile. Mi sembra che l'articolo 4 e il comma 2
dell'articolo 1 diano alcune garanzie, in quanto ci sono tre
soggetti che controllerebbero: la Giunta, la Commissione consiliare
e il CPEL. E su questo poi magari ritorneremo, perché c'è stata una
discussione sugli emendamenti; magari diremo qualcosa negli
emendamenti. Grazie.
Presidente
- Grazie. Altri colleghi? Collega
Borrello.
Borrello (SA
) - Sì, grazie Presidente.
Visto che ho partecipato in qualità di Presidente della
Commissione, bisogna riconoscere al collega Nogara che
effettivamente la questione che lui ha posto sulla necessità di
ribadire il contesto di competenze primarie all'interno della
nostra Regione, per tutelare la nostra autonomia, era stata
condivisa in maniera trasversale all'interno di tutta la
Commissione e avevamo fatto anche dei distinguo, andando a
specificare, così come aveva anche detto la collega Morelli, che la
volontà politica espressa dal precedente Consiglio era chiara e
netta, tant'è che era stata votata all'unanimità.
A questo punto, però, rientriamo all'interno del capo 1 del
disegno di legge n. 20. C'è un discorso da fare: le sentenze si
applicano e non si discutono. Parallelamente a questo, visto che
c'è una sentenza della Corte costituzionale, proprio per andare
incontro ai cittadini e agli uffici tecnici che sono in difficoltà
nell'interpretazione di questa norma che in questo momento è
dicotomica, perché c'è un disegno di legge che dice una cosa e una
sentenza costituzionale che ne dice un'altra, si va a modificare il
disegno di legge. Questo non toglie la possibilità, politicamente,
di andare a ribadire quella che è la volontà della Valle d'Aosta,
la volontà politica già manifestata all'interno del disegno di
legge n. 27 del 2012, che tanta condivisione aveva trovato.
Da un punto di vista più generale, proprio in virtù della
diversificazione in capi del disegno di legge, all'interno di
questa proposizione si nota come c'è un ragionamento di potere
delle competenze primarie della Regione in merito al discorso del
servizio idrico integrato e parallelamente un ragionamento legato
alla semplificazione per quanto riguarda il rilascio dei permessi
di costruire e parallelamente la possibilità di sgravare gli oneri
di rinnovo di tale permesso. Per questo motivo che, nel rispetto di
quella che era stata la discussione in III Commissione, ritenendo
valevoli politicamente le considerazioni, io ho espresso quanto ho
già espresso all'interno della Commissione, che bisogna votare
questo disegno di legge per andare a sanare anche quelle
problematiche legate all'applicazione di alcune sentenze che
arrivano da organismi centrali.
Presidente
- La parola al collega Laurent Viérin.
Viérin L. (UVP
) - Merci Monsieur le Président.
Per riportare qualche elemento alla discussione, riguardo a un
provvedimento che sia da un punto di vista personale che
amministrativo mi aveva visto protagonista, nel senso che è una
legge che avevamo presentato come Assessorato istruzione e cultura
ad agosto del 2012, dopo un lavoro di condivisione con gli Enti
locali, con gli uffici, con la Sovraintendenza e anche con ciò che
era tutto il mondo degli ordini professionali (non
dimentichiamoci), proprio per andare incontro alle esigenze di
sburocratizzazione, di delega ai Comuni, cercando da un lato, come
ricordava il collega Roscio, di non andare a rinunciare a certe
prerogative in materia di tutela del paesaggio, che hanno fatto
della Valle d'Aosta nel tempo un'eccellenza rispetto ad obbrobri
che si possono vedere fuori dai nostri confini regionali, sia per
quanto riguarda la compatibilità tra una legislazione regionale, la
potestà primaria che è stata ricordata da tutti, una certa storia,
una cultura alpina di popolo e di territorio, con quelle che però
erano effettivamente le esigenze di non complicare tutti gli iter,
i tempi, le procedure, tutto ciò che oggi rende difficoltoso
lavorare e operare su territorio, sia per i professionisti, che
soprattutto per il mondo delle imprese e per i privati
cittadini.
Al di là dei contenuti che sono stati riportati nella modifica
di legge a seguito della sentenza 238, che al suo interno ha degli
aspetti interessanti per quanto riguarda il fatto di ribadire la
competenza primaria della Regione in certe materie, ma che contesta
in certi punti di aver ecceduto quella che è una nostra
prerogativa. Qui non si discute tanto sulle eventuali modifiche che
vengono recepite, ma dell'avere - secondo noi - rinunciato ad un
principio, che è quello di riaffermare, anche a seguito di una
sentenza, rispetto ad un Consiglio regionale di una legislatura che
è cambiata qui in Valle, rispetto ad un Governo che è cambiato
anche a livello nazionale, per dire: beh, forse si poteva osare di
più e ribadire la validità di una legge che era stata votata
all'unanimità; con un parere del CELVA, che tra l'altro aveva
delegato una parte del consiglio di amministrazione a seguire,
essendo persone che sono anche del settore. Era stata condivisa,
era stata approvata all'unanimità: sentire da chi è espressione di
una forza autonomista che le sentenze non si discutono, si
applicano, mi ha fatto intervenire! Perché non è che qui siamo nel
campo della giustizia penale o di altri ambiti; qui si parla di
difendere le nostre prerogative statutarie, di fronte a una
sentenza della Corte costituzionale che contesta l'esubero della
nostra volontà di espressione della nostra autonomia. Quello che è
stato detto e che qui si discute è semplicemente questo: il capire
che c'è un'esigenza di intervenire in modo rapido, ma che
probabilmente non sono stati riaffermati certi principi che
potevano comunque essere ridiscussi, essendoci in questo momento
una tendenza leggermente diversa. È stato citato il Presidente del
Consiglio Renzi, ma ci sono certe iniziative che stanno andando
proprio nell'ottica di sburocratizzare, di semplificare e di
delegare ai Comuni certe funzioni. Quindi l'appunto, collega
Borrello, è che quando ci si dichiara autonomisti, beh lo si è fino
in fondo! L'autonomia è un principio che si esercita
quotidianamente! Che uno sia un politico, che sia un funzionario,
che sia un libero cittadino, se si crede nell'autonomia non è solo
uno slogan da sbandierare nel momento in cui fa comodo o comunque
perché fa parte di un certo disegno anche di consenso. L'autonomia
si dimostra tutti i giorni! Ecco ciò che noi vogliamo dire. Un
intero Consiglio regionale e gli uffici che avevano lavorato, non è
che non avevano valutato le misure da mettere in campo.
Semplicemente avevamo detto: bene, abbiamo competenza primaria,
osiamo, cerchiamo di andare incontro alla gente. Questo faceva
parte del disegno di sburocratizzazione e semplificazione
legislativa che all'epoca come Governo ci eravamo dati e, in questa
direzione, credo che il voto all'unanimità del Consiglio era stata
un'azione condivisa da tutti.
Quello che dispiace è semplicemente che in modo frettoloso,
probabilmente, si è voluto correggere, prendendo
paro paro
ciò che lo Stato aveva detto e dicendo: benissimo, si modifica.
Ecco perché, avendo unito le due modifiche, è chiaro che ci sono
esigenze che vanno anche nella direzione dell'altro provvedimento
legislativo. La discussione che è scaturita e maturata in
Commissione da parte dei colleghi, è ribadita oggi, era
semplicemente una riflessione per dire: perché non riusciamo a
vedere di rimettere in campo almeno certe parti che potevano essere
utili alla comunità e invece altre recepirle parzialmente, perché
effettivamente c'eravamo resi conto che...? Invece qui siamo a dire
di essere tutti convinti che la modifica legislativa del 1° agosto
2012 votata all'unanimità era coerente e manifestava tra l'altro un
principio di semplificazione e di delega ai Comuni e di indirizzo a
favore della comunità, però la sentenza della Corte costituzionale
dice certe cose e allora le applichiamo! Da un punto di vista
normativo-legislativo, essendo autonomisti, non si agisce così,
secondo noi. In questo caso si riafferma semplicemente un
principio, chiaramente d'intesa con gli uffici per vedere se da un
punto di vista normativo si possono utilizzare dei crismi diversi
che vadano ad evitare certe remore che ci sono state addotte, per
arrivare ad una soluzione che difende l'autonomia e le nostre
prerogative.
Le prerogative, al di là delle disposizioni normative dello
Statuto, dei codici, dei regolamenti, derivano dalla
giurisprudenza! E ogni volta che si rinuncia... La scuola ce lo
insegna, perché anche nell'ambito scolastico noi non abbiamo le
competenze primarie, ma le abbiamo esercitate nel tempo in tutte le
riforme scolastiche che sono arrivate. Non è che noi avevamo la
competenza quando abbiamo fatto la legge 18, la famosa legge
nazionale che poi qui è stata recepita attraverso la legge 18, così
come nelle varie riforme, dalla Moratti ad altre riforme, non è che
noi avevamo la competenza: l'abbiamo esercitata! E una volta
esercitata si consolida e fa parte della autonomia valdostana, che
negli anni è il bagaglio anche amministrativo che questa Regione ha
come uno degli ultimi fiori all'occhiello, a causa della situazione
che stiamo vivendo, e che noi oggi possiamo ancora vantare.
Per quanto ci riguarda, come Union Valdôtaine Progressiste, noi
- anticipo la dichiarazione di voto - sicuramente ci asterremo su
questo provvedimento, perché ne condividiamo i principi cardine che
ci avevano ispirati già all'epoca, ma noi rifiutiamo la rinuncia
della nostra difesa dell'autonomia, anche se su provvedimenti
minori rispetto a grandi temi che, in questo momento, possono
essere le riforme nel nostro paese che riguardano la nostra
Regione, ma che sono la forma che diventa sostanza, anche e
soprattutto in un momento dove l'autonomia è messa a repentaglio.
Grazie.
Presidente -
Grazie collega Viérin. Altri per la
discussione generale? La parola alla collega Morelli.
Morelli (ALPE) -
Merci Président.
Giusto per fornire un contributo al dibattito, dal momento che
il nostro gruppo nella scorsa legislatura aveva partecipato
attivamente alla stesura di quella legge, contribuendo attraverso
emendamenti che erano stati in larga misura recepiti e che
rispondevano alla nostra filosofia politica autonomista e
federalista. Rapidamente vi leggo semplicemente un passaggio del
collega Cerise, durante la discussione, che credo sia emblematico
del nostro pensiero. "Quando si lavora nell'ottica della
sburocratizzazione e della semplificazione reale e non solo come
dichiarazione di intenti e che, come nel caso specifico, porterà a
una accelerazione delle pratiche, e poi tutto si traduce in una
economia di tempo e di denaro per i cittadini, in questi casi non
può mancare il nostro apporto propositivo e costruttivo. In questo
caso si va nell'ottica della filosofia federalista, che vuole che
una funzione che può essere esercitata da un livello istituzionale
più di prossimità, non dev'essere delegata allo scalino superiore.
In questo caso la Regione che trasferisce ai Comuni funzioni
amministrative in materia di tutela del paesaggio, secondo l'ottica
che citavo prima, sarebbe forse più corretto dire che restituisce,
ma è una interpretazione molto personale. Non possiamo che essere
in linea con questa scelta, che condividiamo, anche perché crediamo
che i Comuni siano ormai strutturati singolarmente o in forma
associata per assolvere a queste funzioni con efficacia ed
efficienza, competenza rafforzata anche da una conoscenza diretta
del territorio, che secondo noi non è per niente marginale, quando
si affrontano delle problematiche di carattere ambientale".
Ecco, questo continua ad essere il nostro pensiero e quindi
anche per quanto riguarda il gruppo di Alpe noi ribadiamo quanto è
già stato espresso anche dal collega Roscio, che il nostro è un
giudizio di perplessità, nei confronti di due forze autonomiste che
sono in maggioranza e che in questo caso si piegano su argomenti
che possono sembrare marginali, ma quando si tratta di difendere,
di salvaguardare dei principi, alla fine non c'è niente di
marginale. Quindi anche per quanto riguarda noi, avremmo auspicato
che ci fosse da parte del Consiglio regionale, da parte della
Regione Valle d'Aosta una presa di posizione più forte e che meglio
rappresenti quell'autonomia alla quale noi tutti facciamo
riferimento.
Presidente -
Grazie. Altri colleghi sempre in discussione
generale? La parola all'Assessore Rini per la replica.
Rini (UV) -
Merci Monsieur le Président.
Innanzitutto permettetemi di ringraziare tutti i colleghi della
III e della V Commissione per il lavoro svolto, e ringrazio i
relatori Borrello e Follien. Non torno ovviamente nel tecnicismo,
che è stato riassunto in maniera puntuale dal collega Borrello. È
chiaro, come del resto abbiamo avuto modo di sottolineare durante
l'audizione in Commissione, che in questo caso è emerso quel
paradosso che giustamente ricordava anche il collega Nogara: un
Governo centrale che da una parte della sburocratizzazione fa un
po' il suo baluardo e poi in realtà non adegua le normative per
andare in questo senso. Infatti il riferimento normativo, come era
già stato ricordato, è il codice dei beni culturali che in più
parti è proprio espressione chiara della burocrazia. Di conseguenza
ci troviamo di fronte a norme che, come è stato ricordato, vengono
poi impugnate.
È vero, come ricordava il collega Nogara, che questa normativa è
stata impugnata dal Governo precedente, però sono veri anche altri
due elementi che, invece, non sono cambiati, a differenza della
classe politica dirigente. Non è cambiato l'apparato ministeriale,
i funzionari del Ministero, quelli che poi decidono fisicamente
sulle normative che noi approviamo e che decidono su basi formali,
su basi tecniche e purtroppo non su basi di buon senso, quelle che
giustamente abbiamo esplicitato tutti noi anche oggi in quest'aula,
e io condivido assolutamente il pensiero che è stato espresso dai
colleghi. L'altro elemento che non è cambiato, che non è mutato, è
la legge statale, quindi il codice dei beni culturali. Il collega
Nogara diceva che è un'interpretazione del codice; in realtà non è
una interpretazione del codice: è proprio la formula letterale
inserita all'interno del codice che va a cozzare con l'articolato
che quest'aula ha votato all'unanimità, condividendo tutti i
principi. Lo ribadiamo forte e chiaro oggi e ancora una volta
condivido quanto è stato detto dal collega Viérin Laurent, che dice
che l'autonomia va esercitata in ogni occasione, tutti i giorni, in
ogni azione. Credo che così sia stato fatto, allora in aula,
votando all'unanimità e così abbiamo esercitato e ribadito la
nostra potestà legislativa. Purtroppo già allora eravamo
consapevoli che c'era questa difficoltà con il codice dei beni
culturali. Giustamente, a parer mio, è stata fatta una forzatura;
purtroppo oggi ci troviamo di fronte a questa sentenza e purtroppo
ci troviamo a doverci adeguare, anche perché sono fatti molto
marginali, come ricordava anche il collega Roscio.
Ancora una cosa. Giustamente durante l'audizione in Commissione
i nostri dirigenti, che ringrazio per il puntuale lavoro di
supporto tecnico, hanno anche loro condiviso tutti i principi con
noi e sottolineato come non sia stata nemmeno capita la
ratio
che stava all'interno della norma: non è stata proprio
compresa la ragione che stava alla base della norma. Però, il voler
forzare la mano e andare avanti creerebbe in realtà un problema,
una criticità proprio per i valdostani, per i nostri concittadini.
Come giustamente ricordava il dirigente - riprendo pari pari anche
dal verbale di quella audizione - si creerebbe un problema che già
abbiamo sperimentato sulla nostra pelle: gli uffici tecnici e i
Comuni, in una fase di impugnativa, si troverebbero a rimanere in
un cosiddetto limbo (ha utilizzato questa parola, a parer mio
corretta), quindi in un'incertezza legislativa, senza saper bene
come fare, perché qualora poi lo Stato avesse accolto, annullando
la norma, questa norma poteva avere effetto retroattivo e
paradossalmente, per dei piccoli interventi, si andrebbe a creare
un pregiudizio proprio per i valdostani.
Quindi, ancora una volta in questa sede ribadiamo la nostra
volontà di esercizio della potestà legislativa e la volontà di
ribadire i contenuti di quella norma; ci troviamo, però, costretti
a portare queste piccole modifiche, proprio per le ragioni che ho
appena esposto. Grazie.
Presidente -
La parola al Presidente della Regione.
Rollandin (UV) -
Sì, grazie.
Solo per fare una distinzione in questa discussione. Le materie
che vengono qui affrontate, in particolare la tutela del paesaggio,
è oggi uno degli argomenti a forte rischio di mantenimento delle
prerogative a livello delle Regioni. È una di quelle materie che
nella modifica del Titolo V passa interamente allo Stato - questo
lo voglio sottolineare - come l'energia e come altre materie.
Abbiamo parlato prima dell'esigenza di chiarirci sulle riforme: con
la semplificazione prevista dal Titolo V, mentre prima sulla tutela
del paesaggio la valorizzazione era comunque in capo alle Regioni e
la parte della tutela era in capo allo Stato, adesso arriviamo alla
situazione in cui tutto sarà in capo allo Stato. Queste erano le
materie che erano in qualche modo a legislazione concorrente, cioè
in parte lo Stato in parte le Regioni.
Perché dico questo? Perché in questa materia tale sentenza, in
quanto sentenza - io adesso non entro nel merito - mi sembra che
tocchi questo aspetto delicato, ma molto importante per il futuro.
Qualcuno giustamente ha detto: il Presidente del Consiglio attuale
si è espresso per la sburocratizzazione. Ma attenzione! Lo
sburocratizzare è il dopo competenza: se io non ho la competenza
non sburocratizzo niente! Qui non è che sburocratizziamo, qui
passiamo a livello di competenze! Questo lo sottolineo, perché è
l'aspetto ancora più delicato e che è alla base della sentenza.
Noi qui, se non ho capito male, pur con le dovute cautele, si è
cercato con questo passaggio di attutire le conseguenze
sull'utenza, dando una possibilità (momentaneamente, tenendo conto
che comunque la sentenza c'è) di non lasciare indefinito, come è
stato detto, un percorso che per gli interessati è sicuramente
importante, perché sennò non riescono a chiudere alcune pratiche,
come le abbiamo intese. Quindi lasciamo in predicato il fatto che
si può lavorare, come i colleghi hanno ricordato, per vedere se ci
sono margini per recuperare quella parte che oggi noi qui ci
troviamo a (tra virgolette) accettare
pro bono pacis,
per
non tener ferme tutta una serie di pratiche. Ma voglio
sottolinearlo, condividendo anch'io il principio: non stiamo
svendendo una competenza! Non stiamo svendendo una competenza, con
questo passaggio. Lo dico chiaro, al di là del voto per questa...
Giustamente la legge 18 aveva avuto un suo percorso ed era stata
sicuramente molto ponderata e molto ben articolata. Oggi qui
andiamo semplicemente a tener conto di una sentenza di cui non
possiamo far finta di nulla. Questo è scontato: come per tutte le
sentenze non possiamo, in qualche modo, che adeguare per la parte
minima che possiamo, mantenendo quell'atteggiamento positivo di
vedere se c'è, giustamente attraverso un'azione con i Parlamentari,
la possibilità di recuperare questo discorso che oggi siamo
costretti, tra virgolette, ad adattare.
Volevo sottolineare questo aspetto, perché la cosa che più mi
preoccupa di tutto questo è che l'andamento su questa materia
scivolerà sempre più verso una competenza che ci taglia fuori, se
non interveniamo decisamente per evitare che questo succeda. Ma
oggi nella proposta è così! Nella proposta che stanno discutendo, è
in questi termini! Quindi noi stiamo facendo una giusta battaglia,
però teniamo conto che la parte grossa sono le competenze vere che
nel Titolo V vanno da un'altra parte, vanno direttamente riservate
allo Stato, non c'è più possibilità di materia concorrente. E
questo è un aspetto molto delicato, che non ci permetterà nemmeno
più di discuterne come stiamo facendo adesso. È materia fuori
dal... Ecco, questo lo voglio dire. Per cui io adesso non entro nel
merito: capisco che questo è più un momento che ci permette di
uscire da un'impasse, rimanendo ognuno sulle posizioni che
condividiamo. Credo che l'invito sia quello di vedere se è
possibile lavorare per recuperare in qualche modo una parte di
possibilità legislativa. Perché come abbiamo fatto questo, se ci
sono le possibilità, possiamo rientrare in un modo diverso e
sicuramente anche cambiare questo punto della legge, che in questo
caso è una parte molto relativa. Grazie.
Presidente -
Dopo le repliche del Presidente e
dell'Assessore, il Regolamento prevede la possibilità di
intervenire sugli articoli. Proseguiamo sull'emendamento della III
e V Commissione che sostituisce il titolo. Se qualcuno intende
prendere la parola su questo emendamento, altrimenti lo mettiamo in
votazione.
I Consiglieri sono pregati di votare. La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
Passiamo all'articolo 1. Vogliamo fare la discussione qui o
andiamo in fondo al dispositivo di legge? La parola al Consigliere
Nogara.
Nogara (UVP) -
Merci Président.
Non ho assolutamente intenzione di fare della polemica su questa
cosa. Lei è andato un po' avanti ed è chiaro che siamo tutti
completamente d'accordo che sul Titolo V è importantissima la
discussione e bisognerà fare un gran lavoro, tutti assieme, perché
non succeda quello che lei ha paventato. Questo volevo dirle e poi
volevo aggiungere che allora quello che stiamo facendo è un
palliativo, perché andiamo incontro agli uffici e andiamo contro la
popolazione che ha bisogno di queste cose. Non sarebbe male, una
volta votata questa legge, prendere l'impegno di mettersi al lavoro
per rifarla più o meno nello stesso modo e portarla avanti.
Grazie.
Presidente -
Altri sull'articolo 1?
Mettiamo in votazione l'articolo.1. La votazione è chiusa.
Presenti: 34
Votanti: 18
Favorevoli: 18
Astenuti: 16 (Bertin, Certan, Chatrian, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset e Laurent Viérin)
Il Consiglio approva.
Articolo 2. Stesso risultato.
Articolo 3. Stesso risultato.
C'è un emendamento della III e V Commissione dopo l'articolo 3,
per inserire il capo 1 bis con l'articolo 3 bis. Nessun
intervento?
Siete pregati di votare. La votazione è conclusa.
Presenti: 34
Votanti: 18
Favorevoli: 18
Astenuti: 16 (Bertin, Certan, Chatrian, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset e Laurent Viérin)
Il Consiglio approva.
All'articolo 4 abbiamo due emendamenti: uno della minoranza, che
si deve esaminare prima, e un emendamento dell'Assessore Bianchi e
dei Consiglieri Borrello, Restano, Follien e Isabellon. Emendamento
1 dell'opposizione. Qualcuno chiede la parola per illustrarlo? La
parola al collega Gerandin.
Gerandin (UVP) -
Grazie Presidente.
Semplicemente per dire due parole, a seguito anche di quanto
emerso all'interno della Commissione, che ha esaminato attentamente
e che io tra l'altro devo ringraziare, perché penso che abbia
compreso la portata di questo emendamento, e in Commissione è anche
stato bene esplicitato che in questo momento bisogna fare molta
attenzione a portare delle novità su delle materie così importanti.
Ci tengo a ribadire che questo non è un adeguamento a una sentenza
della Corte costituzionale; questo è un adeguamento voluto per
andare nella direzione di quella che è l'indicazione a livello
nazionale, dell'adeguamento a norme europee. Però, proprio a
partire dai contenuti di questo emendamento, mi pare corretto fare
due riflessioni che siano comunque di dominio pubblico.
Noi partiamo da uno stato di fatto, da una realtà: quella che,
grazie alla legge regionale 27 del 1999, ha permesso alla Valle
d'Aosta di avere una tariffa per il servizio idrico integrato, che
penso sia la più bassa in Italia. È riuscita a dare questa
opportunità per il semplice motivo che all'interno di questa legge,
all'articolo 5 comma 2, c'era un passaggio che ha permesso di
detrarre dal conteggio delle spese degli ammortamenti tutta la
parte legata agli investimenti, agli interventi dei responsabili
dei sub ATO (prima i Comuni, poi le Comunità montane e quelli che
sono subentrati negli anni) e a tutte quelle risorse finanziarie
che non gravavano direttamente sui bilanci. Tutto ciò che era
finanziato dalle norme dello Stato, da leggi dello Stato, da leggi
europee e anche da finanza regionale, derivante da finanza locale,
non entravano in tariffa.
Un solo esempio che a me pare molto significativo.
L'Amministrazione regionale nel 2008 ha approvato una legge
importantissima, che è alla base di quegli importanti investimenti
che sono stati fatti per l'adeguamento delle reti e quant'altro, la
legge 13 del 2008, che ha messo in campo 180 milioni. Li aveva
messi in campo allora, perché poi nel tempo non sono più stati 180
milioni, perché ormai le ultime finanziarie hanno dato dei tagli
incredibili al servizio idrico, al finanziamento di queste leggi,
per cui non sono più 180 milioni, ma sono comunque delle risorse
importanti che hanno permesso di adeguare questi impianti. Ebbene,
tutte queste risorse non entravano in tariffa, neanche nella quota
ammortamenti. Ora, a noi pareva logico, in un momento così
delicato, di non provare neanche a modificare una virgola delle
basi che ci hanno permesso di mantenere una tariffa di questo
genere!
Pertanto, noi semplicemente, entrando nell'articolato, che a noi
pare un adeguamento accettabile, perché poi alla fine quando si
dice "la Giunta regionale sentite le Commissioni consiliari
competenti, di intesa col Consiglio permanente",
questa è la
logica che abbiamo sempre chiesto. Però, a margine di quella che
era la proposta, noi chiedevamo che al posto delle parole "di
investimento e di esercizio", si aggiungesse "finanziati
direttamente per investimento ed esercizio", che è la dicitura
esatta dell'articolo 5 comma 2 della legge 27 del 1999. Devo dire
che - almeno, questo ci è parso - che la volontà anche della
maggioranza, soprattutto quella espressa dall'Assessore in
Commissione, è quella di mantenere al di fuori della tariffa queste
risorse, questi investimenti. Allora, in questo momento, a noi
pareva logico essere chiari: nessuno nell'applicazione della
tariffa in Valle ha mai avuto dubbi interpretativi e io non vorrei
crearne, perché con la vostra dicitura, quando dite di inserire
solo i "diretti", può anche darsi che i diretti siano riferiti alle
risorse che l'ente gestore, l'ente appaltante mette in campo, senza
distinzione tra risorse proprie e risorse derivanti da terzi.
Allora, io dico: tenuto conto che in questo caso, proprio per il
principio che alcuni prima hanno espresso, per l'importanza in
questo momento di non gravare sulle famiglie, perché non immagino
quali sarebbero le ripercussioni se eventualmente questa modifica
di legge venisse interpretata in malo modo, noi riteniamo che
mantenere la dicitura "finanziati direttamente"
sciolga ogni
dubbio interpretativo, perché fino ad oggi nessuno ha mai avuto
dubbi interpretativi.
Presidente -
Grazie collega. Altri chiedono la parola
sull'emendamento numero 1? La parola all'Assessore Bianchi.
Bianchi (UV) -
Intervengo in replica e allo stesso tempo
illustro l'emendamento che abbiamo presentato come maggioranza.
Innanzitutto evidenzierei subito una cosa, per non creare
allarmismo, cioè che le modifiche apportate alla legge non cambiano
e non comportano ricadute sul sistema tariffario regionale, quindi
da quel punto di vista nulla cambia.
Poi, circa la discussione che è emersa in Commissione, diceva
bene il collega Elso Gerandin, nel senso che nessuno qui pensa di
andare a caricare sulla tariffa gli investimenti non propri dei sub
ATO. Quindi, proprio in funzione di questo e della discussione che
c'è stata in Commissione, si era presentato questo emendamento con
la parola "diretti", proprio perché andava in quella direzione. Il
collega Gerandin diceva appunto che non c'è stato un ricorso della
Corte costituzionale, ma era solamente una delibera dell'autority.
Si, è vero, questo è vero e lo confermo, però è anche vero che noi
abbiamo riportato la stessa dicitura di legge della Provincia di
Trento, che è stata impugnata dalla Corte costituzionale e ha avuto
ragione. Ecco perché riteniamo opportuno di non distaccarci da
questa dicitura e, aggiungendo solamente la parola "diretti",
andiamo a dire le stesse cose. Grazie.
Presidente -
Grazie Assessore.
Quindi poniamo in votazione l'emendamento 1 della minoranza. I
colleghi sono pregati di votare. La votazione è conclusa.
Presenti: 34
Votanti: 16
Favorevoli: 16
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin Bertolin, Perron, Restano, Rini, Rollandin, Testolin, Marco
Viérin)
Il Consiglio non approva l'emendamento.
Si passa alla votazione dell'emendamento n. 2 dell'Assessore
Bianchi e altri, prego i colleghi di votare. La votazione è
chiusa.
Presenti: 32
Votanti: 32
Favorevoli: 32
Il Consiglio approva all'unanimità.
Mettiamo in votazione l'articolo nel suo complesso. La votazione
è aperta. La votazione è chiusa.
Presenti: 34
Votanti: 18
Favorevoli: 18
Astenuti: 16 (Bertin, Certan, Chatrian, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Articolo 5. Stesso risultato.
Si mette in votazione il disegno di legge nel suo complesso.
Votazione aperta. Votazione conclusa.
Presenti: 34
Votanti: 18
Favorevoli: 18
Astenuti: 16 (Bertin, Certan, Chatrian, Cognetta, Donzel,
Fabbri, Ferrero, Fontana, Gerandin, Grosjean, Guichardaz, Morelli,
Nogara, Roscio, Rosset, Laurent Viérin)
Il Consiglio approva.
Passiamo al punto 33.04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK