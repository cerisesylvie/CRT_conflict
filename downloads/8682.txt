Consiglio Regionale della Valle d'Aosta - Oggetto del Consiglio n. 3183 del 11 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3183 del 11 novembre 1987 - Resoconto
OGGETTO N. 3183/VIII - NECESSITÀ DI UNA DISCIPLINA PER LA
POSA, SULLE MONTAGNE VALDOSTANE, DI ELEMENTI COMMEMORATIVI DI
CADUTI IN MONTAGNA. - (Interrogazione)
PRESIDENTE
: Do lettura dell'interrogazione in oggetto,
presentata dal Consigliere Baldassarre:
INTERROGAZIONE
Notizie stampa hanno evidenziato come un gruppo di alpinisti
bulgari abbia raggiunto la vetta del Cervino per collocarvi una
targa a ricordo di connazionali caduti in montagna;
RILEVATO CHE sulle montagne valdostane, a tutte le quote,
gitanti, escursionisti ed alpinisti si imbattano in "Souvenirs" che
nel passato hanno già dato luogo a critiche, anche negli stessi
ambienti delle guide alpine;
PUR RISPETTANDO il ricordo verso i Caduti in montagna;
INTERROGA
l'Assessore al Turismo, Urbanistica e Beni Culturali per sapere
se non ritiene opportuno per il futuro eliminare tali espressioni
e, semmai, destinare nei cimiteri appositi spazi affinché possa
liberamente esprimersi il rito celebrativo.
PRESIDENTE
: Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
In linea generale, non si può che
concordare con l'osservazione del Consigliere Baldassarre. In
effetti, pur senza nulla togliere al significato umano e morale di
determinate espressioni commemorative, va riconosciuto che il
proliferare di tali iniziative può, alla lunga, costituire un
elemento di disordine e di deterioramento del paesaggio.
La soluzione proposta, di riservare appositi spazi nell'ambito
dei cimiteri, è certamente interessante e verrà tenuta nella debita
considerazione, anche se va rammentato che la gestione dei cimiteri
è demandata ai comuni. Comunque, terremo conto, per l'avvenire, di
questa situazione, proprio per contenere al massimo un eccesso di
proliferazione di queste lapidi, fatto che, mentre può essere
comprensibile sotto l'aspetto umano, fa sorgere qualche dubbio per
quanto attiene alla tutela dell'ambiente.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Ringrazio l'Assessore per la
sensibilità dimostrata nei confronti della mia interrogazione.
Non posso condividere l'accusa, nei miei confronti, riportata su
di un settimanale valdostano, nella quale mi si tacciava di
avercela a morte con le lapidi. Evidentemente, quel giornalista,
poco identificabile perché apponeva in calce all'articolo solo le
iniziali del suo nome e cognome, non aveva capito che la mia lotta
non era contro le lapidi, come è già stato chiarito in modo
esplicito anche dall'Assessore quando ha dichiarato di concordare,
in linea di massima, con la mia impostazione.
In certi ambienti, tuttavia, le lapidi possono anche essere
elementi di disturbo. In alta quota, ad esempio, esistono numerose
lapidi, come è stato documentato anche dal mensile "La Montagna",
che ricordano particolari imprese alpinistiche o caduti in
montagna. Questo, però, non vuol dire che io ce l'abbia con le
lapidi o con i morti che da esse sono ricordati, anzi, sono
fortemente riconoscente nei confronti delle persone da esse
commemorate e che hanno sacrificato la loro vita per compiere
un'ardua impresa.
Ringrazio nuovamente l'Assessore per la sensibilità dimostrata e
mi auguro che si faccia qualcosa per porre fine a questa situazione
che non aggiunge alcun effetto positivo all'immagine della Valle
d'Aosta e delle sue bellissime montagne.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK