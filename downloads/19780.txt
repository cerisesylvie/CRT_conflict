Consiglio Regionale della Valle d'Aosta - Oggetto del Consiglio n. 2961 del 22 gennaio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
CAVE, MINIERE E TORBIERE
Precedente
Successivo
Resoconto integrale del dibattito dell'aula
Oggetto del Consiglio n. 2961 del 22 gennaio 2003 - Resoconto
OGGETTO N. 2961/XI Individuazione di un'area da utilizzare quale
cava di materiale inerte. (Interrogazione)
Interrogazione Appreso che ai confini fra i Comuni di Quart e
Nus, a nord della strada statale n. 26 (altezza del ponte che
attraversa la Dora Baltea) ed a valle degli abitati di Chetoz e
Jacquemin, sarebbe stata individuata un'area da utilizzare quale
cava di materiale inerte;
Osservato che tale iniziativa ha giustamente messo in allarme le
popolazioni locali e i proprietari della zona, preoccupati per
l'impatto ambientale, per i problemi economici e per il disagio che
l'attivazione di una cava in area prossima a vie di comunicazione e
a frazioni abitate comporterebbe;
Creduto opportuno avere più approfondite informazioni al
riguardo;
il sottoscritto Consigliere regionale
Interroga
l'Assessore competente per sapere:
1) se è vero che la zona descritta in narrativa, sita ai confini
fra i Comuni di Quart e Nus, potrebbe essere interessata da una
cava di materiale inerte e se l'intervento sia previsto dal
cosiddetto "piano-cave";
2) in caso affermativo, a quale punto è l'iter autorizzativo
della cava ed in quali tempi e con quali modalità l'iniziativa
potrebbe essere concretamente avviata;
3) in quale misura sono stati o saranno approfonditi le
tematiche di impatto ambientale, i problemi economici e quelli
relativi ai disagi subiti dagli abitanti della zona.
F.to: Curtaz
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Come è noto anche al Consigliere Curtaz,
l'attività estrattiva in Valle d'Aosta è regolata dal Piano delle
attività estrattive, che, per quanto concerne i materiali inerti,
sabbia e ghiaia, è stato approvato dal Consiglio regionale nel
giugno 1994. L'area a cui fa riferimento il Consigliere è inserita
nell'elenco delle aree a potenziale destinazione estrattiva,
quindi, previo l'ottenimento dell'autorizzazione prevista dalla
legge regionale n. 15/1996, all'interno della stessa è possibile
intraprendere l'attività di coltivazione.
Con un'istanza del 29 settembre 2000, un'Impresa ha chiesto
l'autorizzazione per dieci anni, ai sensi della legge n. 15/1996,
alla coltivazione della cava in località Chetoz. L'istruttoria è
stata sospesa a seguito degli eventi alluvionali dell'ottobre 2000,
in relazione alla priorità che era stata data allora alla pulizia
degli alvei dei torrenti e della Dora, quindi con un esubero di
materiale che non richiedeva e non giustificava il prelievo di
materiale da cava. L'istruttoria è stata ripresa il 7 novembre 2002
e, a seguito della ripresa dell'istruttoria, il 22 novembre 2002 è
stato effettuato un sopralluogo congiunto da parte dei
rappresentanti di tutte le Strutture regionali competenti in
materia di: rischio idrogeologico, Tutela del paesaggio,
Urbanistica, Corpo forestale della Valle d'Aosta. È stato fatto
l'esame della richiesta nella prevista Conferenza dei servizi, che
si è tenuta il 13 gennaio di quest'anno, e l'istruttoria è stata
nuovamente sospesa, perché la conferenza, su richiesta del Servizio
cartografia, ha chiesto integrazioni per quanto riguarda la
stratigrafia del terreno, quindi ha richiesto che venisse prodotta
ulteriore documentazione tecnica per quanto riguarda gli aspetti
geologici. L'istruttoria proseguirà, ottenuti questi dati, con la
valutazione di impatto ambientale; il progetto è stato pubblicato
sul Bollettino ufficiale della Regione del 10 dicembre 2002 e la
pubblicazione avverrà per 60 giorni. Acquisiti gli elementi
richiesti, la Conferenza dei servizi potrà esprimere il proprio
parere positivo e, nel caso di valutazione ambientale positiva da
parte del Comitato tecnico per l'ambiente, sarà l'Ufficio miniere e
cave dell'Assessorato del territorio che predisporrà la relativa
delibera per l'approvazione della Giunta regionale. Tale
provvedimento potrebbe essere formalizzato, così mi segnalano gli
uffici, entro la fine del mese di marzo prossimo venturo. Per
quanto riguarda l'ultima domanda formulata, ho già detto che questi
progetti sono oggetto di VIA, quindi in quella sede devono trovare
risposta le problematiche evidenziate. Per quanto riguarda, ad
esempio, la viabilità, sarà cura dell'Amministrazione comunale, che
partecipa alla Conferenza dei servizi con la presenza del Sindaco,
definire le modalità che dovranno essere tradotte in una
convenzione fra Impresa, esercente la cava e il Comune stesso per
regolamentare l'accesso e quindi la viabilità.
Non è previsto l'uso di esplosivo data la tipologia di materiale
in oggetto e, per quanto riguarda eventuali problemi relativi a
polveri generalmente legate a questo tipo di estrazione,
l'autorizzazione potrebbe anche imporre la realizzazione di
soluzioni tipo impianto di irrigazione, come peraltro previsto in
numerose altre attività di questo genere, per ridurre l'impatto
dovuto alle polveri.
Président
La parole au Conseiller Curtaz.
Curtaz (PVA-cU)
Questa mia interrogazione perseguiva
soprattutto finalità di carattere informativo, quindi prendo atto
delle informazioni che l'Assessore competente mi ha fornito.
Ovviamente, sulla base delle informazioni, dovrò approfondire
questa tematica, anche perché la cava, se realizzata, verrebbe ad
interessare una zona abbastanza delicata, sia sotto il profilo
ambientale, sia sotto il profilo dell'urbanizzazione, perché si
tratta di una zona fra quelle più densamente abitate, se non
proprio in corrispondenza della cava, quanto meno nell'immediatezza
della stessa.
Mi sembra che anche gli abitati di Nus e di Quart non siano così
lontani, quindi sorgerebbero problemi che potrebbero coinvolgere,
non solo gli abitanti delle frazioni immediatamente prossime alla
cava, ma anche quelle dei centri dei due Comuni interessati.
Chiaramente un commento più preciso da parte del nostro gruppo su
questa vicenda avverrà quando l'iter istruttorio sarà concluso. A
tale proposito, diamo particolare importanza alla valutazione di
impatto ambientale, perché dalla valutazione dovranno emergere
risposte alle problematiche che da questo intervento potrebbero
sorgere. Siamo interessati soprattutto alla salute e alla qualità
della vita dei cittadini, che da questa iniziativa potrebbero avere
non pochi disagi. Questo lo dico perché, abitando in una zona
prossima ad una cava, so cosa hanno passato e stanno ancora
passando i cittadini che abitano in prossimità di queste cave, che
spesso sono stati costretti a rivolgersi alla Magistratura
ordinaria per ottenere risarcimenti e per avere il rispetto di
prescrizioni amministrative, che spesso nessuno fa rispettare.
Anche questo è un problema che ci dovremmo porre, così come forse
dovremmo porci la questione, ma non è oggi la sede, di una
valutazione, sulla base anche dell'esperienza acquisita, della
cosiddetta "legge sulle cave", cioè di una legge che sicuramente
costituiva un passo in avanti rispetto alla situazione precedente
ma che, alla luce dell'esperienza di questi anni, va forse rivista.
Sarà quindi opportuno fare una riflessione su questi temi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK