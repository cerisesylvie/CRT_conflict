Consiglio Regionale della Valle d'Aosta - Oggetto del Consiglio n. 2384 del 9 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula
Oggetto del Consiglio n. 2384 del 9 gennaio 2002 - Resoconto
OGGETTO N. 2384/XI Qualità dell’aria
nell’area urbana di Aosta. (Interrogazione)
Interrogazione Visti i dati relativi alla qualità
dell’aria nell’area urbana di Aosta,
rilevati dall’Arpa nella seconda quindicina di
dicembre 2001;
Considerato che per quanto riguarda alcuni agenti inquinanti,
quali il biossido di azoto o le polveri sospese, i valori rilevati
in alcuni giorni sono stati superiori alla media;
Atteso che la causa dell’inquinamento
dell’aria è dovuta in particolare agli impianti di
riscaldamento e ai gas di scarico dei veicoli a motore;
i sottoscritti Consiglieri regionali
Interrogano
l’Assessore competente per sapere:
1) che cosa è stato fatto, e cosa si sta facendo, per evitare
che si superino ad Aosta i livelli di sicurezza per la qualità
dell’aria;
2) come valuta l’azione fin qui svolta della
regione per favorire la riconversione degli impianti di
riscaldamento che usano combustibili inquinanti;
3) quali sono le azioni ulteriori che si intendono intraprendere
per garantire in Aosta una migliore qualità
dell’aria soprattutto in inverno.
F.to: Squarzino Secondina - Curtaz
Président La parole à l’Assesseur à la santé, au
bien-être et aux politiques sociales, Vicquéry.
Vicquéry (UV)
Premesso che il contenuto
dell'interrogazione è - o dovrebbe essere - argomento di
discussione del Consiglio comunale di Aosta, cercherò di dare delle
risposte per quanto di competenza - e sottolineo per quanto di
competenza - dell’Amministrazione regionale e di
questo Assessorato, che ha fondamentalmente un ruolo di verifica
oltre che, come ben noto, di legislazione, ma i contenuti
dell'interpellanza, ripeto, esulano in gran parte dalle competenze
dell’Amministrazione regionale. Inizierò con
l’aspetto che viene gestito dall’ARPA
su indicazione della Regione e riguarda l’aspetto
dei controlli.
L’ARPA effettua il monitoraggio in continuo,
attraverso la rete regionale di controllo della qualità
dell’aria, delle concentrazioni di inquinamento
atmosferico e fornisce al comune informazioni in base alle quali
possono essere assunti provvedimenti di riduzione
dell’inquinamento nei casi di episodi acuti in atto.
Questa attività è svolta dall’ARPA fin
dall’inizio del 1998 attraverso
l’invio giornaliero di un rapporto relativo ai dati
rilevati al giorno precedente.
È evidente che l’efficacia dei provvedimenti per
la limitazione dell’inquinamento è maggiore se è
possibile produrre un'informazione previsionale. Per questo motivo
l’ARPA, in armonia con le più recenti indicazioni
dell’Unione europea, è attualmente impegnata nella
messa a punto di un sistema di controllo
dell’inquinamento atmosferico di tipo integrato.
Esso è basato su uno stretto rapporto fra monitoraggio, cioè le
misure con le centraline, l’inventario delle
sorgenti di emissione, cioè traffico, riscaldamento, industria, e i
modelli di dispersione di inquinanti
nell’ambiente.
L’ARPA, nel corso del 2000 e del 2001, ha
realizzato, su indicazione della Regione, il catasto regionale
delle fonti di emissioni, nelle quali sono censiti, riferiti
all’intero territorio regionale, in particolare per
la città di Aosta, i volumi di traffico, le potenze termiche degli
impianti di riscaldamento installate, le più significative
emissioni industriali. Le informazioni sono riferite ad unità
territoriali quadrate di lato, pari a 500 metri.
Esse sono archiviate su supporto informatico e georeferenziate,
al fine di un'elaborazione e presentazione grafica su cartografia
regionale. In questo modo, con l’uso del modello di
dispersione, partendo dalla conoscenza delle attuali concentrazioni
di emissioni e prendendo in considerazione di dati delle previsioni
meteorologiche regionali, è possibile ottenere la stima dei livelli
di inquinamento, che si raggiungeranno, ora per ora, nelle 48 ore
successive.
Questo strumento, già tuttora disponibile, è attualmente in fase
di sperimentazione e permetterà quanto prima di fornire
informazioni previsionali, che mettano il comune in grado di
applicare i provvedimenti che possono prevenire
l’insorgenza medesima di situazioni di elevato
inquinamento. Ci rendiamo conto della grande importanza di questo
strumento, che è già applicato anche alla simulazione dei livelli
di inquinamento, prodotti dai diversi regimi di traffico lungo
l’asse principale della Valle, in condizione di
apertura e chiusura del Tunnel del Monte Bianco.
Per quanto riguarda la valutazione degli effetti delle azioni
fin qui svolte per favorire la riconversione degli impianti di
riscaldamento da combustibili più inquinanti (olio combustile,
carbone) a combustibili meno inquinanti (metano, GPL), sulla base
del catasto di emissioni che ha tratto i dati relativi agli
impianti termici dall’Assessorato regionale
all’industria, commercio, artigianato, le
percentuali di combustibile per la produzione di potenza termica
utile risultano, al 2000, così ripartire: gasolio 49,8 percento,
diciamo un 50 percento; legna nulla; metano 34,7 percento; olio
combustibile 15,3 percento; GPL 0,2 percento. A questo proposito
l’Assessorato all'industria segnala che le utenze
allacciate alla rete di metanizzazione di Aosta sono 3.590, è un
dato aggiornato al 5 ottobre 2001.
Tutti gli impianti a metano per i quali sono stati erogati
finanziamenti - preciso che sono state presentate e accolte 3551
domande a livello regionale per un importo di 4.678 milioni di
contributi erogati ai sensi della legge regionale n. 44/1996 - sono
stati controllati per verificare la regolare esecuzione
dell’intervento.
Il Servizio energia dell’Assessorato industria,
ai sensi del DPR n. 412/1993, ha effettuato una decina di controlli
sull’effettivo stato di manutenzione e di esercizio
degli impianti termici. Preciso inoltre che, come è noto, il Piano
sociosanitario regionale per il triennio 2002-2004, approvato con
legge regionale n. 18, ha affidato all’ARPA le
verifiche connesse con l’esercizio e la manutenzione
degli impianti di riscaldamento, e a questo proposito verrà
predisposto un apposito programma operativo. Dai dati di
concentrazione di inquinanti rilevati dalla rete di monitoraggio
della qualità dell’aria si osserva una diminuzione
del biossido di zolfo da 56 nanogrammi/mc relativi al semestre
invernale 1994-1995, a 16 nanogrammi/mc relativi al semestre
invernale 2000-2001, pari al 71 percento, quindi con un
notevolissimo miglioramento.
Questo è dovuto alla diminuzione dell’uso di
combustibile a maggiore tenore di zolfo, olio combustibile,
gasolio; al contrario, i valori di concentrazione, in particolare
per le particelle in sospensione con diametro inferiore ai 10
nanogrammi, hanno subito una riduzione assai inferiore, da 50
nanogrammi/mc a 44 nanogrammi/mc. Questo in termini di stato di
fatto.
Il Comune di Aosta, in relazione a questo, ci dice che il
superamento dei livelli di attenzione è avvenuto unicamente per il
biossido di zolfo nelle centraline gestite
dall’Agenzia regionale per la protezione
dell’ambiente in Piazza Plouves e presso il Teatro
Romano. In effetti il picco è stato rilevato in data 18 dicembre
rispetto ai 5 parametri che vengono rilevati da parte delle
centraline, che riguardano il biossido di zolfo, il biossido di
azoto, l’ozono, il monossido di carbonio e altri
valori che vengono definiti in modo tecnico diverso.
Rispetto a questi il 18 dicembre 2001 si è rilevato un valore di
biossido di azoto di 235, rispetto al valore di riferimento inteso
come livello di attenzione di 200. Su questo bisogna ricordare che
una cosa sono i livelli di attenzione, altra cosa sono i livelli di
allarme. In Aosta nel momento di più alta concentrazione si è
lievemente superato solo il livello di attenzione, per fortuna
siamo ben distanti dal livello di allarme che in questo caso per il
biossido di ozono è di 400 nanogrammi/mc.
Il Comune di Aosta dice che i provvedimenti presi previa
consultazione con l’ARPA, e dopo aver valutato i
bollettini meteo del corrispondente servizio regionale relativi ai
giorni successivi, sono consistiti nel comunicato stampa, diffuso
nel tardo pomeriggio dal sindaco, che ha rappresentato la
situazione che si era prodotta e ha invitato i cittadini a limitare
l’uso della macchina privata per i propri
spostamenti in città.
La situazione, tenuta sotto controllo, è migliorata grazie dalla
diminuzione dell’intensità del traffico cittadino e
al miglioramento delle condizioni meteorologiche. Il Comune di
Aosta, grazie ai rilievi della qualità dell’aria
fornita dall’ARPA, segue in maniera ravvicinata e
attenta l’evolversi della situazione, pronta nel
caso ad adottare i provvedimenti che si renderanno necessari alla
tutela della salute pubblica. Questo per quanto riguarda
l’aspetto dell’attività svolta finora
dal Comune di Aosta.
Riguardo agli interventi che dovrebbero essere presi in materia,
indubbiamente l’aspetto forte correlato con quello
della riconversione degli impianti di riscaldamento concerne la
riduzione e la razionalizzazione dei flussi di traffico,
nell’ambito dei piani comunali di traffico, i
cosiddetti "PUT", su cui rinviamo alle competenze del Comune di
Aosta.
Preciso al riguardo che, limitatamente alle competenze
dell’Assessorato al territorio, la Giunta regionale,
con delibera n. 4162/1999, ha ulteriormente rafforzato le procedure
riguardanti il cosiddetto "bollino blu", e ha deliberato di
approvare nuove disposizioni rispetto a quelle impartite con
direttiva del 7 luglio 1998, che prevedono, fra
l’altro, il controllo dei gas di scarico a tutti gli
autoveicoli, omologati ai sensi della direttiva comunitaria e
immatricolati da quattro anni, che abbiano già effettuato la prima
revisione.
Questa delibera di Giunta regionale è una delibera che va a
"scavare" ancora, se si può usare questo termine, nel merito del
controllo, e va a dare delle disposizioni molto più restrittive
rispetto a quelle che erano state date precedentemente.
Concludo dicendo che il Comune di Aosta, in materia di ambiente
- ma ripeto che questa è competenza comunale - si sta attivando a
largo raggio, perché si può rilevare la partecipazione del comune
alle domeniche ecologiche con l’organizzazione di
manifestazioni di iniziativa ambientale, ad esempio:
- riciclo di materiale da parte dei bambini con animatore,
degustazione di gelati alle erbe, cibi particolari, presenza in
piazza di venditori di materiali connessi con
l’ambiente, erboristi, eccetera;
- partecipazione alle manifestazioni "Città
senz’auto", sempre con
l’organizzazione di manifestazioni mirate;
- l’incarico per arrivare ad ottenere le
certificazioni ambientali ISO 14001 (attualmente è terminata la
fase di analisi ambientale e si sta valutando il documento
concernente la politica ambientale del comune di Aosta, per
predisporre un manuale applicativo);
- la partecipazione al bando del Ministero
dell’ambiente per la realizzazione di "Agenda 21",
che prevede un finanziamento per il Comune di Aosta di 300
milioni;
- la predisposizione di un comitato scientifico per
l’ambiente;
- il concorso di idee per percorsi urbani di turismo culturale
ai fini turistici, ma anche nell’ottica di
incentivare la passeggiata a piedi in città;
- gli incentivi, anche se limitati, all’acquisto
di mezzi non inquinanti;
inoltre, iniziative assunte in applicazione delle direttive di
Giunta regionale sulla viabilità, zone blu e parcheggi e, in
ultimo, anche la realizzazione di rotonde alla francese, che
rendono più fluido il traffico e quindi hanno una ricaduta
positiva.
Questo a largo raggio è quanto risulta dalle informazioni che
abbiamo su questo problema. Ripeto, possiamo e dobbiamo dare un
messaggio assolutamente tranquillizzante ai cittadini di Aosta,
fermo restando che è dovere precipuo da parte delle amministrazioni
comunali e degli enti e istituti preposti, di monitorare con molta
attenzione un fenomeno che sicuramente è acuito durante i periodi
di siccità e di poca ventosità come l’attuale.
Président
La parole à la Conseillère Squarzino
Secondina.
Squarzino (PVA-cU)
Ringrazio l’Assessore
per le informazioni. Credo che i cittadini desiderino ricevere un
messaggio tranquillizzante, ma su dati reali; non è che il politico
debba lanciare messaggi tranquillizzanti al cittadino, ma il
politico deve lavorare per creare una situazione realmente
tranquillizzante per il cittadino. Dai dati che
l’Assessore ha fornito, credo che ci sia da parte
della Regione, grazie all’ARPA, un attento lavoro di
ricognizione, di verifica, di controllo dei dati.
Di questo bisogna dare atto. Sono dati che consentono alla città
di Aosta - ho solo parlato di questo e non ho chiesto dati su
Courmayeur e Valtournenche, anche perché quest’anno
sia Courmayeur, per la chiusura del tunnel, sia Valtournenche, per
la mancanza di neve, registrano una diminuzione del traffico - di
assumere le sue decisioni e di intervenire, come ha fatto anche
recentemente il sindaco e quindi i dati diventano poco
significativi.
Dai dati che l’ARPA ci offre, e sono dati che i
lettori della stampa possono periodicamente trovare sul quotidiano
nelle pagine regionali, abbiamo visto che nella seconda quindicina
di dicembre, per quanto riguarda l’inquinamento da
biossido di azoto, dovuto sia al traffico, sia al riscaldamento in
modo particolare, è stata rilevata una situazione mediocre e, in
alcuni giorni, quali il 18, il 19 e il 21, cattiva.
Questo vuol dire che è stato superato il livello di attenzione;
è chiaro che non è il livello di inquinamento, lo spero bene, però
è stato superato il livello di attenzione, come pure è stato
sfiorato il livello di attenzione anche per le polveri sospese, che
sono agenti inquinanti, agenti che introducono
all’interno dell’organismo delle
sostanze nocive alla salute. Chi ha letto oggi "La Stampa", ha
visto che questi dati negativi sulla qualità
dell’aria nell’area urbana di Aosta
ritornano nuovamente. Proprio oggi, il 9 gennaio, vediamo che
nuovamente il biossido di azoto ha superato i livelli di
attenzione, quindi esiste ancora il problema. Capisco tutto il
lavoro egregio che l’ARPA sta facendo, e va bene per
il controllo e la verifica, ma credo che occorra fare ancora molto,
non solo per quanto riguarda il Comune di Aosta e la
regolamentazione del traffico, ma proprio come Regione. Dai dati
che ha fornito rispetto al catasto di emissioni del 2000 si vede
che c’è ancora un’ampia fetta di
impianti inquinanti di riscaldamento.
È utile allora che ci sia il controllo dell’ARPA,
ma se noi sappiamo che ci sono questi impianti di riscaldamento
inquinanti, rispetto a questo problema cosa facciamo come Regione?
La seconda domanda posta nell’interrogazione era
proprio per sapere come viene valutata l’azione fin
qui svolta dalla Regione e quali sono le azioni ulteriori che si
intendono intraprendere rispetto a queste due indicazioni. Credo
che, riguardo al fatto di ridurre l’uso di materiali
inquinanti negli impianti di riscaldamento, ci sia ancora molta
strada da fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK