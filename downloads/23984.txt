Consiglio Regionale della Valle d'Aosta - Oggetto del Consiglio n. 2974 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2974 del 19 settembre 2007 - Resoconto
OGGETTO N. 2974/XII - Tempistica di inoltro degli inviti per
gare per esecuzioni di opere in economia. (Interpellanza)
Interpellanza
Premesso che:
- la Direzione opere edili ha, nel mese di agosto, proceduto
ad inviare inviti a gara ufficiosa per l'esecuzione di opere in
economia;
- nelle comunicazioni, spedite tra il 28 e il 29 agosto, si
legge che l'offerta deve inviarsi esclusivamente per posta entro le
ore 12 del 5 settembre e che i partecipanti devono dichiarare di
aver preso visione del progetto e dei luoghi;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) se non ritengano che i tempi previsti in tali lettere di
invito siano esageratamente ristretti;
2) se tali tempi sono ordinariamente applicati in tali
procedure;
3) quante gare ufficiose sono state avviate in agosto, quanti
giorni per ognuna sono intercorsi tra la data di spedizione e il
termine ultimo di partecipazione, quante lettere di invito sono
state spedite per ogni gara e quanti sono stati i
partecipanti.
F.to: Frassy - Lattanzi
Président
- La parole au Conseiller Frassy.
Frassy (CdL)
- Con questa interpellanza vorremmo capire
meglio come funzionano certe procedure per gli inviti alle gare
definite ufficiose. Da una serie di situazioni che ci risultano,
sul finire del mese di agosto sono state invitate diverse imprese a
gare ufficiose, le cui lettere sono partite con data interna 28-29
agosto, il termine per rappresentare l'offerta era la
postalizzazione entro le ore 12,00 del 5 settembre. In questo
invito formale che gli uffici facevano si precisava anche che i
partecipanti dovevano dichiarare di aver preso visione dei luoghi,
dei progetti e che dovevano anche allegare la copia del bollettino
attestante il versamento per la contribuzione delle spese di
funzionamento. Facendo un po' di conti sulle tempistiche di
postalizzazione da parte dell'Amministrazione e di ricevimento
dell'invito ai diretti interessati, considerando che poi dovevano
andare a prendere visione del progetto, dovevano fare il
sopralluogo nei cantieri indicati, dovevano recarsi alla posta,
fare il versamento e prima di fare tutte queste operazioni magari
dovevano fare anche due conti, pensiamo che i 7-8 giorni, che, in
realtà, togliendo il tempo di postalizzazione, si riducono a 4-5
giorni, siano un lasso temporale esageratamente ristretto, come
abbiamo scritto al punto n. 1 della domanda posta in questa
interpellanza. Vorremmo perciò capire se lei convenga con noi che
questa tempistica sia quanto meno discutibile e non vada
sicuramente a cogliere l'obiettivo di far partecipare in maniera
qualificata imprese con offerte ponderate dal punto di vista della
valutazione dell'offerta stessa da fare, se sono i tempi che
vengono ordinariamente applicati in procedure di questo tipo e poi
vorremmo avere qualche dato su quello che è accaduto nel mese di
agosto, perché non ci sembra che il mese di agosto sia uno di quei
mesi in cui le amministrazioni sono particolarmente operative.
Sappiamo fra l'altro che proprio nel mese di agosto le imprese che
operano nel settore dell'edilizia spesso dopo Ferragosto, fino alla
fine del mese di agosto, chiudono i cantieri per un'abitudine di
mandare in ferie quelle maestranze che spesso hanno residenza a
latitudini diverse rispetto ai cantieri valdostani. Pensiamo che
questi siano dei chiarimenti doverosi, perché ne va di quel
concetto di trasparenza dell'azione amministrativa che nella
materia degli appalti esperienza dimostra che non è mai sufficiente
nonostante gli sforzi che si possono fare.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Per quanto riguarda la prima domanda, devo
fare alcune precisazioni. Per il primo lavoro che viene citato,
quello della lettera di invito il 28 agosto 2007 con la scadenza 5
settembre 2007, che riguardava lavori di manutenzione straordinaria
del rivestimento lapideo, in facciata, dell'edificio di proprietà
regionale denominato "Ex Palazzo Cogne" sito in Corso Battaglione
Aosta, faccio presente che questo intervento si è reso urgente per
una questione di incolumità pubblica, in quanto era stato fatto un
sopralluogo in data 20 agosto alla presenza dei tecnici della
Direzione, constatando lo stato di usura e il possibile distacco,
diciamo quasi scontato, di alcune piastrelle di marmo sulle
facciate dell'edificio con pericolo per i passanti. Questo ha
generato la necessità di sanare al più presto tale situazione
attraverso l'immediata installazione di un ponteggio a protezione e
la successiva esecuzione delle opere di manutenzione. Il
sopralluogo quindi è stato fatto il 20 e 8 giorni dopo sono partite
le richieste di invito alla gara e come dico l'urgenza era dovuta a
una situazione di pericolo pubblico. Il secondo lavoro aveva come
oggetto lavori di rifacimento del manto di copertura dei magazzini
di proprietà regionale siti in via Grand'Eyvia nel Comune di Aosta;
in questo caso è stato fatto un sopralluogo in accordo con i
tecnici del Dipartimento Soprintendenza per i beni e le attività
culturali, i quali avevano fatto presente la necessità di riparare
al più presto al fine di salvaguardare i beni e i macchinari
riposti: si trattava di mobili di pregio e materiali che loro
utilizzano.
"Se tali tempi sono ordinariamente applicati in tali
procedure"
, no, salvo casi di urgenza così pressante, sono
previsti tempi più lunghi, corrispondenti a 10 giorni lavorativi -
2 settimane circa - fra la data del protocollo della lettera di
invito e la scadenza per la presentazione delle offerte. Si tenga
presente che sono sempre lavori in economia, che rientrano nella
categoria dell'urgenza.
Le gare ufficiose che si sono svolte nel mese di agosto sono: la
prima - se vuole poi le do la fotocopia - i lavori di completamento
disposti dal collaudatore relativamente al collegamento della
località Plan Praz alla SR n. 18 Aosta-Pila in Comune di Gressan,
sono stati 14 giorni, 9 lettere di invito, 2 partecipanti;
manutenzione straordinaria della recinzione dello stabilimento
acque minerali, di proprietà regionale in Comune di Morgex, 14
giorni, 9 lettere di invito, 2 partecipanti; poi abbiamo visto
queste del palazzo Cogne, 9 giorni, 12 ditte, un partecipante;
rifacimento del manto di copertura dei magazzini di proprietà
regionale siti in Via Grand Eyvia, 8 giorni, 14 ditte, 2
partecipanti; infine sistemazione del parcheggio adiacente allo
stabile denominato "Palazzina Collaudi" in Aosta, 16 giorni, 9
ditte, un partecipante.
Président
- La parole au Conseiller Frassy.
Frassy (CdL)
- Noi dopo aver presentato l'interpellanza
abbiamo fatto qualche ulteriore verifica; nel fare questo, senza
grandi sforzi, siamo andati a ripescare del materiale che avevamo
verificato nell'ottobre 2006 e si riferivano a 3 appalti di
manutenzione programmata sempre di edifici scolastici, perciò al di
fuori dell'urgenza. Andando a vedere la documentazione contenuta
nell'illustrazione e nella replica a quella iniziativa, ci rendiamo
conto che anche in quella occasione i giorni erano sempre 8 e che
gli inviti erano sempre 12-13-14, la partecipazione invece era
sempre ridotta a 1-2 imprese. Saranno delle coincidenze? Anzi erano
i primi di settembre... Pensiamo che le coincidenze qui inizino a
diventare sospette, perché, anche quando non c'è urgenza, i giorni
fra il protocollo e la data di postalizzazione per partecipare alla
gara sono 8, ma alla fine sono molti meno di 8, il periodo in cui
vengono inviati gli inviti è fra fine agosto e primi di settembre,
la invitiamo a verificare che non vi sia qualche coincidenza voluta
nel far sì che i risultati alla fine vadano in una direzione
piuttosto che in un'altra, che dovrebbe essere quella della massima
partecipazione della gara aperta e della massima
qualificazione.
A sentire i dati che lei ci ha fornito, la partecipazione era
ridotta a 1-2 imprese e anche questo è un dato che sicuramente non
depone a favore, anche perché lei dice che erano lavori in
economia, ma attenzione sono importi significativi rispetto alle
dimensioni delle imprese artigiane valdostane, quando ci sono
appalti come questi che andavano fra i 300mila euro e i 150mila
euro, perciò non erano cifre di poco conto rispetto alle
possibilità di partecipazione della stragrande maggioranza delle
ditte valdostane, che sono ditte artigianali che partecipano a
questi piccoli appalti perché sui grossi lavori l'aggiudicazione
spesso interessa aziende di fuori Valle e le ditte valdostane si
limitano al subappalto con tutti i limiti e i vincoli che il
subappalto comporta. Presteremo particolare attenzione in futuro
alla gestione di queste esecuzioni in economia, perché riteniamo
che vi siano una serie di coincidenze che si stiano ripetendo in
maniera troppo reiterata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK