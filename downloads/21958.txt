Consiglio Regionale della Valle d'Aosta - Oggetto del Consiglio n. 1662 del 20 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1662 del 20 dicembre 2005 - Resoconto
OGGETTO N. 1662/XII - Provvedimenti a sostegno delle attività
industriali della bassa Valle. (Interrogazione)
Interrogazione
Venuti a conoscenza, anche attraverso gli organi di
informazione, del perdurare di situazioni di difficoltà in diverse
industrie valdostane, tra cui la "Balzano", la "Tecdis" e la
"Verrès" e di possibili problemi per la "Tecnomec";
Sottolineate le pesanti e negative ricadute occupazionali ed
economiche che tali situazioni stanno comportando e comporteranno
soprattutto in Bassa Valle;
Ribadita la necessità di avere un quadro reale e attuale
delle diverse situazioni in essere, onde poter individuare le
opportune e possibili azioni da intraprendere al fine di tutelare e
sostenere i lavoratori e di permettere, ove possibile, la
prosecuzione dell'attività produttiva;
i sottoscritti Consiglieri regionali
Interrogano
l'Assessore competente per sapere:
1) quali sono le reali e attuali situazioni economiche e
occupazionali in cui si trovano la "Balzano", la "Tecdis", la
"Verrès" e la "Tecnomec", indicando per ognuna di esse le
iniziative che possono ancora essere intraprese a sostegno di esse
e dei loro lavoratori.
F.to: Lanièce - Viérin Marco - Stacchetti
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - In risposta a questa interrogazione
ricordo come, già nella seduta del 9 e 10 novembre, sulla base di
un'interpellanza della collega Squarzino, avevo già dato un quadro
generale; per cui, per quanto riguarda l'interrogazione odierna, mi
limiterò a fare il punto della situazione, così come richiesto
nell'interrogazione rispetto a 4 situazioni, che sono: "Balzano",
"Tecdis", "Tecnomec" e "Verrès S.p.a.".
Per quanto riguarda la "Balzano", le novità che sono intervenute
rispetto all'ultima interpellanza sono che il Tribunale di Aosta ha
autorizzato il concordato preventivo richiesto dalla "Balzano
Industrie S.r.l.", ha nominato un commissario e il 19 gennaio avrà
luogo l'Assemblea dei creditori, nella quale si avrà o meno la
conferma della possibilità di utilizzare il concordato. Il
concordato, così come è stato presentato, verrà garantito dalla
società "Esercizio Balzano Industrie" del dott. Chiarle che, in
seguito all'affitto del ramo di azienda, occupa oggi 8 lavoratori,
mentre altri 10 sono occupati presso un'altra azienda che produce
attrezzature e stampi. In sintesi, la situazione della "Balzano
Industrie" è questa: i dipendenti in cassa integrazione sono 15 su
un totale di 33 dipendenti, 18 di questi hanno un'occupazione.
Seguiamo con attenzione l'evolversi della situazione.
Per quanto riguarda la "Tecdis", continua l'amministrazione
straordinaria. La situazione dello stabilimento è non facile,
abbiamo avuto diversi contatti con la Presidenza della Regione, con
l'Assessorato e con l'avv. Cassinelli, abbiamo avuto anche
un'assemblea il 12 dicembre con i dipendenti per fare il punto
della situazione, per cui la stessa è particolarmente monitorata.
Il Presidente della Regione, nelle sue comunicazioni, ha ricordato
come nella giornata di ieri sia stato un suo preciso impegno
cercare di trovare delle soluzioni per accelerare i tempi della
soluzione dell'amministrazione straordinaria, per dare la
possibilità a dei gruppi industriali di poter utilizzare lo
stabilimento e riconvertire lo stabilimento, per garantire
continuità all'occupazione e alla produzione. È da segnalare un
interesse, sia di un gruppo giapponese, sia di un altro gruppo
finanziario, che proprio stamani è passato in stabilimento e che ho
avuto occasione di incontrare in Assessorato. Da questo punto di
vista l'impegno della Regione è massimo nella persona del
Presidente, per fare in modo che ci sia un'accelerazione, e mi pare
che anche il collega Tibaldi abbia confermato un impegno nella
direzione di trovare soluzioni con vie telefoniche e altre per la
conclusione dell'amministrazione straordinaria. Dicevo: c'è
l'interesse di un gruppo finanziario per attività nuove, c'è anche
l'interesse di un gruppo giapponese di primaria importanza, che
sarebbe interessato ad attività nel settore dell'elettronica di
consumo (in particolare televisioni che utilizzano la tecnologia
"TFT" con cristalli liquidi). L'impegno del gruppo giapponese è di
presentare un "business plan" entro il mese di dicembre, così come
da parte del gruppo finanziario che è interessato a "Tecdis" c'è un
impegno a presentare una proposta industriale al più presto.
Per quanto riguarda la "Tecnomec", l'azienda si è trovata in una
situazione debitoria dovuta ad una sottocapitalizzazione
dell'azienda, aggravata dal fatto che si è verificata nel frattempo
la crisi della società partecipata "Artech". Il contesto in cui
opera la "Tecnomec" è fortunatamente un settore di espansione
produttiva, in quanto attualmente il settore "automotive", che
occupa sia la "Tecnomec" di Arnad che la "Tecnomec Sud", si trova
di fronte ad un "trend" positivo, per cui ci sono buone possibilità
di recupero dell'attività aziendale, anche a fronte di una
situazione editoria importante. Ieri c'è stato un incontro in
Assessorato fra le aziende e le organizzazioni sindacali per fare
il punto della situazione: nel corso della riunione è stata
presentata l'ipotesi di realizzare una fusione tra la "Tecnomec
Holding", "Cast", "Itec", quindi le 3 società che sono presenti in
Valle si fonderebbero di una unica società, la "Tecnomec";
rimarrebbe operante la società "Tecnomec Sud", quindi ci sarebbe
una riduzione del numero delle società che operano nell'area
complessiva di business. L'azienda ha comunicato, nel corso
dell'incontro, di aver avviato la procedura per l'accordo della
ristrutturazione del debito, ex articolo 182 bis della legge
fallimentare. Per far fronte al debito vi sarà cessione degli
immobili industriali di Arnad e di altri immobili che appartengono
alla proprietà. Va sottolineato come, per consentire la
realizzazione del piano di riconversione e di rilancio
dell'azienda, soprattutto in considerazione del valore
professionale, imprenditoriale e occupazionale della "Tecnomec"
stessa, la Regione sta valutando la possibilità di acquisto
dell'immobile industriale "Tecnomec" tramite "Finaosta" in gestione
speciale: questa è una soluzione che può consentire, quindi va
valutata in questa dimensione, una soluzione positiva per
un'attività industriale che ha decenni di attività alle spalle in
Valle e ha un significativo peso, sia dal punto di vista
industriale, che dal punto di vista occupazionale. Con frequenza il
Consigliere Lanièce, giustamente, ci sollecita di attivare tutte le
soluzioni possibili; diciamo che cerchiamo veramente di trovare
soluzioni che consentano la continuità sia occupazionale che
produttiva dello stabilimento.
Per quanto riguarda la "Verrès", non posso che ribadire quanto
ho detto la scorsa volta: ho avuto una riunione dopo l'ultima volta
che ho riferito in Consiglio - cioè il 25 novembre - con l'azienda
e con le organizzazioni sindacali, nel corso della quale l'azienda
ha confermato la necessità di chiudere l'attività di fonderia per
quanto riguarda l'attività industriale, nel senso che la fonderia
artistica continuerà la produzione. È vero che c'è stato un
tentativo da parte dell'azienda di trovare delle possibilità di
continuare anche le attività della fonderia industriale, perché
questa attività creava un disavanzo significativo all'azienda e
l'obiettivo dell'azienda era quello di cercare una soluzione
tramite affitto di ramo di azienda o dismissione dell'attività. Da
questo punto di vista, oggi, soluzioni non ne sono state trovate,
continuerà la fonderia artistica con un'occupazione di circa 7
addetti; la cessazione dell'attività della fonderia cosiddetta
"industriale" comporterà una riduzione di 15 addetti, però le
prospettive per quanto riguarda il settore della monetazione per il
2006 della "Verrès S.p.a." sono positive, sia dal punto di vista
degli ordini, sia dal punto di vista del fatturato, l'azienda
prevede di chiudere in positivo il 2006 malgrado che i rapporti con
"Eurocoin" si siano conclusi; ciò nonostante l'azienda ha un carico
ordini significativo che consente di avere delle posizioni
rassicuranti per quanto riguarda il 2006 e, in ogni caso, la
situazione occupazionale dell'azienda rimane quella che ricordavo:
ci sono attualmente 101 dipendenti con contratto a tempo
indeterminato e 60 con contratto a tempo determinato. Ricordavo,
nella parte introduttiva del mio intervento, come la chiusura della
fonderia riguardi 15 dipendenti.
Président - La parole au Vice-président Lanièce.
Lanièce (SA) - Prendiamo atto della risposta articolata che ci
ha fornito l'Assessore in merito alla situazione di queste 4
aziende.
"Stella Alpina" ha voluto riportare in aula questo problema.
Come l'Assessore ha detto, spesso e volentieri il sottoscritto lo
ripresenta, perché il nostro gruppo ha a cuore il problema
dell'industria valdostana che da diverso tempo sta subendo una
crisi quasi irreversibile. Fra l'altro, a gennaio di quest'anno, è
stato effettuato un Consiglio monotematico, che il sottoscritto
aveva chiesto già nel marzo 2004, e oggi, ad un anno di distanza da
quel Consiglio, purtroppo i problemi sono ancora "presenti sul
tappeto"; c'è la volontà di risolverli, ma le soluzioni finali per
cambiare completamente rotta sono ancora distanti. Ovviamente
crediamo che sia opportuno fare tutto il possibile, perché
riteniamo che l'industria sia importante e sia importante anche
salvaguardare tutti i relativi posti di lavoro. Sappiamo come sia
difficile molte volte, per tutti i problemi legati alla
globalizzazione, continuare a stare sul mercato (per usare un
termine tipico dell'industria).
In merito alle risposte che mi ha fornito sulle 4 aziende, sulla
"Balzano" abbiamo l'okay per il concordato preventivo, e a gennaio
ci sarà l'assemblea dei creditori. Vorrei far notare che chi ha
preso in affitto e che probabilmente acquisterà la "Balzano", il
dott. Chiarle, ha dimostrato in questo primo mese però di avere
poca liquidità; sappiamo di ritardi nel pagamento degli stipendi,
non è ancora stata pagata la tredicesima, e questo mi riporta
indietro nel tempo ad una proposta che era stata presentata
precedentemente dalla "Nord Inox", che aveva presentato un piano
industriale che prevedeva l'acquisizione di tutti gli operai e
chiedeva solo l'abbassamento del contratto di affitto. La risposta
era stata negativa, e forse si è persa una grossa occasione, anche
perché da questi primi episodi mi sembra che il dott. Chiarle non
abbia una grande liquidità, anche se ci auguriamo che i fatti
dimostrino il contrario.
Per quanto riguarda la "Verrès", che è stata oggetto di
discussione la volta scorsa a seguito dell'iniziativa del gruppo
"La Casa delle Libertà", la situazione è invariata: la nostra
richiesta è che si faccia particolare attenzione anche per il
rilievo importante di questa azienda. Forse qui bisognava invitare
l'azienda a cercare una diversificazione produttiva, perché
sappiamo bene che con il problema dell'euro ovviamente le
possibilità di incidere sul mercato della monetazione si riducono
con il passare del tempo. Occorre, secondo me, cercare di puntare
sulla diversificazione produttiva per poter garantire a questa
azienda importante per la bassa Valle, anche per il numero elevato
di operai che vi lavorano, di poter avere delle prospettive future.
Ci fa piacere sapere che l'azienda preveda, per il 2006, un periodo
positivo, e ci auguriamo che qui le parole coincidano con i
fatti.
Per quanto riguarda la "Tecnomec", mi sembra che la proposta che
è emersa, quella della fusione, possa essere interessante; noi
valuteremo poi il da farsi. Ho sentito parlare di un piano
industriale presentato, al cui interno sarebbero previsti degli
esuberi: facciamo però in modo che questi esuberi siano limitati al
minimo, altrimenti si innesca la solita procedura.
Infine, per quanto riguarda la "Tecdis", abbiamo 2 nuovi
acquirenti: un'azienda giapponese e un'azienda italiana. Ci
auguriamo che rispetto al passato, dove erano stati prospettati
dalla proprietà diversi acquirenti, che non si sono mai presentati,
questa volta con uno dei due acquirenti, che dai giornali sembrano
di una certa dimensione, si possa concludere questa trattativa.
Ovviamente è opportuno che ci sia da parte della Regione - mi
sembra lo abbia detto l'Assessore, ma anche il Presidente nel suo
intervento - la disponibilità ad agire per permettere che i tempi
si accorcino, perché queste multinazionali quando si muovono
vogliono operare in tempi ristretti, altrimenti c'è il rischio ad
esempio che la ditta giapponese si rivolga ad altri lidi, proprio
per la lungaggine dei tempi burocratici necessari per poter
acquisire la "Tecdis". Ci auguriamo che questa operazione vada in
porto, anche se poi si prospetterà il problema delle persone che
alla fine verranno riassunte, visto che "l'operazione Tecdis"
permetterà solo a 100 operai di riavere il lavoro a fronte di 150
rimarranno a casa... e ciò deve far riflettere anche nell'attivare
le azioni, per poter ricollocare le persone non riassunte in altri
luoghi di lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK