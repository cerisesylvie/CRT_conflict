Consiglio Regionale della Valle d'Aosta - Oggetto del Consiglio n. 4282 del 10 marzo 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4282 del 10 marzo 1993 - Resoconto
OGGETTO N. 4282/IX Adeguamento della disciplina del Parco
Nazionale del Gran Paradiso.
(Interpellanza)
Interpellanza Premesso che:
malgrado le trattative iniziate dalla precedente Giunta
regionale con il Ministero dell'Ambiente al fine di giungere
all'adeguamento della disciplina del Parco Nazionale del Gran
Paradiso nei confronti della legge quadro nazionale sulle aree
protette del 1991, tuttora la situazione non risulta avviata a
soluzione;
la nomina del direttore generale è stata effettuata
arbitrariamente nel novembre 1992 dall'Ente Parco nonostante la
legge quadro preveda che tale nomina spetta al Ministro
dell'Ambiente e nonostante già nel marzo 1992 l'allora
sottosegretario all'Ambiente diffidava con telegramma l'Ente Parco
ad instaurare nuovi rapporti di lavoro in quanto erano in corso
trattative con le Regioni Valle d'Aosta e Piemonte;
prestigiose associazioni nazionali come ad esempio il Touring
Club Italiano hanno protestato formalmente col Ministro
dell'Ambiente per tale nomina, venuta unilateralmente al di fuori
della legge sulle aree protette e soprattutto al di fuori delle
trattative in corso;
associazioni ambientaliste nazionali hanno persino presentato
contro l'Ente Parco sia esposti alla Procura della Repubblica per
abuso in atti d'ufficio che ricorsi in sede amministrativa per
l'annullamento del provvedimento;
i sottoscritti consiglieri regionali
Interpellano
la Giunta regionale per sapere:
1) a che punto sono le trattative con il Ministero dell'ambiente
al fine di definire l'intesa che porti al decreto del Presidente
del Consiglio dei Ministri per l'adeguamento;
2) chi stia conducendo tali trattative e chi rappresenti gli
interessi della Valle d'Aosta, visto che molti soggetti
direttamente coinvolti non risultano a conoscenza della situazione
(ad esempio Corpo Forestale Valdostano, comunità di Valsavarenche,
eccetera );
3) se risulti vero che la Regione avrebbe ceduto su importanti
punti dell'intesa in corso, quale la sede del Parco, che la legge
impone nel territorio del Parco stesso e che potrebbe essere
portata da Torino in Valle d'Aosta, con benefici occupazionali e di
immagine, oltre che sulla sorveglianza, che la legge prevede per il
Corpo Forestale e che nel caso della Valle d'Aosta andrebbe al
Corpo Forestale Valdostano, controllato dalla Regione, anziché ai
guardaparco, come si prospetta, che però potrebbero essere immessi
nel Corpo Forestale Valdostano con benefici per loro dal profilo
dello stipendio e della previdenza;
4) quali iniziative prendere la Giunta per far valere i diritti
della Valle d'Aosta e le proprie rivendicazioni in questa delicata
trattativa, che risulterà decisiva per il futuro del parco e la
soluzione delle note ed annose questioni.
F.to: Limonet - Lanièce.
Presidente
Ha chiesto di illustrare l'interpellanza il
Consigliere Limonet.
Limonet (DC)
Premesso che malgrado le trattative
iniziate dalla precedente Giunta regionale con il Ministero
dell'Ambiente al fine di giungere all'adeguamento della disciplina
del Parco Nazionale del Gran Paradiso nei confronti della
legge-quadro nazionale sulle aree protette del 1991, a tuttora la
situazione non è avviata a soluzione; considerato che la nomina dei
direttore generale è stata effettuata a nostro avviso
arbitrariamente nel novembre 1992 dall'Ente parco, nonostante la
legge-quadro preveda che la nomina spetti al Ministero
dell'ambiente e nonostante che già nel marzo 1992 l'allora
sottosegretario all'ambiente diffidava con telegramma l'Ente parco
ad instaurare nuovi rapporti di lavoro, in quanto erano in corso
trattative con la Regione Valle d'Aosta e la Regione Piemonte;
considerato inoltre che prestigiose associazioni a livello
nazionale, ad esempio il Touring Club, hanno protestato formalmente
con il Ministero dell'ambiente per tale nomina e che associazioni
ambientaliste nazionali, fra cui la Cronos 1991, hanno persino
presentato contro l'Ente parco sia esposti alla Procura della
repubblica per abuso di potere in atti di ufficio, che ricorsi in
sede amministrativa per l'annullamento del provvedimento, e che
ancora tre deputati (Alterio, Bori, Saretta) abbiano presentato al
Ministero dell'ambiente una interrogazione, tutto questo premesso,
si chiede alla Giunta a che punto sono le trattative con il
Ministero dell'Ambiente, al fine di definire l'intesa che porti al
decreto del Presidente del Consiglio dei Ministri per l'adeguamento
della disciplina del Parco Gran Paradiso nei confronti della
legge-quadro nazionale approvata.
Chiediamo anche chi stia conducendo tali trattative e chi
rappresenti la Valle nei suoi interessi, visto che molti soggetti
sembra che non siano stati coinvolti per le trattative. Chiediamo
inoltre se risulta vero che la Regione avrebbe ceduto su alcuni
punti importanti, tipo la sede del parco, che la legge impone nel
territorio del parco stesso, e che potrebbe essere portata da
Torino in Valle d'Aosta, con benefici occupazionali e anche di
immagine. Vi è inoltre il discorso della sorveglianza, che la legge
prevede debba essere affidata al Corpo forestale e che nel caso
della Valle verrebbe affidata al Corpo forestale valdostano. Questi
potrebbero essere messi nel corpo forestale valdostano con benefici
per loro dal punto di vista dello stipendio e della previdenza.
In ultimo vorremmo sapere quali iniziative intende prendere la
Giunta, per far valere i diritti della Valle d'Aosta e le proprie
rivendicazioni.
Presidente
Ha chiesto di parlare l'Assessore
all'Ambiente, Territorio e Trasporti Nicco.
Nicco (Ass.Tec.)
Si chiede a che punto sono le
trattative, chi le sta conducendo e quali iniziative intende
prendere la Giunta.
Ho già ricordato in una precedente occasione che c'era stato un
incontro fra Giunta regionale, rappresentanti delle amministrazioni
locali e i due parlamentari per esaminare assieme come procedere in
merito a questa questione, che senz'altro, come sta scritto nella
interpellanza, risulterà decisiva per il futuro del parco e per la
soluzione delle note annose questioni.
In quella riunione si è dato avvio ad un gruppo di lavoro
composto da un rappresentante degli enti locali, da due
rappresentanti della Giunta (agricoltura e ambiente), dai due
parlamentari e da un esperto in materia. È questo il gruppo che ha
redatto una bozza di decreto, a cui già avevo fatto riferimento. La
bozza di decreto è stata consegnata personalmente al Ministro in
occasione della sua venuta ad Aosta il 30 ottobre. Già allora
abbiamo chiesto al Ministro di definire rapidamente una posizione
del Ministero in merito alla nostra proposta ed anche di convocare
il più rapidamente possibile un incontro fra Ministero, Regione
Valle d'Aosta e Regione Piemonte, cioè fra i tre soggetti che
devono partecipare a questa intesa.
Abbiamo più volte sollecitato una risposta in merito, ne è
emerso un incontro al Ministero dell'ambiente il 21 gennaio con la
sola Regione Valle d'Aosta, in quanto la Regione Piemonte non era
stata invitata. A tale incontro hanno partecipato i due
parlamentari della nostra Regione, l'esperto che era stato nominato
in questo gruppo di lavoro ed un dirigente dell'Assessorato
dell'ambiente in sostituzione dell'Assessore, che in quei giorni
(per i noti motivi di famiglia) non poteva partecipare. In quella
sede è stata nuovamente illustrata la nostra posizione, cioè i
contenuti di questo decreto, ed abbiamo ancora sollecitato una
rapida risposta in merito. Dato che questa risposta continuava a
tardare da parte del Ministero, abbiamo chiesto noi che si
convocasse finalmente un incontro fra il Ministro e le due Regioni,
incontro che era stato fissato per la giornata di domani alla
presenza del Ministro dell'ambiente, dell'Assessore ai parchi della
Regione Piemonte e dell'Assessore all'ambiente della Regione Valle
d'Aosta. Poi le dimissioni del Ministro hanno fatto rinviare questo
incontro.
Ricordo anche che non vi è solo la questione del decreto del
parco del Gran Paradiso, ma vi sono tutta una serie di altri
problemi aperti per quanto riguarda la 394, tant'è vero che una
serie di regioni: (Abruzzo, Emilia, Liguria, Marche, Piemonte,
Puglia, Sicilia, Toscana, Valle d'Aosta e Veneto), ha formalmente
protestato per quella che è stata definita l'inerzia del Ministero
dell'ambiente in merito all'attivazione di un positivo rapporto con
le regioni per l'attuazione della 394.
Proprio a seguito di questa iniziativa di parte regionale sempre
domani doveva esserci un incontro con le regioni che fanno parte
del comitato per le aree protette, di cui noi siamo componenti a
pieno titolo assieme al Piemonte, all'Abruzzo, alla Basilicata, al
Veneto e alla provincia autonoma di Trento.
Questo è lo stato della questione. Vi è poi una serie di domande
specifiche. Ci sarebbero dei soggetti che non sono a conoscenza
della situazione. Si fanno due esempi: la comunità di Valsavarenche
e il Corpo forestale valdostano. Per quanto riguarda la comunità di
Valsavarenche, ho detto prima che fin dall'inizio è stato dai
comuni interessati designato un proprio rappresentante nel gruppo
di lavoro che ha steso materialmente il testo della bozza di
decreto, evidentemente questo rappresentante deve fare da tramite
con le amministrazioni locali. Per quanto riguarda invece il Corpo
forestale valdostano, a me risulta che dipenda tuttora da un
assessorato, al quale può rivolgersi per avere tutte le
informazioni in materia.
Al punto terzo si chiede se risulti vero che la Regione avrebbe
ceduto su importanti punti dell'intesa in corso. Diciamo subito che
allo stato attuale non c'è nessuna intesa in corso, sul tappeto c'è
solo la nostra proposta, a cui nessuno ha dato risposte. Per quanto
riguarda i due punti che sono sollevati al punto terzo della
interpellanza, voglio leggere quello che è scritto in questa nostra
bozza. In merito alla sede si dice quanto segue: "L'ente parco Gran
Paradiso, persona giuridica di diritto pubblico, ha sede legale e
amministrativa principale in Valsavarenche, sedi amministrative
secondarie sono istituite ad Aosta e a Torino". In merito alla
sorveglianza questo gruppo di lavoro dice: "La sorveglianza sul
territorio del Parco Nazionale del Gran Paradiso è affidata al
Corpo dei Guardaparco, nonché al Corpo forestale valdostano per la
parte del territorio compresa nella Regione Valle d'Aosta e al
Corpo forestale dello Stato per la parte di restante territorio. Il
coordinamento è assicurato dall'Ente parco in forme da definire".
Ricordo che su questa specifica questione sono state sentite anche
le Organizzazioni Sindacali.
Infine, sulla questione del direttore a cui si fa riferimento e
di cui si è discusso anche in questi giorni, avevo già in una
precedente riunione del Consiglio ricostruito i diversi passaggi
che avevano portato a quella nomina. Abbiamo sentito ultimamente il
Ministero in merito a questo problema e ci è stato risposto che
l'ufficio legislativo, a cui era stato chiesto un parere sulla
legittimità di quegli atti, ancora non ha formulato una risposta in
materia e che comunque l'orientamento del Ministero era di
riparlare della questione del direttore contestualmente alla
discussione sul decreto.
Presidente
Ha chiesto di parlare per la replica il
Consigliere Limonet.
Limonet (DC)
Per dichiararmi parzialmente soddisfatto
per il fatto che la bozza di decreto sia stata presentata al
Ministero; credo che sarebbe sta-to opportuno prima, senza dover
arrivare a fare delle interpel-lanze per conoscere il contenuto,
portare il fatto in commissione.
In riferimento al direttore credo che non sia logico che
l'Am-ministrazione regionale mantenga dei rapporti con un direttore
che è stato nominato con un metodo fuori dagli schemi della legge:
con il metodo del silenzio-assenso, poiché non è stato risposto in
tempo ad una delibera del consiglio di amministrazione dell'ente
parco, oppure rifacendosi ad una legge precedente, che non può che
essere superata dalla nuova, tanto più che l'articolo 9 di questa
legge, al comma 11, dice testualmente: "Il direttore del parco è
nominato dal Ministero dell'ambiente con concorso pubblico" e non
con selezione come è stato fatto.
Per queste ragioni sono in parte soddisfatto, ma gradirei che si
definisse il discorso della presidenza del parco, cioè il rapporto
della Giunta con l'ente parco, che si pretendesse questa
definizione sul discorso della presidenza, e direi che, se ci sono
fatti nuovi, il Consiglio ne venga a conoscenza senza dover
presentare delle interpellanze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK