Consiglio Regionale della Valle d'Aosta - Oggetto del Consiglio n. 523 del 21 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 523 del 21 marzo 2019 - Resoconto
OGGETTO N. 523/XV - Ritiro di mozione: "Inserimento delle
scuole regionali nei portali "Scuola in chiaro" del MIUR e
"Eduscopio.it" della Fondazione Agnelli".
Rini (Presidente)
- Punto 32 all'ordine del giorno. La
parola alla collega Russo per l'illustrazione.
Russo (M5S)
- In questa mozione parliamo di valutazione,
in particolare di valutazione del sistema scolastico, necessaria,
secondo noi, per far evolvere qualsiasi sistema tanto più è
fondamentale nel sistema che si occupa dell'apprendimento dei
nostri figli. L'inserimento di dati relativi alle scuole sui
portali regionali e nazionali garantiscono ai docenti la
possibilità di confrontare i dati raccolti nella propria scuola con
quelli di altre scuole dello stesso ordine presenti al di fuori del
territorio valdostano e assorbire buone pratiche attivate nel resto
d'Italia per migliorare la propria offerta formativa. Offre ai
genitori e agli allievi la possibilità di scegliere una scuola
confrontando le varie scuole presenti nella zona interessata in
base ad indicatori comuni.
Vorrei partire dalla definizione della sostanziale differenza
che c'è tra il nostro SREV (Struttura regionale di valutazione del
sistema scolastico) e ciò che noi proponiamo in questa mozione,
vale a dire l'adesione del nostro sistema scolastico a piattaforme
nazionali di valutazione del sistema come hanno fatto tutte le
Regioni italiane, a parte la Regione Valle d'Aosta e il Trentino.
Nella nostra Regione abbiamo appunto lo SREV, strumento finalizzato
all'innalzamento della qualità del servizio dell'istruzione, come
dichiarato nel sito. È diviso in tre parti: "RAV in chiaro", in cui
vi è un rapporto di autovalutazione delle scuole valdostane
rispetto a quattro indicatori: popolazione scolastica, risorse
economiche professionali, risultati scolastici e processi; c'è poi
una seconda parte dedicata alla valutazione dei dirigenti
scolastici e la terza alla valutazione dei docenti. I dati presenti
nel sito rispetto alla valutazione delle scuole riguardano l'anno
2014/2015, quindi sono di quattro anni fa, mentre non vi è nulla
rispetto alla valutazione dei dirigenti e dei docenti. Il nostro
sistema è un sistema di valutazione interno non completo e
aggiornato sul sito, mentre dovrebbe essere la fonte di
informazione per chi vuole avere informazioni oggettive sulle
scuole in cui iscriverà i propri figli o in cui insegna.
Cosa proponiamo noi, invece, con questa mozione? Chiediamo di
inserire i dati delle nostre scuole in due portali nazionali in cui
i dati delle nostre scuole sono confrontati con quelli nazionali di
altre scuole e non interni tra le scuole della stessa Regione
(parliamo del portale "Scuola in chiaro" e del portale
"Eduscopio.it").
Il portale "Scuola in chiaro" del MIUR nasce nel 2011 per
rispondere all'esigenza di mettere a disposizione della
collettività tutte le informazioni disponibili relative alle scuole
italiane di ogni ordine e grado in una forma organica e
strutturata: indicazione sulla didattica, servizi offerti,
informazioni sugli alunni e sui docenti, situazione finanziaria,
rapporto di autovalutazione edilizia. Esso contribuisce
all'applicazione della normativa sulla trasparenza e diffusione
delle informazioni che rappresentano uno degli elementi
qualificanti dell'autonomia scolastica.
Il portale "Eduscopio.it" della Fondazione Agnelli, invece, nato
nel 2014, raccoglie le informazioni sulle qualità delle scuole
secondarie di secondo grado di tutte le Regioni italiane
relativamente al grado di preparazione, all'università e al mondo
del lavoro dei suoi studenti. Esso aiuta studenti e famiglie a
scegliere qual è la scuola più giusta per le proprie aspettative ed
inclinazioni, in base a quale indirizzo si intende scegliere e in
quale comune si risiede. Eduscopio inoltre è una risorsa utile per
i docenti e i presidi con dati ed informazioni per sapere cosa
hanno fatto i loro diplomati dopo la maturità.
Il portale unico dei dati delle scuole è rivolto a tutti, quindi
tutti vi possono accedere: amministrazioni pubbliche, famiglie,
personale della scuola, alunni, esperti informatici, esperti
amministrativi, giornalisti e cittadini, vale a dire chiunque sia
interessato e voglia conoscere il mondo della scuola italiana, fare
analisi e sviluppare applicazioni di utilità. Promuovere la
trasparenza significa attivare un nuovo tipo di controllo sociale,
favorire la partecipazione e la collaborazione dei cittadini. Ecco
perché secondo noi è fondamentale uno spazio aperto utile sia per
condividere il patrimonio formativo relativamente alle scuole, ma
anche per ricevere
feedback.
Le segnalazioni sono un canale
importante per implementare nuove aree e nuovi dati di dettaglio
sull'intero sistema istruzione. Nel 2019 è necessario che anche le
scuole della nostra Regione siano presenti sui portali nazionali
come "Scuola in chiaro" e "Eduscopio" al fine di puntare sulla
trasparenza e sulla diffusione delle informazioni, nonché sul
confronto della nostra offerta formativa con quella delle altre
Regioni italiane. Ricordiamo - e l'ho già detto - che in questi
portali non sono presenti solo le scuole della nostra Regione e
quelle della Provincia di Bolzano.
Chiediamo quindi l'attivazione delle prassi opportune affinché
le scuole delle varie istituzioni scolastiche della nostra Regione
siano inserite nel portale "Scuola in chiaro" e le scuole
secondarie di secondo grado nel portale "Eduscopio.it".
Presidente
- Apriamo la discussione generale. La parola
alla collega Minelli.
Minelli (RC-AC)
- Le tematiche che ha sollevato la
collega Russo con questa mozione sono sicuramente interessanti. La
valutazione del sistema scolastico e anche l'autovalutazione delle
scuole sono un argomento oggi fondamentale. È necessario che tutto
il sistema sì valuti e permetta di essere valutato.
I portali che vengono citati in mozione, "Scuola in chiaro" del
MIUR e "Eduscopio" della Fondazione Agnelli, a nostro avviso sono
sicuramente strumenti utili, grazie alla fotografia che
restituiscono delle scuole italiane e permettono - però soltanto in
parte - agli studenti e alle loro famiglie di orientarsi nella
scelta del percorso di studi più confacente alle proprie
caratteristiche e alle proprie inclinazioni.
Devo dire, da insegnante e da genitore che si è trovato nella
situazione - come penso molti di voi - di dover aiutare i propri
figli a scegliere la scuola secondaria, che il momento della scelta
è particolarmente difficile, e lo è diventato ancora più in questi
ultimi anni, in cui spesso i ragazzi sono condizionati dall'idea di
quale scuola scegliere per pensare poi a quale lavoro svolgere.
Ormai da anni siamo a dire ai ragazzi che assolutamente non possono
ragionare in questi termini, perché la scelta di un percorso di
studi oggi non garantisce di poter lavorare in quella direzione e
in quel senso. Il momento della scelta è un momento problematico,
difficile, spesso è anche la causa responsabile dell'insuccesso e
della frustrazione, quando non dell'abbandono scolastico, che
sappiamo essere un problema forte per la nostra Regione, più ancora
che per tante Regioni italiane. Ricordo che - lo abbiamo già detto
in quest'Aula - per quanto riguarda la dispersione scolastica siamo
soltanto dietro alla Calabria, alla Campania e alla Basilicata. Non
bastano quindi sicuramente i portali, per quanto siano affidabili e
alcuni di questi anche ben fatti, non bastano le informazioni
reperibili sul
web
a sostenere i ragazzi e le loro famiglie
in quello che è sicuramente un momento topico per il loro futuro.
Al tempo stesso, però, credo anche che l'aggiornamento di questi
portali con tutte le informazioni e i dati relativi alle scuole
della nostra Regione sia necessario, se non altro per un
diritto-dovere di completezza. Al momento, però, noi su "Scuola in
chiaro" non ci siamo, ma non possiamo nemmeno esserci. Il sistema
MIUR non ci riconosce e così sarà fino a quando non esisterà un
accordo specifico Stato-Regione, un dialogo tra il Ministero e la
Regione per la gestione dei dati.
La Valle d'Aosta ha un suo sistema che purtroppo non parla con
quello nazionale. Questo non vale solo per il portale "Scuola in
chiaro", vale purtroppo un po' per tutto. Vi faccio un paio di
esempi: i trasferimenti per i docenti che vogliono andare fuori
Valle non sono così semplici da effettuare, perché i docenti devono
fare la domanda in forma cartacea alla Sovrintendenza e poi gli
uffici del Piemonte li inseriscono nel
database
nazionale;
anche per quanto concerne la gestione dei 500 euro che vengono dati
dal Ministero per la formazione dei docenti, da noi la domanda è
cartacea perché non si dialoga con il circuito nazionale, e così
vale per molte altre cose.
Pertanto, pur condividendo le premesse della mozione, ci sembra
scorretto chiedere nell'impegnativa ai dirigenti di inserire dei
dati, semplicemente perché non lo possono fare, in quanto non
abbiamo accesso alla rete nazionale. Qualche anno fa - lo ricordo
bene, anche se poi di questo non mi sono più occupata - diversi
insegnanti sostenuti da alcuni dirigenti scolastici avevano
insistito perché si arrivasse ad un dialogo tra i vari sistemi, ma
in questo senso non c'era stata una risposta positiva da parte
dell'Amministrazione: il MIUR - così era stato deciso - non poteva
accedere automaticamente ai nostri dati.
Per quanto riguarda invece "Eduscopio" della Fondazione Agnelli,
questo è un istituto che valuta le scuole sulla base degli esiti
post-diploma, quindi valuta il successo nei test d'ingresso alle
facoltà universitarie, valuta la velocità che gli studenti hanno
nel dare esami al primo anno di università, tiene conto di tutte le
votazioni ai vari esami universitari, ma non solo, cerca anche di
tenere delle statistiche sul numero di occupati ad un anno dalla
maturità dei diplomi professionali e tecnici, e via di questo
passo. "Eduscopio" opera quindi in autonomia, indipendentemente da
quelle che sono le segnalazioni delle scuole. Ricordo anche che
alcuni anni fa il Liceo Binel-Viglino di Pont-Saint-Martin con sede
distaccata a Verrès, con la sezione del liceo linguistico, era
stata valutata come la migliore scuola a indirizzo linguistico per
Valle d'Aosta e tutta la parte del Canavese e poi mi sembra che due
anni fa - ma di questo non sono sicura, vado a memoria - anche il
Liceo Bérard avesse avuto questa segnalazione da "Eduscopio", non
so se come miglior liceo, ma forse tra i primi in questo senso.
Io credo sia sicuramente importante portare a conoscenza di
questo Consiglio una mancanza come questa, che non va bene, che non
risolverebbe - qualora fosse in qualche modo colmata - il problema
della scelta, ma è vero che avere delle informazioni chiare,
puntuali e precise aiuta chi deve operare la scelta dell'iscrizione
alla scuola superiore. Per questo credo che l'impegnativa della
mozione debba essere corretta, perché davvero non si possono
invitare i dirigenti scolastici a fare questa operazione, mentre si
può piuttosto invitare l'Amministrazione a fare scelte diverse e a
decidere di far dialogare i due sistemi - regionale e nazionale -
in altro modo, ritengo comunque importante occuparsi di questo
argomento.
Pertanto o si modifica la mozione - ed in questo caso il nostro
voto può essere favorevole - o se altrimenti rimane questo impegno
noi ci asteniamo. Vogliamo comunque sottolineare che è un argomento
importante da non sottovalutare e che, anzi, dovrebbe forse essere
inserito in un discorso più ampio, quello dell'orientamento
scolastico, tema fondamentale di cui bisogna occuparsi, per il
quale sono già stati fatti dei passi che non sono però sufficienti,
su cui bisogna assolutamente mettere risorse, competenze ed
attenzione.
Dalle ore 12:14 assume la presidenza il Vicepresidente
Distort.
Distort (Presidente)
- Ha chiesto la parola la collega
Pulz.
Pulz (ADU VDA)
- Parto dalla richiesta di inserimento
delle scuole superiori nel portale "Eduscopio" della Fondazione
Agnelli. Chiedere che anche le nostre scuole valdostane vengano
inserite in un'indagine di comparazione di questa o qualsiasi altra
agenzia privata che valuta con i suoi parametri, sebbene
dichiarati, l'attività delle scuole, non capiamo bene che senso
potrebbe avere per le scuole valdostane, perché di fatto è una
proposta dai contorni economici più che politici. Queste indagini,
svolte magari anche da tecnici validi ed in buona fede, rispondono
però più alle esigenze del committente che vi investe anche del
denaro. È normale che le scuole valdostane non siano presenti,
perché le varie agenzie di
rating
prendono in considerazione
gli enti che ritengono interessanti per la loro indagine - noi non
possiamo dire quali siano quelli interessanti - oppure enti che
chiedono direttamente di essere valutati - non so se dietro
compenso o no -, tanto più che tale valutazione non indica la bontà
in senso assoluto delle scuole stesse. Molto dipende infatti dai
parametri che si vogliono prendere in considerazione. Certi
parametri di valutazione non dipendono dalla qualità della scuola
stessa, ma anche da altri elementi. Per esempio, la maggiore o
minore possibilità di trovare lavoro dopo il diploma conseguito in
una certa scuola, non dipende solo da quella istituzione scolastica
precisa, ma anche dal territorio in cui quella scuola si trova,
dalle attività economiche che lì si sviluppano, dalle richieste di
lavoro del territorio stesso. Anche la preparazione degli studenti
per l'università non dipende solo dalla scuola che hanno
frequentato; spesso, anche se non sempre, dipende pure dal livello
socio-culturale delle famiglie di origine e, a volte, anche dal
livello del conto in banca, quindi in generale del contesto di
provenienza degli studenti stessi. Ci sono vari aspetti
problematici di cui tener conto. Normalmente - questo l'ho vissuto
anche quando ero a scuola - gli enti scolastici valutati citano e
si vantano delle varie valutazioni quando si trovano in alto nella
classifica, mentre se si trovano in basso fanno finta di niente.
Tale inserimento potrebbe poi facilmente trasformarsi da parte
delle scuole in volontà di utilizzare questi dati in modo assoluto,
senza sottolineare quali e quanti siano i parametri utilizzati per
compilare la classifica. Questo per "Eduscopio" della Fondazione
Agnelli.
Diverso, almeno in teoria, dovrebbe essere il discorso
sull'inserimento in un portale del MIUR del Ministero, che sul sito
di "Scuola in chiaro" specifica come esso contribuisca
all'applicazione della normativa sulla trasparenza e sulla
diffusione delle informazioni, il che chiaramente rappresenta uno
degli elementi qualificanti dell'autonomia scolastica.
Anche "Scuola in chiaro" è un sito discusso, esistono diversi
punti di vista e a me sembra abbastanza convincente, anche se a
volte forse un po' estrema, l'analisi che ne fa la FLC (la
Federazione dei lavoratori della conoscenza) della CGIL nel suo
giornale
on-line
pubblicato a dicembre. Dice letteralmente
così: "
Avremmo considerato positiva l'ideazione di
un'applicazione che avesse consentito alle famiglie un accesso
all'offerta delle istituzioni scolastiche reso più semplice dalle
tecnologie più innovative
". Peccato che gli unici dati a cui le
famiglie non accedono sono proprio quelli del progetto formativo e
dei percorsi scolastici elaborati dalla comunità educativa. Davvero
pessima è infatti la selezione dei dati consultabili.
"
Nonostante le precisazioni presenti nella nota ministeriale
- continua FLC -
alcuni di essi sono per loro natura
utilizzabili per fare appunto classifiche tra scuole. Si conferma
il fatto che utilizzando strumentazioni tecnologiche solo
apparentemente innocue ed asettiche, si intenda far passare un'idea
di scuola che sta sul mercato ed in cui la competizione la fa da
padrona
". Io condivido quest'analisi e mi preme anche
sottolineare - come già diceva molto bene la collega Minelli
apportando tutta una serie di elementi utili alla valutazione
dell'Aula, che quindi non ripeto - che la valutazione del sistema
scolastico, così come il problema dell'orientamento scolastico,
sono questioni assai delicate che non possono essere semplicemente
lasciate alla gestione di un portale, quanto piuttosto se ne devono
occupare operatori specializzati, insegnanti, psicologi, dirigenti,
ispettori scolastici preparati
ad hoc
.
In conclusione io chiedo scusa ai Cinquestelle, ma loro sanno
che mi piace essere trasparente: questa proposta non mi sembra di
grande sostanza; nel primo caso perché, come ho cercato di
spiegare, non si può valutare una scuola con criteri che non
tengano conto anche del contesto in cui questa si trova e dei
ragazzi, dell'utenza che accoglie e, nel secondo caso, perché non
viene sufficientemente chiarito il progetto educativo e formativo
delle scuole indicate dal portale. Il voto è quindi di
astensione.
Presidente
- Siamo ancora in discussione generale. Ci
sono altri interventi da parte dell'Aula? Se non ci sono interventi
penso che il Governo, nella figura dell'Assessore Certan, voglia
prendere la parola. Chiudo la discussione generale e do la parola
all'Assessore Certan per la risposta.
Certan (ALPE)
-
Malgré les différents points de
vue
, credo che questa sia una mozione interessante, perché
comunque ha messo in evidenza alcune criticità e, a mio avviso,
anche alcuni
atout
che come Regione abbiamo e che possiamo
in qualche modo migliorare. Accolgo favorevolmente questa
sollecitazione, anche se hanno due punti molto disomogenei, quindi
cercherò di rispondere a tutti e due insieme evidenziando le
differenze.
La "Scuola in chiaro" è un portale - come avete ricordato -
direttamente gestito dal MIUR che contiene informazioni fornite
dalle banche dati dello stesso Ministero; quindi, rispetto a
"Eduscopio", che è una Fondazione, è in effetti un portale diverso
che potrei dire è di un'istituzione pubblica.
La Valle d'Aosta, invece, ha un proprio sistema informativo ed
una gestione del personale conseguente alla presenza dei ruoli
regionali del personale direttivo e docente, quindi il personale
direttivo docente è incardinato sotto il personale scolastico della
nostra Regione. Le istituzioni scolastiche della Valle d'Aosta, in
ottemperanza al DPR 80/2013, dall'anno scolastico 2015/2016
compilano il RAV (Rapporto di autovalutazione), gestito
direttamente dalla struttura regionale per la valutazione del
sistema scolastico (la SREV) e adattato nei contenuti alle
particolarità e prerogative locali. Come lei mi ha ricordato è
stato fornito un dato diverso - poi lo verificherò perché adesso
non ne ho avuto tempo -, dato che lei mi dice che i dati sono
relativi all'anno scolastico 2014/2015. Il Rapporto SREV, quello
che è stato caricato, è del 2017, però devo dire che, confrontando
con quanto ha detto lei adesso, non ho potuto verificarlo, poi le
darò sicuramente notizia. Questo rapporto è uno strumento di
autovalutazione, anche di valutazione per ciascuna istituzione
scolastica e per l'Amministrazione, ma lo è pure per la
cittadinanza (lo avete ricordato tutti, ed è sicuramente importante
risottolinearlo). È uno strumento di conoscenza sia per le singole
scuole, sia per il sistema scolastico regionale; in un'ottica di
trasparenza e di valorizzazione il ruolo della valutazione è
senz'altro importante. Accedendo al sito istituzionale della SREV è
possibile consultare i rapporti di autovalutazione per reperire le
informazioni relative alla popolazione scolastica, alle risorse
professionali finanziarie, i risultati scolastici delle prove
standardizzate nazionali e regionali, il ritardo scolastico ed
alcuni aspetti organizzativi e gestionali. Inoltre, nella maggior
parte dei casi, i dati delle scuole valdostane sono spesso messi a
confronto con il dato medio regionale nazionale e del nord ovest,
quindi viene fatto anche questo passaggio. Nel processo di
autovalutazione e valutazione la Regione si avvale della
consulenza/supervisione della Direzione generale del MIUR per gli
ordinamenti scolastici e la valutazione del sistema nazionale di
istruzione e formazione. Pertanto la Valle d'Aosta (o la SREV) non
agisce in autonomia, ma comunque con la supervisione della
Direzione generale del MIUR.
Per quanto riguarda il portale "Eduscopio" della Fondazione
Agnelli, pur non rientrando nel rispetto degli adempimenti
derivanti dalla normativa nazionale e regionale in tema di
valutazione del sistema scolastico, può diventare uno strumento che
favorisce la conoscenza della scuola secondaria di secondo grado
evidenziandone eccellenze e criticità. Sono in corso
approfondimenti per verificare la possibilità dell'inserimento nel
portale delle scuole che, devo dire, nelle passate edizioni erano
presenti con riportati anche i dati sulle scuole della Regione, poi
ultimamente non ci sono. Rispetto a "Eduscopio", ho verificato la
nuova programmazione
online
relativa all'anno scolastico
2018/2019. Ho fatto un'analisi su circa un milione di ragazzi degli
anni scolastici 2012, 2013 e 2014, quindi anni a cavallo tra il
2012 e il 2014, e questo sicuramente per dare un'idea di quanto sia
difficile valutare e soprattutto fare la comparazione dei dati.
Condivido che i dati non mentono, spesso danno veramente un'idea e
un'immagine anche molto immediata e, a volte, permettono di fare
velocemente delle correzioni, io direi soprattutto anche in campo
pedagogico e didattico. Sicuramente però va ribadita la difficoltà
nel dare i dati esatti, perché a seconda di come si assemblano e di
come si confrontano è chiaro che possono dare risultati differenti.
Pertanto è molto importante che quest'azione venga fatta da persone
supercompetenti, perché altrimenti credo si cada un po' in quello
che forse la collega Pulz individuava, verso un qualcosa di più
soggettivo. Chiaramente non voglio dire che queste piattaforme o
questi portali non siano assolutamente adeguati, però è anche
importante ricordare - e vengo anche alla risposta alla mozione -
che le scuole hanno una loro autonomia, e noi su questa tematica
non le abbiamo consultate.
Io oggi chiederei alla collega di ritirare la mozione. Mi prendo
l'impegno di fare delle valutazioni che vorrei fare anche con la
struttura dell'Amministrazione regionale che si occupa di
statistica, perché a mio avviso è importante, proprio per
contestualizzare le nostre scuole, guardare a 360 gradi le opzioni
che abbiamo. Naturalmente abbiamo chiesto alla struttura della SREV
di poterci incontrare per capire meglio ed entrare un po' nei
dettagli, perché sono due cose diverse (la collega Minelli, che
negli anni si è occupata e conosce molto bene, l'ha definito).
Inoltre non possiamo escludere il fatto che per noi in questo
momento è difficile inserire i due sistemi e farli parlare. I dati
per alcuni anni ci sono stati, quindi confido nella possibilità,
almeno per quanto riguarda "Scuola in chiaro", di poter
riaggiornare i dati in breve tempo. Quanto a "Eduscopio", credo sia
anche importante avere un confronto con le scuole, proprio nel
rispetto della loro autonomia e della loro visione che in questo
momento non c'è. Pertanto non c'è una nostra preclusione nel fare
delle valutazioni riguardo a questo, però le chiederei un po' di
tempo. Diversamente ci asteniamo, pur prendendo comunque questo
impegno.
Presidente
- La parola alla proponente della mozione,
Consigliera Russo, per la replica.
Russo (M5S)
- Ringrazio le colleghe per essere
intervenute su questa mozione, come pure l'Assessore Certan.
Sicuramente credo che già solo il termine "valutazione" crei
resistenza, e credo che tanto più la crei su chi la effettua tutti
i giorni: questa è una prima contraddizione che vorrei far
emergere. Ringrazio poi la collega Minelli per aver fatto presente
che la mozione, nell'impegno finale, non era declinata in modo
preciso, effettivamente è vero.
Volevo però solo aggiungere questo aspetto: la questione della
valutazione del sistema scolastico dal nostro punto di vista è
interpretata sicuramente per aiutare le famiglie e i ragazzi ad
orientarsi nella scelta delle scuole, ma è fatta veramente
nell'ottica di dare a tutti i cittadini, qualsiasi veste essi
ricoprano, la possibilità di accedere al mondo dell'istruzione e di
dare un
feedback
su quello che loro valutano del mondo
dell'istruzione dal loro punto di vista, soprattutto di dare alle
insegnanti la possibilità di confrontarsi sui risultati ottenuti
nelle altre scuole interne alla Valle d'Aosta ed esterne dalla
Valle d'Aosta; è quindi vista veramente in un'ottica molto più
ampia.
Sono assolutamente disponibile a ritirare la mozione e a
riprendere il discorso in un secondo momento.
Presidente
- C'è un intervento per una precisazione da
parte del Governo. La parola all'Assessore Certan.
Certan (ALPE)
- Mi sono dimenticata di dire che
l'incontro che vorremmo fare per avere un panorama più completo
sulla valutazione terrà naturalmente conto anche dell'orientamento.
Sta partendo un progetto nazionale, il PON (Piano operativo
nazionale), con i cui soldi, fra le varie opzioni, le scuole
potranno scegliere anche l'orientamento. Bisognerà quindi fare
delle valutazioni e dobbiamo farle veramente come Sovraintendenza,
perché l'idea era di dare una mano alle segreterie e di occuparci
noi, come Dipartimento della Sovraintendenza, della parte
amministrativa. Ci stiamo confrontando con le scuole; mi rendo
conto che orientamento e valutazione sono legate, ed è per questo
che le chiedo di ritirare la mozione.
Presidente
- Ha chiesto la parola la collega Minelli.
Minelli (RC-AC)
- Brevemente, solo per una precisazione,
perché è giusto dare a Cesare quel che è di Cesare. Ho controllato
e nel 2016 il Liceo classico di Aosta è stato citato dalla
Fondazione "Eduscopio" come uno dei migliori licei d'Italia con
l'altissimo punteggio di 92 punti su 100, si trova addirittura
davanti ad un liceo prestigioso come il Terenzio Mamiani di Roma.
Pertanto, anche a scanso di rimproveri dai colleghi del Liceo
classico di Aosta, credo sia giusto dire questa cosa, perché
altrimenti parlo solo del liceo della Bassa Valle e vengo giudicata
di parte.
Una seconda cosa, molto breve: ringrazio la collega Russo per
aver ritirato la mozione. Credo che in futuro potrà essere
possibile lavorare magari anche ad una proposta in collaborazione
con l'Assessorato nella Commissione, perché questo è sicuramente un
tema importante. Volevo sottolineare e riprendere una
considerazione fatta dalla collega relativamente alla valutazione.
È vero, la valutazione è un tema ostico, spinoso, e lo dico con
molta franchezza: non sempre nel corpo docenti viene accettata di
buon grado - questa è un'autocritica necessaria -, ma credo che
negli ultimi anni si stia andando veramente in una direzione
diversa, opposta, e questo fa ben sperare.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK