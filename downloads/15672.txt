Consiglio Regionale della Valle d'Aosta - Oggetto del Consiglio n. 1975 del 5 giugno 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 1975 del 5 giugno 1996 - Resoconto
SEDUTA ANTIMERIDIANA DEL 5 GIUGNO 1996
OGGETTO N. 1975/X Ratifica della deliberazione n. 2066, in data
7 maggio 1996, adottata dalla Giunta regionale in via
d'urgenza.
Oggetto n. 2066 in data 7 maggio 1996: Cessione alla Italgas
della quota di partecipazione regionale nella Digrava S.p.A.,
approvazione del contratto preliminare di compravendita e introito
di somma.
Presidente É aperta la discussione generale.
Ha chiesto la parola il Vicepresidente Marco Viérin.
Viérin M. (PpVA) Pensavo che l'Assessore facesse una relazione,
così non è stato, quindi aprirò io il dibattito sperando che i
colleghi vorranno intervenire su questo punto importante
dell'ordine del giorno.
Non voglio fare un intervento che riprenda le varie tappe e i
vari eventi verificatisi in questi anni in merito a questo
problema, lo farà certamente il mio collega Marguerettaz, che già
in passato era intervenuto puntualmente. Voglio invece toccare un
aspetto di carattere generale, cioè il futuro: cosa vuol dire
approvare questa convenzione? Sicuramente vuol dire già definire
quello che sarà al 90 percento il piano energetico regionale,
perché se leggiamo la bozza di convenzione, vediamo che: al punto 8
la Regione si impegna a promuovere la diffusione e l'utilizzo del
metano anche attraverso misure da prevedersi nel piano energetico
regionale, in modo da incentivare i privati all'utilizzo del
metano; al punto 9 la Regione si impegna per un quinquennio a non
porre in essere direttamente e/o indirettamente attività
concorrenziali con quelle di Digrava S.p.A. nell'ambito del
riscaldamento del settore civile; al punto 10 la Regione si impegna
a porre in essere quanto necessario, per addivenire alla modifica
della legge regionale n. 65/91 affinché i provvedimenti economici
in essa previsti vengano erogati a titolo di contributo a fondo
perduto agli utenti civili, che provvedessero alla trasformazione a
metano il loro impianto. A tal fine la Regione e Italgas formeranno
un gruppo tecnico di lavoro, che entro il 31 maggio 1996 formulerà
proposte operative volte a definire le modifiche da apportare alla
predetta legge regionale. Oltretutto queste proposte dovrebbero già
essere state presentate, perché il 31 maggio è una data che è già
passata.
Continuando nella lettura della bozza di convenzione: punto 11,
la Digrava S.p.A., qualora sussistano i requisiti e le condizioni,
potrà presentare richiesta di finanziamenti regionali a parziale
copertura degli investimenti previsti al precedente punto 6; punto
13, la Regione si impegna a non introdurre misure fiscali tali da
disincentivare l'uso del metano per il riscaldamento.
Tutte queste cose che si presentano in convenzione è chiaro che
bloccheranno quasi completamente la proposta del piano energetico
regionale. Di questo piano abbiamo parlato più volte in questa
sede, ne abbiamo parlato anche nell'ambito della discussione
dell'ultimo bilancio regionale: in quella sede l'Assessore
competente ci aveva detto che avrebbe al più presto presentato un
piano energetico regionale. Ebbene, oggi ci vediamo presentare
sotto forma di una convenzione una prima proposta che, una volta
approvata, andrà ad inserirsi nel futuro piano energetico
regionale, per cui quando discuteremo dello stesso non avremo più
grandi possibilità di manovra e di scelte.
É su questo punto che voglio far riflettere i colleghi: speriamo
che ci sia una discussione aperta, perché è un tema che tocca tutti
i Valdostani e oltre a riguardarli nel futuro, li ha già riguardati
nel passato, perché in questa convenzione al punto 10 si prevede un
aiuto a fondo perduto a coloro che trasformeranno a metano gli
impianti attuali, per cui mi chiedo: ma tutti i Valdostani che
hanno già fatto questa trasformazione, rischieranno di essere i
"fessi" della situazione? Infatti, coloro che hanno proceduto con
proprie risorse a questa trasformazione, pagheranno di nuovo di
propria tasca, e questa è una cosa che non condivido, perché ogni
volta diciamo a coloro che anticipano i tempi che non avrebbero
dovuto farlo, perché se avessero aspettato la Regione gli sarebbe
andata incontro.
É su queste cose che prego i colleghi di riflettere. Ci
riserviamo come Popolari della Valle d'Aosta di intervenire per
dichiarazione di voto.
Presidente Ha chiesto la parola il Consigliere Borre.
Borre (UV) Su questo argomento spero che non appaia il solito
discorso del tipo: "Hanno buttato l'amo per far parlare anche
qualcuno di maggioranza, che già si sa è abbastanza contrario a
questo tipo di impostazione". Parlo perché mi auguro che si
rifletta seriamente su questa convenzione.
Come prima accennava il collega Viérin, Assessore Mafrica, lei
ci aveva promesso in questa sala il piano energetico due anni fa,
quando in occasione di una discussione abbiamo chiesto di portare
avanti il piano energetico della Regione Valle d'Aosta. Tutti,
partiti e movimenti, ne hanno fatto un cavallo di battaglia nella
campagna elettorale. Ma un piano energetico - e non mi riferisco a
quello di Boffa perché avrei grosse cose da ridire - che sia un
piano energetico della Regione Valle d'Aosta giace ancora nei
cassetti dell'Assessorato. Non solo, avevo chiesto in diversi
momenti del bilancio l'istituzione di un dipartimento per l'energia
che avesse degli uffici che fossero in grado di rispondere alle
esigenze dei cittadini, ma fosse soprattutto in grado di far fronte
alla politica energetica, invece non è successo niente! L'ENEL, che
oggi è società privata, sta mettendo pesantemente le mani anche sui
piccoli produttori, quasi soffocando la possibilità di vendere
l'energia, e malgrado questo noi stiamo zitti.
So che nei bar o in altre sedi vengo tacciato come l'amico degli
amici del teleriscaldamento, questo non mi preoccupa se vuol dire
essere amico di chi in Valle d'Aosta ha la capacità di pensare in
grande e di non subire il monopolio che ci viene dall'esterno. Sono
senz'altro loro amico e ho anche il dovere di essere qui a
riproporre iniziative che i Valdostani vogliono portare per dare la
possibilità di essere sovrani in questa regione, perché se non si
ha la capacità di produrre la sovranità è una parola vuota ed anche
l'autodeterminazione. Questo atto va contro quel tipo di
impostazione.
E adesso leggo per non perdere il filo di quello che vorrei
dire.
Il problema fondamentale di questo documento è che la sua
impostazione, a mio parere, produrrà un'egemonia e una forte
penalizzazione delle risorse regionali a vantaggio di un'azienda
privata, l'Italgas, contro lo spirito della legge n. 10 dello Stato
e la legge n. 62 della Regione, che invece prevedono incentivi per
fonti di energia rinnovabile.
La decisione della Regione autonoma della Valle d'Aosta di
vendere a Italgas la sua intera partecipazione nella Digrava,
ritenendo che l'andamento economico di quest'ultima renda contrario
al pubblico interesse mantenere la quota di proprietà regionale,
soprattutto in considerazione di inevitabili future
ricapitalizzazioni, è una scelta corretta. La bozza di contratto
però contiene delle clausole e degli impegni che mi lasciano
perplesso sia per l'opportunità che per la legittimità. In
particolare, mi sembra che si debbano esaminare gli articoli 5, 9,
10 e 11.
Con l'articolo 5 si vorrebbe salvaguardare la mano d'opera, cosa
che da quell'articolo mi sembra che non traspaia; questo anche
perché sappiamo bene che se è vero che entreranno 30 dipendenti,
poi con la mobilità faranno sì che questi si licenzino da soli.
Con l'articolo 9 la Regione si impegna per un quinquennio a non
porre in essere, direttamente o indirettamente, attività
concorrenziali con quelle di Digrava nell'ambito del riscaldamento
del settore civile. Il significato di tale disposizione sembra di
assai difficile comprensione. Dal punto di vista civilistico può
essere richiamata la disposizione dell'articolo 2547 del Codice
civile, il quale vieta a chi abbia alienato un'azienda di iniziare
per il periodo di cinque anni una nuova impresa, che sia idonea a
sviare la clientela dall'azienda ceduta.
Credo però che tale disposizione relativa alla cessione di
azienda non possa essere estesa per analogia alla cessione di quote
sociali, in quanto quest'ultima ipotesi riguarda una fattispecie
sostanzialmente diversa. Di conseguenza, l'articolo 9 in questione
configurerebbe la costituzione volontaria, e non invece imposta
dalla legge, di un patto di non concorrenza. In questa prospettiva
l'articolo in questione comporterebbe un divieto per la Regione
autonoma Valle d'Aosta di svolgere attività commerciale nel periodo
di cinque anni in concorrenza con Digrava nel settore del
riscaldamento civile: la Regione non potrà, dunque, partecipare a
società o costituirne essa stessa aventi come oggetto quello dello
sviluppo di attività comunque legate al riscaldamento nel settore
civile, né svolgere direttamente tali attività con scopo
commerciale.
La legittimità di tale disposizione ritengo posso essere messa
in discussione soprattutto in relazione alla legislazione nazionale
e regionale in merito allo sviluppo delle fonti alternative di
energia, che si pongono lo scopo specifico di favorire ed
incentivare lo sviluppo, in accordo con la politica energetica
della CEE, dell'uso razionale dell'energia e l'utilizzazione delle
fonti rinnovabili di energia. In particolare, l'articolo 6 impone
alla Regione di favorire lo sviluppo del teleriscaldamento - si
vede che ce ne sono anche altri di amici, non solo Borre... - che,
come è noto, è una fonte di riscaldamento ad uso civile.
La Regione Valle d'Aosta, in attuazione della legge n. 10/92, ha
emanato la legge n. 62/93, con cui prevede il perseguimento di
iniziative a favore del risparmio energetico soprattutto attraverso
l'uso di fonti di energia rinnovabili, quindi di nuovo attraverso
la formula della cogenerazione, che può essere utilizzata anche per
il teleriscaldamento.
Potrebbe pertanto ravvisarsi un contrasto fra l'articolo 9 in
questione e la normativa nazionale e regionale riportata, in quanto
tale articolo 9 vieterebbe alla Regione, anche se limitatamente al
campo dell'attività di diritto civile, il perseguimento di uno
scopo che invece è imposto dalla legge.
Prima di trarre conclusioni definitive circa l'eventuale
contrasto fra l'articolo 9 e la legislazione nazionale e regionale
in materia di energia, vorrei capire l'intenzione degli atti
istruttori che hanno portato alla realizzazione di tale articolo,
perché può darsi che la Giunta abbia affrontato il problema ed
abbia individuato un prevalente interesse pubblico ad agire in tal
senso. Vi è la possibilità di verificare che la Regione decida di
astenersi da utilizzare lo strumento della partecipazione diretta o
indiretta in società commerciali svolgenti la loro attività nel
settore del riscaldamento civile, ritenendo che sia sufficiente, al
fine di perseguire gli scopi indicati dalle leggi sopra riportate,
utilizzare gli altri mezzi indicati dalle leggi stesse.
Quello che però è certo è che il divieto di cui all'articolo 9
in questione non può avere alcuna efficacia in riferimento
all'attività di diritto pubblico della Regione autonoma Valle
d'Aosta; infatti, non solo in relazione alla legislazione sopra
riportata, ma soprattutto in ottemperanza del principio
costituzionale di imparzialità e buon andamento
dell'Amministrazione, è impensabile che la Regione autolimiti le
sue facoltà di diritto pubblico esclusivamente per favorire
l'attività commerciale di un soggetto privato.
Ne consegue che l'articolo 9 non potrà certamente impedire alla
Regione, per esempio, di accordare finanziamenti previsti dalla
legge a soggetti che intendano sviluppare il teleriscaldamento, né
rifiutare concessioni o autorizzazioni amministrative di qualunque
genere con il solo riferimento all'articolo 9 in questione.
Per quanto riguarda l'articolo 10, ho forti perplessità in
merito all'opportunità di costituire un gruppo tecnico di lavoro
per la formulazione di una proposta di legge insieme al soggetto
privato, che sarebbe l'unico beneficiario della legge stessa.
Voglio ricordare di nuovo che comunque l'unico soggetto competente
ad approvare la legge regionale è il Consiglio regionale, il quale
non può essere limitato nella sua attività da alcun soggetto
esterno.
In conclusione, ritengo che l'articolo 5 debba contenere
maggiori garanzie, che l'articolo 9 della bozza di contratto vada
riscritto nel senso che traspaia la non possibilità di vincolare né
autolimitare la potestà pubblica della Regione Valle d'Aosta e
dunque non potrà essere validamente invocato per chiedere la
nullità di atti amministrativi concessori, autorizzatori o di altro
genere in contrasto con esso; sottolineo l'opportunità di rivedere
l'articolo 10 e chiedo chiarimenti sull'articolo 11, perché mi
viene difficile capire quali possano essere i requisiti e le
condizioni che potrà presentare la Digrava per avere investimenti o
finanziamenti per copertura dei lavori.
Aspetto chiarimenti dall'Assessore e poi ne trarrò le
conclusioni.
Presidente Ha chiesto la parola il Consigliere Lanièce.
Lanièce (GA) Il problema Digrava è un problema che in questa
legislatura è stato più volte discusso in quest'aula consiliare,
grazie anche a diverse interrogazioni presentate dal sottoscritto e
da altri consiglieri di minoranza, non ultima un'interrogazione
scritta che ho presentato un mese fa. E proprio durante la
presentazione in aula di quell'interrogazione, l'Assessore aveva
preso la parola dicendo che si era giunti ad un accordo fra Regione
e Italgas per la cessione delle quote della Digrava. Oggi siamo qui
a valutare l'accordo che è stato stipulato fra la Regione e
l'Italgas per la cessione delle quote ed ovviamente occorre fare
delle considerazioni dal punto di vista economico.
Risulta che la vendita di queste quote comporterà un'entrata per
l'Amministrazione regionale di circa 2 miliardi; ecco, 2 miliardi
secondo me rappresentano una cifra molto, molto esigua rispetto a
tutti gli investimenti, ai soldi sborsati dall'Amministrazione
regionale per varie ricapitalizzazioni, tenuto conto anche degli
enormi quantitativi spesi per i lavori di ripristino stradale, cioè
in pratica quei soldi stanziati dall'Amministrazione regionale per
ripristinare le pavimentazioni dei vari comuni in seguito ai lavori
eseguiti per la metanizzazione. Quindi, anzitutto diamo una
valutazione negativa dell'introito che questo accordo comporterà
per l'Amministrazione regionale, 2 miliardi sono pochissimi a
fronte di quanto è stato speso, poi l'Assessore ci spiegherà la
valutazione che ha portato a questa cifra.
Andando ad analizzare in sé la bozza, ovviamente ci sono vari
problemi da sottolineare, in primis quello occupazionale. Non è
detto che l'articolo della bozza che fa riferimento al mantenimento
dei posti di lavoro sia un articolo che garantisce al cento per
cento il mantenimento degli stessi, anzi, secondo me c'è un rischio
di soppressione dei posti di lavoro in quanto probabilmente una
parte delle attività commerciali e amministrative potrebbero essere
trasferite presso la sede di Italgas di Torino, quindi la Valle
d'Aosta diventerebbe quasi un ramo secco e, come sappiamo tutti, i
rami secchi prima o poi vengono tagliati. In primo luogo, dunque,
un problema occupazionale molto delicato, sul quale invito la
Giunta a porre la massima attenzione tenuto conto della situazione
gravissima che mai come adesso c'è nel settore industriale.
Oggi abbiamo parlato della Feletti, la scorsa settimana abbiamo
parlato della Conner, della Trousseau Ancien; viviamo in un momento
in cui dal punto di vista occupazionale il rischio è elevatissimo e
ogni volta che ci troviamo in questo Consiglio, ci ritroviamo a
parlare di imprese in difficoltà, di posti di lavoro a rischio, e
quindi è giusto che si tenga in debita considerazione proprio il
problema occupazionale.
Inoltre, c'è il rischio che questo accordo possa portare ad un
rallentamento della stessa diffusione del metano sia nei comuni
inseriti già nell'attuale piano di metanizzazione, sia in quelli
posti lungo le valli laterali, creando già una specie di disparità
fra i residenti oggi serviti dal metano rispetto agli altri.
Bisogna tenere conto anche dell'indotto che questo settore ha
prodotto e che potrebbe essere ridimensionato, con conseguenze
anche lì occupazionali. Siamo in una situazione in cui bisogna
valutare attentamente le scelte che si fanno, perché ogni scelta
comporta di per sé una conseguenza che può anche essere deleteria
sotto l'aspetto occupazionale.
La cosa strana è che su questa vicenda si è arrivati quasi
all'ultimo momento; si è parlato - rispondendo alle varie
interrogazioni - dell'esistenza dello studio Mc Kinsey che doveva
essere uno studio approfondito, uno studio quasi segreto, di cui
tutti i consiglieri che hanno presentato interrogazioni hanno
sempre chiesto, sentendosi rispondere ogni volta che si trattava di
uno studio particolare, che non poteva essere diffuso, eccetera.
Alla fine, invece, si è scelto quello che era già nell'aria da
circa un anno, cioè vendere le quote della Digrava. Ovviamente per
poter fare una valutazione approfondita, occorrerebbe essere
finalmente in possesso dello studio Mc Kinsey per poter valutare
tutte le varie decisioni che hanno portato a questo accordo, per
valutare gli aspetti economici e per verificare se questo studio
sia uno studio approfondito, volto ad analizzare ogni parte di
questa questione, in modo da garantire comunque che questo accordo
abbia dei basamenti fondati e che non sia una situazione in cui
l'Amministrazione regionale sia stata costretta, dovendo quindi
fare una scelta obbligata perché questo sarebbe un aspetto
altrettanto negativo.
Ribadisco l'esigenza da parte dei consiglieri di minoranza di
vederci più chiaro in questa questione per quanto riguarda
l'aspetto economico, quantitativo della somma che verrà introitata
in base a questo accordo, e soprattutto ribadisco che bisogna a
tutti i costi tenere in alta considerazione l'aspetto
occupazionale: dobbiamo dimostrare che il Consiglio regionale su
questo aspetto agisce all'unisono, quindi ha la volontà di
salvaguardare l'occupazione in Valle d'Aosta, occupazione che mai
come adesso è in forte difficoltà.
Presidente Ha chiesto la parola il Consigliere Perron.
Perron (UV) Il Consigliere Bich dirà che un altro consigliere ha
abboccato all'amo: condivido gran parte delle perplessità che ha
espresso il collega Borre. Credo, Assessore, che la scelta di tipo
politico che andiamo a fare in buona sostanza può anche essere
giusta, però bisogna capire esattamente se quest'atto che andiamo
ad approvare pone delle condizioni che siano per la nostra Regione
accettabili.
Non discuto la scelta in sé di cedere a Italgas la nostra quota,
questa opzione certamente risparmia alla Regione ulteriori esborsi
di capitale e in qualche modo può anche rappresentare un valore
positivo, però nella premessa c'è un'analisi che non condivido. Si
dice che l'obiettivo iniziale di portare in Valle d'Aosta il metano
con i suoi benefici economici, ambientali e di praticità può oggi
di fatto considerarsi raggiunto: credo che non sia esattamente
così, non è terminata la fase di metanizzazione della Valle
d'Aosta, a questo riguardo altro si può certamente fare.
Bisogna dare atto all'Assessore che una soluzione per la
questione Digrava andava comunque trovata, è difficile anche per un
ente pubblico continuare a sostenere un'attività che fattura
quattro e ha sei di debito. Credo però che questo Consiglio debba
essere consapevole che facciamo veramente una scelta giusta in un
tema così delicato come quello della politica energetica e
soprattutto che, se decidiamo di uscire da Digrava, lo facciamo a
delle condizioni che non siano per noi penalizzanti.
Assessore, vorrei solo avere alcune delucidazioni su alcuni
punti che altri colleghi hanno già sottolineato e che quindi non
riesumerò nella loro completezza, cioè vorrei chiedere, là dove si
dice che la Regione si impegna a trasformare a metano entro il 31
dicembre 2000 gli edifici di proprietà regionale utilizzati a fini
istituzionali, se su questo sia stato fatto uno studio di massima
per conoscere quanto un'iniziativa di questo genere può costare
alla Regione.
Un altro punto che forse è il più delicato di questa
convenzione, sulla quale gradirei di avere delle spiegazioni, è là
dove dice che la Regione si impegna a non porre in essere almeno
per un quinquennio qualunque attività concorrenziale con quelle di
Italgas nell'ambito del riscaldamento per civile abitazione. Vorrei
capire esattamente se altre attività, che un giorno la Regione si
impegnasse a sostenere, possono essere fatte oppure no in questo
settore. Anche là dove si dice di non introdurre misure fiscali
tali da disincentivare l'uso del metano per riscaldamento, vorrei
capire se è possibile da parte della Regione introdurre misure
fiscali e, in caso affermativo, esattamente quali misure fiscali
possono essere introdotte.
Mi fermo qui, nel senso che altri colleghi hanno già
sottolineato alcuni punti che giudico di debolezza di questa
convenzione; Assessore, non è per criticare o per essere contro
corrente, si tratta solo di capire se le condizioni alle quali
usciamo non siano condizioni di debolezza per la nostra Regione, e
se possibile vorrei sapere a questo punto che fine ha fatto questo
famoso piano energetico regionale che più volte è stato richiamato
in quest'aula.
Presidente Ha chiesto la parola il Consigliere Tibaldi.
Tibaldi (Ind) Già all'inizio dello scorso anno, gennaio-febbraio
1995, questo Consiglio ha dato via libera ad un provvedimento in
materia energetica che riguardava l'indicazione dei criteri per il
rilascio delle subconcessioni di derivazione d'acqua. Già allora,
io per primo, ma anche altri, ho sollevato una questione che oggi
sento ripetere, invano: l'assenza di una pianificazione nel settore
energetico. Quindi già un anno e mezzo fa la Regione interveniva
con un provvedimento in assenza di piano. Oggi questo è il secondo
provvedimento. L'operazione Digrava è un secondo paletto che si
perfeziona senza aver deciso a monte quale debba essere la politica
energetica da sviluppare nella nostra regione.
Tutti quanti diciamo, spesso e volentieri, che la Regione ha una
notevole ricchezza di risorse, in particolare quella idrica, ma
quando si tratta di analizzare nella sua generalità la materia o
anche i singoli problemi, dimentichiamo che stiamo agendo alla
cieca. La cosa che mi sembra strana è che anche un Assessore -
leggo che la delibera è stata adottata ad unanimità di voti
favorevoli - come Riccarand, che fino al 1993 sedeva al posto di
Chiarello e che più volte con interpellanze o interrogazioni ha
sollecitato la necessità della predisposizione di un piano
energetico regionale, sia riuscito a dare l'assenso in assenza di
piano. E lo stesso anche da parte dell'Assessore Mafrica che,
sedendo sulla poltrona di Assessore all'industria e quindi avendo
competenze in materia di energia, nonostante abbia vagliato, quando
era insieme alla Giunta Bondaz, la predisposizione dello studio
Boffa preliminare alla redazione del piano energetico regionale,
sia addivenuto alla medesima conclusione, cioè a promuovere un
secondo atto in assenza di piano.
Continuiamo a compiere passi importanti in materia energetica
senza sapere però quale sia il nostro obiettivo finale. Ed è una
critica logica, sollevata anche da altri che mi hanno preceduto.
Naturalmente queste determinazioni in assenza di piano non
riguardano solo la materia energetica, ma qui sono più che mai
diffuse.
Quali considerazioni possiamo fare, in particolare su questa
delibera? Ce ne sono diverse da fare. Prima di tutto si è visto
come in tutti questi anni, a partire da un errore di impostazione
iniziale, un errore di valutazione iniziale che è stato fatto da
chi pensava che con la partecipazione pubblica azionaria in Digrava
si potesse realizzare una metanizzazione, e quindi anche profitti
da parte dell'Amministrazione regionale, si è visto - dicevo - come
l'Italgas - e il business plan che è qui allegato è un indice
inequivocabile di quello che sto dicendo - abbia pesantemente
condizionato il suo socio, cioè l'ente pubblico: Regione e comuni.
In che maniera? Lo ha condizionato facendo rilevanti investimenti,
di fronte ai quali la Regione si è trovata spiazzata e sfiatata,
tant'è che ad un certo punto ha dovuto abdicare, e oggi questo è un
atto di abdicazione.
La Regione lascia la compagine azionaria della Digrava perché,
come diceva anche il Consigliere Perron, non si può investire 10
per avere un fatturato di 4 o di 5.
Naturalmente c'è stata una valutazione di tipo diseconomico su
quello che è l'aspetto finanziario e contabile che in tutti questi
anni si è verificato. Ma è una valutazione che, a parte il fatto
che era prevedibile nel momento in cui sono state compiute queste
scelte di tipo politico, viene fatta ad ulteriore discapito della
Regione, perché in primo luogo fissa un paletto notevole nella
futura redazione del piano energetico regionale. "Impedire alla
Regione di compiere attività concorrenziali" è generico, è
nebuloso, cosa vuol dire? Addio al teleriscaldamento, al progetto
che era caro al Consigliere Borre. L'articolo 9, che anche lui ha
evidenziato, sembra celare questa incognita.
Ma soprattutto ci sono altre valutazioni. Gli investimenti sono
stati notevoli in questi anni, dove l'indebitamento ammonta a fine
1995 a circa 62 miliardi; investimenti ai quali la Regione ha fatto
fronte prima con una sottoscrizione di capitale di circa 5 miliardi
e poi con interventi consistenti, prevalentemente destinati al
ripristino dei manti stradali. Qui ho un piano del 1994 a prezzi
1991, dove il totale generale dei contributi per i ripristini è di
circa 16,5 miliardi. Quindi quanto è costata alla Regione
l'operazione Digrava? Ammesso che non ci siano altre cifre, almeno
20 miliardi. Oggi la Regione esce in che maniera? Al prezzo
complessivo di 2 miliardi. Allora, ha dato 20 e torna a casa di 2
miliardi, oltre ad un rimborso da parte di Italgas di 994
milioni.
La prima osservazione che sorge è che la Regione ha speso 20 per
creare la struttura e l'infrastruttura della rete del metano in
Valle d'Aosta, nella dorsale che riguarda poi il fondovalle perché
i comuni delle valli laterali sono disserviti, per tornare a casa
di poco meno di 3 miliardi.
É ovvio che ci sono altre osservazioni. L'articolo 5 dice che
Italgas si impegna a non risolvere i contratti di lavoro in essere
in Digrava alla data del presente accordo, e questa è una tutela
limitata della mano d'opera, è lampante; è strano che in una
Giunta, dove siedono ex esponenti del mondo sindacale, ci sia stata
una chiusura di un occhio così semplice innanzi a questo
problema.
All'articolo 6 si legge "nonché a provvedere al ripristino dei
manti stradali". Cosa vuol dire ripristino: che la Regione dovrà
affrontare ulteriormente queste opere di riassestamento dei manti
stradali dissestati per l'installazione di tubature? Sono stati
versati già 16 miliardi, poco meno o poco più perché la cifra che
cito si riferisce al 1991, e oltre all'operazione altamente
diseconomica che vede la Regione cessionaria e l'Italgas acquirente
per 2 miliardi, andiamo a versare altri soldi per il ripristino dei
manti stradali!
L'articolo 8 dice che "la Regione si impegna a promuovere la
diffusione e l'utilizzo del metano anche attraverso misure da
prevedersi nel piano energetico regionale"; sul piano energetico
regionale ho fatto già le considerazioni in sede preliminare, cosa
vuol dire che la Regione si impegna a promuovere? Che fa
pubblicità, attiva una serie di iniziative promozionali in favore
della Digrava, ora a totale partecipazione Italgas? Mi sembra un
atto di palese concorrenza sleale nei confronti di altre aziende
che esercitano attività affini nel settore della distribuzione
energetica o del riscaldamento. Anche qua è necessario un
chiarimento ulteriore: cosa si intende per promozione della
diffusione dell'utilizzo del metano?
La Regione si impegna poi per un quinquennio a non porre in
essere direttamente o indirettamente attività concorrenziali con
quelle di Digrava nell'ambito del riscaldamento nel settore civile,
e anche qui la frase è assolutamente generica e nebulosa e
necessita di approfondimenti ulteriori.
Il fatto che poi la Regione preveda di erogare a titolo di
contributo a fondo perduto agli utenti civili, che provvedessero
alla trasformazione a metano di un loro impianto, anche questo è un
secondo atto di concorrenza sleale della Regione nei confronti
degli altri privati, degli altri esercenti la distribuzione di
fonti energetiche alternative, che si trovano sul mercato
valdostano; pensate ai distributori di gas o petroli. Perché
contributi a fondo perduto per trasformare in metano gli impianti a
loro? Oppure, come diceva prima il Vicepresidente Viérin, perché
adesso contributi a fondo perduto e non prima? Cioè, ci sono delle
palesi disparità di trattamento.
Articolo 11: la Digrava S.p.A., qualora sussistano i requisiti e
le condizioni, potrà presentare richieste di finanziamenti
regionali. Quali sono queste condizioni e questi requisiti che
possono sussistere un domani, affinché questa società possa
presentare anche, oltre a tutte le agevolazioni, i benefici e tutti
i vantaggi contrattuali a cui andrebbe incontro qualora venisse
approvata questa delibera, richieste di ulteriori finanziamenti
regionali?
Punto 13 b: la Regione ha ottenuto dai comuni e dai propri
organi competenti le autorizzazioni necessarie al perfezionamento
del presente compromesso. Questo è un aspetto procedurale che però
non è di secondaria importanza: come sono stati ottenuti dai comuni
questi assensi? I comuni avevano a disposizione il protocollo
d'intesa, erano in grado di valutare in maniera un po' più
approfondita quelle che erano le conseguenze della firma di questo
compromesso, o erano genericamente informati su quelle che erano le
condizioni, vantaggi e svantaggi di questa operazione?
Mi risulta che, seguendo alcuni dibattiti comunali, ci sia stata
una notevole superficialità di analisi da parte dei comuni,
purtroppo, perché sono stati improvvisamente investiti di questo
problema ed hanno dovuto decidere secondo quelle che erano le
indicazioni più politiche che non magari di merito o meno di questo
provvedimento.
Come ho detto, il provvedimento mi sembra una sostanziale
abdicazione che viene fatta a favore di un ente privato; Italgas
non ha problemi a condurre a termine la procedura di metanizzazione
della Regione, la Valle d'Aosta rappresenta un piccolo bacino
nell'ambito di tutta quella rete che questa società già gestisce a
livello nazionale, quindi può essere anche in grado di sopportare
nei prossimi anni i rigidi piani di investimento che qui sono
allegati e sopportare le perdite ivi previste. Però qui non si può
nascondere che ci sia stato un errore politico di fondo, nel
momento in cui la Regione ha voluto cimentarsi nella esperienza
metano.
Un errore politico di fondo che deve essere sottolineato e che
deve essere preso in considerazione anche da coloro che allora si
sono lanciati in questa avventura. É ovvio che di fronte allo
studio Mc Kinsey - che ci è costato fra l'altro la cifra
"irrisoria" di mezzo miliardo e che poi è arrivato a conclusioni
che erano più che mai prevedibili, perché le scelte dovevano essere
radicali: o si continua e si mette denaro o ci si tira fuori alle
condizioni meno gravose, però queste non sono condizioni meno
gravose - la Regione si è resa conto che non poteva diventare un
imprenditore nel settore energetico ed ha tirato i remi in barca.
Però di fronte a queste condizioni mi sembra sia un'abdicazione:
un'abdicazione a favore di quella che appare una legittima
impostazione aziendale da parte dell'Italgas, ma che ancora una
volta ci è costata tanti miliardi e che di fronte a questo atto,
qualora venisse approvato, ci costerà magari ancora altri
miliardi.
Presidente Ha chiesto la parola il Consigliere Bich.
Bich (APA) Cercherò di stare in pochissimi minuti per questo
argomento. Premetto che personalmente sono favorevole ad ammettere
l'inversione di tendenza per l'intervento della Regione
nell'economia e nel mercato, e quindi anche in questo settore, cioè
un ritorno ad un equilibrio fra intervento pubblico e intervento
privato, con una particolare attenzione poi a quei settori che sono
governati in modo preciso dalle leggi di mercato. Questo ci sembra
un atto di privatizzazione ed è giusto che avvenga, su questo ci
saranno delle remore però come filosofia, come cappello a qualsiasi
intervento su questo provvedimento amministrativo, mi sembra sia il
caso di sottolineare questa posizione.
Però vedo anche qui una grave contraddizione all'interno
dell'Esecutivo, non tanto una contraddizione, quanto piuttosto due
velocità, ovvero ci sono degli assessori che si spostano a due
velocità. L'Assessore alle finanze, che rappresenta l'intervento
direttivo nel governo del bilancio e che quindi deve tenere
d'occhio i movimenti di capitale e deve cercare di tenere la barca
in piano anche in momenti difficili come possono essere questi, con
delle previsioni anche abbastanza grigie perché il Governo Prodi
non si è presentato certo con le stigmate di chi vuole in futuro
premiare le autonomie locali e le autonomie speciali presenti nel
nostro Paese, ma mi sembra che voglia riequilibrare in una visione
di federalismo fiscale, quindi di modifica delle entrate e dei
rapporti fra Stato e autonomie speciali, ristabilendo un principio
di equità. Non so come questo potrà avvenire, non so se riusciremo
a blindare il nostro bilancio, mi auguro di sì, però non abbiamo
certamente davanti una prospettiva piena di sole. Quindi,
l'Assessore al bilancio ha certamente in testa una logica di
economie e una necessità di moderare l'intervento della Regione nei
vari comparti.
Questo provvedimento è un provvedimento che segue questa logica:
vi era stato un aumento di capitale in Digrava, l'aumento era
onerosissimo e il rientro di questi soldi era previsto in periodi
storici, quindi è giusto che l'intervento finanziario avvenga in
questi termini, e mi sento di appoggiarlo e di sostenerlo. Quello
che viceversa non posso sostenere - ed è qui la doppia velocità - è
l'intervento dell'Assessore all'industria, all'energia, dove per la
verità la velocità è nulla.
L'Assessore all'energia doveva darci un piano energetico con una
programmazione di interventi dell'ente regionale, quindi una legge
quadro dove ci sia una regolamentazione per l'utilizzo dell'energia
e l'utilizzo delle risorse energetiche; invece qui assistiamo a
degli assurdi. Ad esempio, proposta ENEL di modifica delle centrali
idroelettriche di Villeneuve con investimenti di 300-350 miliardi,
bloccati dall'ente locale, magari a ragione, però è assente la
Regione. E ancora, Compagnie des Eaux, anche qui non conosciamo
l'assetto finanziario in modo preciso, ma le finalità, i programmi,
l'azione di questa Compagnie des Eaux, dove peraltro la Regione ha
investito tanti soldi, ci sfuggono in quanto non rientrano in una
visione generale dei problemi.
Allora, prima di prendere iniziative di questo calibro, su come
uscire da un settore energetico così importante come il gas, dove
peraltro abbiamo messo 20 e ritorniamo di 2, dobbiamo avere una
visione più globale dei problemi, visto che si parla tanto di
globalizzazione, senza andare a stuzzicare poi lo studio Boffa e lo
studio della Chernobyl anche, una visione marxista sul piano
quinquennale... come lo chiamavano loro? Il megaplan, o come
diavolo è. Insomma, non possiamo accettare una logica del genere;
se ci deve stare il privato, e lei oggi si appresta, Assessore, a
votare la privatizzazione, lo studio Boffa è una contraddizione
latente con l'azione realmente svolta dal Governo regionale, per
cui ci si deve dare qualche spiegazione. E che ci siano tutti
questi spiriti bizzosi che aleggiano su questo provvedimento lo
fanno capire bene alcuni interventi della maggioranza, che sono in
contrasto e che ci pongono dinanzi ancora al dubbio amletico se è
governabile e programmabile il settore dell'energia da parte della
Regione o se viceversa noi dobbiamo abdicare, dobbiamo
semplicemente passare a provvedimenti contingenti come questo e poi
andare avanti così.
Quindi direi che prima di tutto ci deve essere una risposta in
questo e pretendo - naturalmente con tutte le virgolette e con
tutte le morbidità - che ci sia un chiarimento all'interno della
maggioranza prima di arrivare a dire un sì definitivo. Chiedo
quindi un momento di sospensione perché si riunisca la maggioranza
e si precisi quanto è necessario per questa parte, dal momento che
pezzi importanti della maggioranza non sono d'accordo, oppure
avanzano delle pesanti riserve su questa delibera.
Tutta l'operazione poi non è solo finanziaria; la mia
impressione, sentita dalle papille sensitive, è che Italgas si sia
trovata dinanzi ad un problema di questo tipo, che è poi un
problema ripetitivo nelle aziende a capitale pubblico ma in cui gli
interessi privati siano molto elevati: come far pagare all'ente
pubblico il deficit e come succhiare il più possibile l'attivo.
Allora se l'azienda si è posta questa domanda, può darsi che la
risposta sia stata del tipo: vai in Valle d'Aosta, impegnati il più
possibile sulla costruzione delle grandi infrastrutture, indebitati
al massimo, quindi fai pagare questa operazione al 50 e 50 - perché
di fatto è così: 50 percento al pubblico e il 50 percento
all'Italgas -, dopo di che fai l'operazione di abbattimento del
capitale sociale, evidentemente il prosieguo di questa operazione
può essere probabilmente non così appetibile per l'ente pubblico,
subentra il privato e poi passiamo agli allacciamenti, e siccome
gli allacciamenti sono bassissimi, quindi passiamo all'utilizzo più
elevato del gas, passiamo ad avere i propri rivenditori del
gas.
E l'operazione va avanti proprio in quella direzione, perché
quando si dice all'articolo 10 che la Regione si impegna a porre in
essere quanto necessario ad addivenire alla modifica della legge
regionale n. 65, che è quella che stanzia 14 miliardi 700 milioni
per il ripristino e li passa a fondo perduto per gli allacciamenti,
mi chiedo: non potevamo farla prima una operazione del genere,
quando aumentando gli allacciamenti diminuiva il passivo nel
bilancio? Invece la facciamo quando il capitale diventa privato.
Poi diamo il massimo di pubblicità e di incentivo per gli
allacciamenti: ma come, adesso paghiamo noi gli allacciamenti che
andranno sul privato? Stiamo facendo esattamente l'opposto di
quello che è l'utile dell'ente pubblico.
Quindi il provvedimento non è un provvedimento solo finanziario.
Ciampi in questo momento giustamente pone l'attenzione sul bilancio
regionale e ci richiama al fatto che non si può andare avanti con
questo trend, perché poi ci troveremmo con un fabbisogno di risorse
finanziarie che magari non ci sarà o sarà limitato, e noi non
abbiamo più la possibilità di coprire la parte fissa, rigida, del
bilancio e gli impegni assunti, quindi è bene passare alla
privatizzazione. Ma questi sono provvedimenti di retroguardia. Il
provvedimento di avanguardia, che doveva essere quello del piano
energetico, in cui l'Assessore ci doveva dire come impiegava le
risorse, qual era la ricaduta di certe entrate, quali erano le
prospettive di occupazione, non c'è. Quindi ci mancano i binari su
cui muoversi in questa materia.
Ribadendo la necessità di un chiarimento all'interno della
maggioranza, quindi che ci sia un momento di confronto su questi
argomenti, mi permetto di richiedere ancora una volta all'Assessore
all'energia di assumere dei precisi impegni su questa materia che
ci sembra strategica per la Regione. In assenza di tali impegni
ovviamente ognuno si assume le sue posizioni, però siamo ad uno
sfilacciamento di un'azione di governo che di fatto non esiste e
non ha efficacia.
Presidente La proposta del Consigliere Bich, se non c'è niente
in contrario, la attueremmo alla fine degli interventi, perché
abbiamo ancora due colleghi iscritti a parlare.
Ha chiesto la parola il Consigliere Marguerettaz.
Marguerettaz (PpVA) Inizierei non solo tranquillizzando il
collega Borre, ma anzi dando atto che finalmente in questo
Consiglio si discute serenamente di punti importanti, svincolati un
po' forse da quelli che sono sempre gli stessi giochi che ben
conosciamo di maggioranza e di opposizione. Qui non si tratta di
lanciare un amo; qui, come ben sa il Consigliere Borre - e non a
caso il suo intervento non può che essere apprezzato -, ci
apprestiamo ad assumere una decisione molto importante per la vita
amministrativa della nostra regione.
Una decisione molto importante alla quale l'opposizione ha
concorso in maniera - oserei dire - quasi decisiva. Direi che su un
argomento di questo genere va dato atto all'opposizione di aver
svolto fino in fondo il suo ruolo di stimolo, oltre che di
controllo, secondo quelle che sono le caratteristiche che
l'opposizione deve avere. Dall'inizio di questa legislatura abbiamo
più volte posto l'attenzione sul problema Digrava ed abbiamo preso
via via atto attraverso le varie interpellanze o interrogazioni che
abbiamo presentato di come effettivamente il problema Digrava
esisteva, era qualcosa di estremamente concreto e presente.
Ricordiamo anche i diversi toni che ci sono stati nelle risposte
che venivano date alle interrogazioni e alle interpellanze che via
via si susseguivano, toni che inizialmente erano tranquillizzanti
nei confronti degli interroganti, per diventare in seguito sempre
più preoccupati.
Siamo contenti, quindi, che la Giunta abbia avuto anche il
coraggio di assumere questa decisione, che credo non sia indolore
proprio dal punto di vista dell'idea concettuale di partenza;
coraggio, ripeto, se non altro dal punto di vista dell'idea che ha
mosso, poi vedremo che per quanto riguarda la realizzazione
rimangono delle riserve. Un coraggio che è andato anche al di là di
posizioni che in passato, proprio a seguito dei dibattiti che erano
avvenuti in Consiglio su Digrava, avevano assunto alcune forze
sociali, ma piuttosto direi "piuttosto" sindacali, in particolare
un sindacato al quale sembra almeno stia a cuore più di altri la
questione energetica della nostra regione, il quale disse: "Cosa
vogliono questi dell'opposizione: ci vogliono forse far uscire da
Digrava? É una follia. Mettiamo ancora lì questi 30-40 miliardi che
necessitano a questa società per riprendersi e da qui a vent'anni
vedremo gli utili". Meno male che non si è seguita questa
impostazione.
Fatte queste premesse, credo che vada fatta un'osservazione più
profonda. É stato già detto da più colleghi che mi hanno preceduto
di come questo provvedimento non possa essere disgiunto da quello
che è il discorso sul piano energetico. Questo è talmente evidente
che, in assenza del piano energetico - così come l'Amministrazione
si è mossa fino ad oggi e probabilmente anche domani -, ci si muove
a tentoni. E in questo muoversi dell'Amministrazione, non solo di
questa, parlo anche di quelle precedenti, un dato emerge evidente:
che nel settore energetico i più grossi investimenti fin qui fatti
sono stati proprio quelli in Digrava; i maggiori soldi pubblici per
quanto riguarda l'energia le amministrazioni regionali li hanno
investiti nella proposta Digrava.
Qualcuno diceva che noi abdichiamo, ma non mi interessa la
polemica politica, quello che invece mi interessa è prendere in
esame cosa avviene con questo abdicare. Appare chiaro anche qui che
gli investimenti fatti, gli obiettivi prefissati fin qui per quanto
concerne il settore energia si sono rivelati in qualche modo
errati; da qui due riflessioni. La prima: l'accorgersi della
necessità, sulla quale ripeto che conveniamo, di togliersi dalla
società Digrava è stato tempestivo? Si poteva fare prima? Queste
sono perplessità che poniamo come domande alla Giunta.
La seconda: era possibile prendere questa decisione all'interno
del famigerato piano energetico? La cosa più assurda che ci
scandalizza non è il fatto che oggi non ci sia il piano energetico
come tanti hanno detto, ma che una decisione importante come questa
venga assunta ancora una volta al di fuori del piano energetico.
Ecco perché, se capiamo l'urgenza, visti anche i risultati dello
studio Mc Kinsey, che vi era nel prendere una decisione in questo
senso, a nostro avviso non si poteva disgiungere questa decisione
almeno da una decisione di tipo politico generale sul piano
energetico. Qui vorrei fare alcuni distinguo rispetto a quello che
ho detto in partenza.
Il Consigliere Bich ha detto un po' quello che ho detto io, cioè
che va bene questo discorso di partenza; però poi lui ha tradotto
con una parola questo discorso di idea di privatizzazione di
Digrava. É vero che in origine poteva essere questo, ma alla resa
dei conti mi chiedo se con questa decisione stiamo davvero
privatizzando Digrava. La privatizzazione non è data semplicemente
dal fatto che la parte pubblica esce da una società compartecipata,
ma anche da meccanismi di tipo economico che si instaurano
susseguentemente a questa scelta. Se andiamo a vedere questi
meccanismi, e per farlo siamo obbligati ad andare a leggere
l'accordo che verrà sottoscritto fra Regione e Italgas, ci
accorgiamo che questa idea originaria di privatizzazione viene
modificata - qui la parola è sempre quella, ma credo che oggi più
che mai, leggendo queste cose, sia detta a ragion veduta - in una
privatizzazione controllata o per meglio dire una privatizzazione
assistita. Questo credo sia un po' il fil rouge che ha condotto
tutti gli interventi che mi hanno preceduto. I punti dell'accordo
sono stati citati più volte, ma dimostrano questo. Per non ripetere
cose già dette, faccio solo due osservazioni sui punti
dell'accordo.
Con il punto 6 noi diciamo ad Italgas che d'ora in poi potrà
dare corso agli allacciamenti con i privati solo nel momento in cui
almeno il 45 percento della potenziale utenza ne avrà fatto
richiesta; questa è già una bella botta, come suol dirsi, nel senso
che se la Regione salva Digrava dal rischio imprenditoriale,
tutelandola in questo modo, credo che sia già una decisione che
traduca l'idea che dicevo prima. Anche perché viene da chiedersi -
lo diceva Bich per altri punti - come mai fino ad oggi non si è
pensato ad una cosa di questo genere, cioè come mai fino a che la
Regione era in società con Italgas non si è presa una decisione di
questo genere.
Verrebbe da fare una piccola battuta sempre sul punto 6 per
quanto riguarda l'impegno che si assume Italgas nel proseguire la
metanizzazione nei vari comuni secondo i programmi - vedo il
Consigliere Borre che sorride, e questo mi conforta - di
investimento previsti dal business plan, anche perché sia io che il
Consigliere Borre, provenendo dal Comune di Aosta, abbiamo visto,
in particolare sul territorio di Aosta, come i programmi di
investimento previsti dai vari business plan che si sono susseguiti
in questi anni in cui vi era la partecipazione pubblica, siano
stati rispettati. Adesso che la Regione si toglie, questi si
impegnano a rispettare il business plan; la deduzione è che, se
prima non si riusciva a rispettare i programmi di investimenti che
venivano fatti, la colpa era della Regione e dei comuni.
Un altro punto che non si può fare a meno di notare, questo
invece è stato più volte ripreso, sono questi finanziamenti che la
Regione si impegna ad erogare nei confronti di Italgas per la
metanizzazione stessa.
L'impressione che mi dà questa delibera è la seguente. Mi sembra
che ci siamo trovati nella condizione un po' come di una famiglia
che è alloggiata in un condominio dove c'è il riscaldamento
centralizzato. Questa famiglia si lamenta perché fa freddo, il
riscaldamento non è sufficiente, l'amministratore del condominio
tende ad abbassare il calore dell'abitazione. Ad un certo punto
questa famiglia, siccome rischia sulla salute propria, decide di
andare via dal condominio, ed è giusto. Quello che appare assurdo,
guardando la delibera che stiamo oggi apprestandoci a votare, è che
questa famiglia che esce dal condominio continui a pagare il
riscaldamento del condominio. Questi sono i conti che, per così
dire, non tornano.
Presidente Ha chiesto la parola il Consigliere Chiarello.
Chiarello (RC) Pensavo intanto che questa delibera meritasse un
po' di più che non essere iscritta in via d'urgenza all'ordine del
giorno del Consiglio, proprio per permettere a tutti i consiglieri
di avere più tempo per guardarsela. Comunque durante questi anni
abbiamo parlato abbastanza della Digrava, così come abbiamo parlato
del piano energetico. Tutti adesso hanno ricordato che manca un
piano energetico ed io voglio ricordare che quando è stata
approvata la delibera sulle acque, ho votato contro perché mancava
questo piano, e sono passati gli anni. Penso che finirà questa
legislatura e non vedrò il piano energetico.
Questo piano energetico doveva dire se il metano era strategico
o non lo era, se era considerato, come quando si è iniziato il
discorso metano, un servizio pubblico, perché se viene considerato
un servizio pubblico bisogna capire se i servizi pubblici vogliamo
privatizzarli tutti. Ho sentito stamani per radio che il Governo
sta frenando sull'ENEL e sulla STET, che sono servizi pubblici
determinanti.
Vorrei anche capire dalle varie dichiarazioni se intendiamo che
l'Italgas sia un ente morale, perché se quest'azienda incassa 4 e
perde 6, come è stato detto fino adesso, deve essere un ente
morale, deve essere un ente che lavora per il prossimo, per le
regioni, per gli utenti, e non so chi ci mette i soldi dentro.
Non credo che l'Italgas sia un ente morale. Credo che in questo
periodo si siano messe tante tubazioni principali e ci sia la
possibilità adesso di fare gli allacciamenti; tanto più c'è la
possibilità con le norme scritte in questa convenzione. Più di un
anno fa ho fatto un'interpellanza sugli allacciamenti locali del
metano, mi fu risposto che si stava vedendo, non si sapeva, c'erano
delle difficoltà. Oggi le difficoltà sono sparite tutte con questa
convenzione, cioè si vende al privato e si fanno le convenzioni per
la metanizzazione degli impianti. Non solo, si danno anche
sovvenzioni a fondo perduto a chi si allaccia, cosa mai fatta:
eravamo quasi proprietari al 50 percento della Digrava e non
abbiamo mai fatto convenzioni di questo tipo, invece adesso la
vendiamo e facciamo convenzioni di questo tipo. Non è finita:
asfaltiamo le strade quando loro sono passati.
Il Consigliere Bich ha detto che è giusto che si passi al
privato; ma almeno quando si passa al privato, che si passi al
privato, e non che al privato vadano gli utili mentre le strade le
asfalta la Regione.
Una cosa grave è che nella sottoscrizione di questa convenzione
la Regione si è fatta carico di far sì che tutti i comuni disdicano
il loro impegno in Digrava: e l'autonomia comunale va a farsi
benedire? Veniamo da un convegno sulle autonomie, i comuni si sono
lamentati che effettivamente le amministrazioni regionali
accentrano; in questo caso più che accentramento addirittura è
stato mandato da parte della Regione il documento che i comuni
dovevano fare approvare, dove si dice che si approva l'aumento del
capitale sociale e poi si approva di vendere alla Digrava. A me
risulta che dei comuni, per fortuna, hanno votato contro questo
documento, anche proprio per far capire che la Regione non sempre
può e deve impegnare i comuni secondo quello che è il suo
volere.
Vorrei tornare sul famoso 45 percento di cui ha parlato anche
Marguerettaz; insomma, questa Digrava poi farà quello che vuole.
Nei comuni attuali dove è stato metanizzato inizialmente non c'era
il 45 percento; arriva dopo vedendo come funziona, vedendo se ci
sono delle utilità. Ma il 45 percento significa dire a Digrava:
finisci quello che stavi facendo, comincia ad incassare dei soldi
ed il resto non fai più niente.
Questo anche in una visione ambientale, perché abbiamo istituito
la tassa sull'inquinamento, ci si dice che il metano non inquina,
usciamo dalla società che distribuisce metano senza un piano
energetico regionale, perché con un piano energetico potremo
discutere meno in quanto si potrebbe dire che anziché con il metano
riscaldiamo con l'energia elettrica che produce meno inquinamento,
ma quello nessuno ce lo dice. Mettiamo la tassa sui TIR, però
continuiamo a riscaldare a gasolio. É quello che volevo dire:
l'inquinamento va bene solo quando interessa qualcuno, o cerchiamo
di combatterlo anche partecipando alle società che aiutano ad
abbattere l'inquinamento? Sono fortemente contrario in queste
condizioni a che la Regione esca dal capitale Digrava e che venda
tutto a Italgas.
Continuo a sottolineare che non ritengo Italgas un ente morale;
come era preventivato all'inizio della metanizzazione, nei luoghi
dove è più facile la metanizzazione si prevedeva di arrivare agli
utili dopo 5-6 anni, qui invece si era già previsto di arrivare ad
un pareggio o ad un utile dopo 12 anni, per cui non capisco perché
dopo 5-6 anni ci si accorge che si è fuori.
In ultimo vorrei affrontare il discorso dell'occupazione. Quello
che è scritto qui sono cose che potevamo anche non scrivere, perché
ricorrendo alla mobilità i dipendenti verranno trasferiti a Torino
e per loro sarà quasi impossibile continuare il rapporto di lavoro
con la ditta. In questo modo, di fatto, si creerà
disoccupazione.
Presidente Prima di chiudere la discussione generale, ricordo
che era stata avanzata una richiesta di sospensione dal Consigliere
Bich per una riunione della maggioranza, pertanto sospendiamo il
Consiglio per dieci minuti.
Si dà atto che la seduta è sospesa dalle ore 11,51 alle ore
12,39.
Ripresi i lavori, presiede il Presidente Stévenin.
Presidente Riprendono i lavori del Consiglio, se non ci sono
altri interventi, chiudo la discussione generale e do la parola
all'Assessore al bilancio e finanze, Lévêque.
Lévêque (Ass.tec.) Prima di ogni altra cosa motivo il fatto che
non è stata svolta dal sottoscritto una relazione introduttiva,
esplicativa dell'atto; naturalmente sarei stato disponibile se
qualcuno l'avesse chiesta, ma proprio perché, sapendo che alcune
osservazioni potevano essere svolte, mi ripromettevo di
raccoglierle e dare una risposta esaustiva su tutte le questioni
emerse.
Vorrei richiamare lo scenario delle alternative che, in presenza
della situazione societaria e delle scadenze assembleari che erano
previste, ci portavano a dover valutare oltre che se rimanere nella
società o uscire, qualora avessimo deciso di uscire, se uscire non
presentandosi all'assemblea o presentandosi all'assemblea
mantenendo il possesso dei titoli azionari. Questo è un passaggio
molto importante, perché la Regione poteva decidere di uscire dalla
Digrava semplicemente non partecipando all'assemblea straordinaria
del 20 maggio, dove veniva sottoscritta la copertura delle perdite
e la ricapitalizzazione della società.
Non partecipando a quell'assemblea, la Regione si sarebbe
trovata fuori dalla Digrava senza nessuna contropartita né
economico-finanziaria, né di impegni reciproci.
Poiché le forze di maggioranza, e mi pare anche alcuni
interventi dell'opposizione in questo Consiglio, durante alcune
interpellanze, avevano comunque dato l'indirizzo alla Regione di
uscire dalla società, a seguito di tutte le analisi svolte dai
consulenti, da Finaosta, eccetera, la Giunta ha ritenuto
responsabile e di interesse per l'Amministrazione non uscire dalla
Digrava senza impegni e senza contropartite finanziarie; questo ha
fatto sì che la trattativa intavolata con Italgas fosse una
trattativa mirante a confermare gli impegni della Regione nelle
scelte di politica riguardante il metano, impegni che sono scritti
in una legge, votata da questo Consiglio regionale, legge del 1988
n. 6, in cui fra gli obiettivi assegnati alla costituenda società
partecipata dalla Regione vi è la promozione e l'attuazione di ogni
iniziativa idonea per incentivare lo sviluppo del servizio. In
questo senso, la trattativa ha voluto tenere conto di almeno tre
elementi: la salvaguardia dei livelli occupazionali; il
completamento dei programmi di metanizzazione già concordati; la
valorizzazione massima dal punto di vista finanziario del
patrimonio azionario posseduto da Regione e comuni.
Purtroppo le scadenze in essere hanno fatto sì che la decisione
relativa al testo di questo accordo - che ripeto è oggetto di una
trattativa fra due contraenti, e non è un atto unilaterale della
Regione - sia avvenuta in modo tale da obbligare la Giunta
regionale ad adottare questo provvedimento in via di urgenza e di
sottoporlo a ratifica del Consiglio ad assemblea avvenuta, e quindi
a chiedere ai comuni azionisti della Digrava, i quali avevano
concordato sull'opportunità che la trattativa fosse svolta da un
solo interlocutore con Italgas, di dover correre - forse un po'
troppo - per svolgere gli adempimenti istituzionali necessari ad
autorizzare la Regione a questa trattativa e l'operazione
assembleare.
L'operazione dell'assemblea è stata congegnata in modo da essere
senza oneri per nessuno: la Regione e i comuni sono andati in
assemblea a sottoscrivere le quote per quanto necessario a rimanere
possessori di questi titoli, e queste quote, nell'accordo che oggi
è sottoposto alla vostra ratifica, saranno restituite alla Regione
e ai comuni. Quindi in sostanza il valore finanziario della
transazione si attesta intorno ai 3 miliardi di lire, altrimenti
queste somme o non ci sarebbero state restituite o, se non le
avessimo impegnate, non avremmo più avuto i titoli in proprietà per
negoziare nessun tipo di cessione.
Questi aspetti mi sembrano importanti; a questo proposito vengo
subito ad un tema sollevato da Tibaldi, che è quello del valore. Il
valore di questa società, allo stato attuale, è stato stimato dagli
esperti di settore come un valore negativo: il valore
patrimonial-reddituale, cioè tenendo conto del valore dei cespiti
più le attività derivanti dai cash flow nei prossimi anni, con
un'ipotesi di curva di penetrazione giudicata dalla stessa Italgas
troppo elevata, il valore determinato in attivo è di 23 miliardi, a
fronte dei quali, quando Mc Kinsey ha fatto lo studio, c'erano 55
miliardi di passività, cioè di debiti, diventati poi 63 al momento
della stesura di questo contratto. La differenza fra 23 e 63 fa 40,
quindi il valore della società è stimato in meno 40 miliardi.
Fra l'altro preciso che tutti i debiti con cui è stato
finanziato l'investimento in rete sono debiti contratti dalla
società Digrava garantiti da Italgas.
La differenza fra debiti e mezzi propri, cioè capitale sociale
che è stato prodotto e che è stato consumato negli anni, è pari a
circa 25 miliardi, cioè 25 miliardi sono le somme che Regione e
Italgas hanno messo a titolo di capitale negli anni, capitale che è
stato eroso dagli investimenti e dalle perdite di gestione. Quindi
sul valore della società nell'accordo si era giunti ad una
valutazione prossima ai 6 miliardi per l'intera società, a cui
corrispondono 3 miliardi circa per la metà, ovvero per le quote
pubbliche, a fronte di una valutazione negativa, sensibilmente
negativa della società.
Per quanto riguarda le scelte effettuate senza piano, come ho
già detto, questa scelta si inserisce, pur in assenza di piano, in
una realtà che prevede scelte concrete già fatte per il metano,
richiami forti nelle linee guida del piano energetico, tenendo
ulteriormente conto che vi sono sempre da affrontare sia le cose
importanti, piani e programmi, sia le cose urgenti, e quasi sempre
le cose urgenti devono essere affrontate con urgenza, anche prima
di quelle importanti.
Questo accordo è un accordo che tiene conto di una serie di
interessi generali, come ho già detto: quelli espressi dalle
rappresentanze dei lavoratori per l'occupazione, quelli espressi
dagli enti locali a riguardo del completamento della rete, quelli
espressi dall'Amministrazione regionale in termini di coerenza di
quello che la Digrava potrà continuare a fare anche in assenza del
socio regionale.
Con questa prima fase introduttiva credo di aver risposto anche
a Chiarello sulle richieste del perché l'urgenza. E verrei agli
aspetti più puntuali.
Certamente si tratta di una privatizzazione, di un'uscita dei
soci pubblici da una società privata, giustificata non già dal
convincimento di non occuparsi del settore, ma giustificata dal
convincimento che una funzione storica giocata dal pubblico
nell'avviare questa iniziativa possa considerarsi esaurita in
quanto il piano di investimenti realizzato è ampiamente superiore
al 70-80 percento di quanto programmato. Quindi non è un
disimpegno.
I punti dell'accordo. Vi sono sostanzialmente tre punti
dell'accordo che sono degli impegni di Italgas, e li richiamo
brevemente. Il primo punto è quello relativo al mantenimento dei
livelli occupazionali; il secondo punto è quello relativo
all'impegno al completamento della rete, che contiene al suo
interno un terzo impegno, quello di realizzare questo completamento
impegnandosi a provvedere al ripristino dei manti stradali a
proprie spese. Su questo punto c'è la questione del 45 percento da
qualcuno sollevata.
Questa questione è una questione che forse, se avessimo seguito
come criterio fin dall'inizio, avrebbe messo al riparo il conto
economico della società da quello che invece è successo in questi
primi anni, in cui sostanzialmente si è accelerata la fase di
investimento tralasciando forse eccessivamente la fase di ricerca
del mercato. Questo ha provocato nel conto economico pochi ricavi e
tanti ammortamenti per gli investimenti svolti. La cosa è tanto più
vera, se pensiamo alle trattative che c'erano state, quando la
Regione era a pieno titolo in Digrava e non pensava di uscire, con
i comuni della Valdigne, con i quali si era ipotizzata una bozza di
convenzione per la metanizzazione dell'Alta Valle; in quella fase
ci fu accordo fra Digrava e comuni nel prevedere che, prima di
posare un chilometro di rete, ci fosse l'adesione degli utenti
all'iniziativa. Questo perché un investimento senza il
corrispondente ritorno di mercato è un investimento assolutamente
antieconomico. Certamente questo 45 percento non sarà un 45
percento legato alla popolazione del comune, ma sarà il 45 percento
degli utenti potenziali del ramo di rete oggetto di posa.
Vediamo adesso quali sono i contrappesi agli impegni di Italgas,
che sono costituiti dagli impegni della Regione. Sostanzialmente
sono cinque impegni, di cui alcuni non costituiscono alcuna novità
rispetto alla situazione esistente.
Il primo è quello del completamento e della trasformazione degli
edifici pubblici di proprietà regionale, utilizzati a fini
istituzionali - quindi non tutti gli edifici di proprietà regionale
-, su cui già si era espressa la Giunta, che aveva già adottato un
provvedimento. Con questo punto si mette una data che è una data
non immediata, sopportabile nel tempo e che consentirà
all'Assessorato dei lavori pubblici di fare la sua programmazione
da qui a fine 2000 per realizzare questo obiettivo.
Il secondo è quello per cui la Regione si impegna a promuovere
la diffusione: questo non è altro che quanto scritto nella legge
regionale in vigore in ordine al metano, cioè la Regione...
(... intervento di un Consigliere, fuori microfono...)
... sto parlando dell'innovazione di linea politica rispetto a
questo tema, la legge n. 6 questo diceva, ed è la legge in vigore,
questo riprende il punto. É l'affermazione di una non modifica
della linea, non è l'introduzione di una nuova strada che la
Regione vuole intraprendere, facendo ovviamente riferimento a quei
contenuti del piano energetico che dovranno essere discussi da
questo Consiglio.
Il terzo elemento, che non è una novità, è il punto 12, in cui
si dice che la Regione si impegna a non introdurre misure fiscali
tali da disincentivare l'uso del metano per riscaldamento. Non solo
la Giunta ha già provveduto, anche su sollecitazioni di mozioni di
questo Consiglio, a defiscalizzare combustibili alternativi
inquinanti utilizzati in Valle come la nafta, su cui c'era una
defiscalizzazione del 90 percento che è stata portata al 10
percento, ma è coerente con una scelta di politica di sostegno del
metano il fatto di non introdurvi sopra dei meccanismi
disincentivanti a fini fiscali.
Direi due parole invece più propriamente sui punti 9 e 10. Il
punto 10 riguarda l'impegno a studiare un provvedimento - da
discutere in Consiglio - che sposti i benefici finanziari regionali
dal terreno dell'investimento, come è quello dei ripristini, al
terreno dell'aiuto alla clientela, all'utenza, al cittadino, ed è
forse un provvedimento che poteva essere pensato prima. Ma va
sottolineato, innanzitutto, che è un provvedimento coerente con la
volontà di diffusione della metanizzazione che la Regione ha scelto
per ragioni complesse, inerenti ai costi, all'inquinamento, al tipo
di risorse energetiche, e poi che l'ambito di questo intervento
sarà circoscritto alle risorse ancora disponibili sulla legge n.
65. Cioè la legge n. 65 ha stanziato circa 15 miliardi per
contributi sui ripristini, i contributi sui ripristini non hanno
utilizzato ancora tutta questa massa di risorse messe a
disposizione sui bilanci pluriennali della Regione; c'è l'impegno a
studiare per quella parte residua forme di incentivazione al
cittadino valdostano che trasforma il proprio impianto da quello
che è ad un impianto a metano. E questo non va in tasca
direttamente a Italgas o a Digrava; evidentemente è un volano che
aiuta il completamento di un mercato un po' asfittico ancora, ma
sicuramente queste sono attività che sceglieranno e di cui
beneficeranno i cittadini che potranno utilizzare per le
trasformazioni di questi impianti gli artigiani della Valle, i
quali potrebbero indirettamente anche avere un beneficio da questo
tipo di misura, molto di più di quello che si ha complessivamente
per quanto attiene ai contributi per il ripristino.
Sul punto 9 vorrei essere chiaro, se tale articolo non lo è
sufficientemente nella lettera. Questo è un punto che generalmente
è una prassi in tutti i contratti in cui avvengono cessioni
importanti di quote in società, cioè l'impegno reciproco e in
particolare l'impegno del cedente a non costituire iniziative
concorrenziali per un periodo limitato.
Il Consigliere Borre ci ricordava che questa norma, per certi
tipi di cessioni, è addirittura prevista dal Codice civile a
garanzia dei know-how accumulati, delle competenze aziendali, della
sicurezza delle imprese. Ma questo punto è un punto che riguarda
esclusivamente la Regione come diretto soggetto attivo, quindi che
non ponga in essere - porre in essere vuol dire attivare
direttamente come Regione o indirettamente come società partecipata
dalla Regione - attività concorrenziali con quelle di Digrava.
Le attività concorrenziali con quelle di Digrava sono attività
sul segmento di mercato della Digrava e non sul tema dell'energia
in generale. La Digrava veicola e vende gas metano per il momento
su una rete ancora da completare, che comprende il fondovalle della
Valle d'Aosta. Ecco, su questo specifico segmento di mercato la
Regione si impegna per cinque anni a non attivarsi, direttamente o
attraverso società da essa costituite, per fare concorrenza in
quegli ambiti e su quello specifico segmento di mercato alla
Digrava.
Questo ripeto, oltre ad essere una prassi in questo tipo di
contratti, è anche coerente con un impegno a base di tutto questo
ragionamento che stiamo facendo: che questa uscita della Regione
dalla Digrava non è né un disimpegno rispetto al settore, né tanto
meno la scelta di forme di risorse energetiche alternative, che
potrebbero dare stimolo alla Regione a costruire una nuova Digrava
in un altro comparto.
Non mi pare che nessuno abbia ipotizzato questa strada; al
contrario ci limitiamo a ribadire, nell'ambito di tutti quei
principi che spesso qui riaffermiamo, cioè di Regione più leggera,
di Regione che interviene meno nella gestione concreta delle cose -
e mi stupisco che alcuni che spesso si sono richiamati a posizioni
liberiste o di uscita della Regione da troppi affari, quando poi si
tratta di attuare concretamente queste cose, pongano problemi che
vanno nella direzione opposta - ci limitiamo a pensare - dicevo -
di non ipotizzare per i prossimi cinque anni che la Regione faccia
un'altra Digrava in un segmento di mercato concorrente alla Digrava
su un altro tipo di prodotto combustibile o energetico. Questo è il
senso che limita, quindi, al segmento di mercato della Digrava sul
territorio su cui opera la Digrava.
Un'ultima considerazione: se è vero che, come in tutti gli
accordi bilaterali di questo genere, ci sono anche sfumature sui
reciproci impegni, è anche vero che la semplice esistenza dei due
blocchi di reciproci impegni dovrebbe dare a entrambe le parti la
garanzia sul rispetto degli impegni da parte dell'altra. Mi spiego
meglio. Se è vero che l'impegno sui livelli occupazionali è un
impegno che può, nelle maglie della lettera del contratto, dare
adito a cose che qualcuno ha paventato, quali l'incentivazione di
forme di mobilità o forme di indiretto utilizzo diverso del
personale, è anche vero che l'insieme di impegni che l'altra parte
assume viene meno qualora ci fossero dei giochini su questi
impegni, per esempio, occupazionali. Quindi il castello
dell'accordo si regge proprio in quanto due parti hanno un
reciproco interesse a mantenere lo spirito degli impegni che sono
stati assunti.
Questo volevo dire, ricordando in ultima analisi che questo tipo
di risultato è un risultato che è stato conseguito e che si propone
alla vostra ratifica nell'esclusivo interesse dei portatori di
interesse generale che sono stati coinvolti in questo tipo di
discussione, cioè le organizzazioni dei lavoratori, gli enti locali
interessati alla metanizzazione, l'Amministrazione regionale come
soggetto attivo sia nella politica energetica, sia nell'essere
stato un importante attore finanziario della cosa.
Sappiamo che le alternative sarebbero state sul piano
finanziario onerosissime per la Regione, con dei ritorni differiti
nel tempo; sappiamo anche che l'alternativa di uscire senza nessuna
contropartita avrebbe esposto gli amministratori della Regione alle
responsabilità di aver scelto di non partecipare ad un'assemblea e
quindi di non disporre più dei titoli di proprietà necessari.
In questo senso credo che questo possa costituire un risultato
di assoluto interesse per quest'Amministrazione, tenendo conto
della situazione che è venuta consolidandosi negli anni e che
deriva da scelte che questo Consiglio ha fatto nel 1988 con quella
legge che prevedeva finalità e costituzione di una società in cui
partecipare al 45 percento.
Si dà atto che, dalle ore 12,42, presiede il Vicepresidente
Marco Viérin e dalle ore 12,53 presiede il Vicepresidente
Aloisi.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) É stato posto in alcuni interventi il
problema del completamento del piano energetico regionale. Voglio
prima di tutto richiamare il fatto che noi abbiamo dal 1992 un
documento di linee guida del piano energetico regionale che è un
documento complesso, a cui sono anche allegati studi che credo
rappresentino mediamente il livello a cui sono giunti in questo
settore altre regioni per la pianificazione energetica. Queste
linee guida danno indicazioni per ciò che riguarda la
metanizzazione, per ciò che riguarda l'utilizzo delle risorse
idroelettriche e l'utilizzo di altre fonti alternative che
consentono ed hanno consentito di procedere ad interventi
successivi.
Non credo che si possano dimenticare interventi che nel corso di
questi anni hanno dotato la nostra regione di una serie di
strumenti che non esistono in altre regioni, per fare concreta
politica energetica. Già dal 1993 è stata approvata la legge n. 62,
che consente di finanziare iniziative nel settore energetico e
della produzione di energia e che prevede finanziamenti per
strutture pubbliche e private ai fini dell'aumento dell'energia
prodotta nei diversi settori, comprese le energie rinnovabili.
Nel 1995 sono stati approvati i criteri per la subconcessione di
derivazioni elettriche a scopo di produzione idroelettrica.
Nel 1994 sono state acquisite le centrali ex ILVA, che hanno una
produzione di oltre 200 milioni di kwh e che costituiscono circa il
50 percento dei consumi energetici industriali di questa regione.
Sempre nel 1995 sono stati previsti interventi per il risparmio
energetico attraverso una legge dedicata alla coibentazione delle
abitazioni e alla sostituzione dei serramenti.
Nel 1996 la Compagnie Valdôtaine des Eaux ha predisposto un
programma per la costituzione di consorzi ed ha già preso contatti
con le associazioni competenti, per realizzare i primi consorzi che
consentano di utilizzare l'energia disponibile a fini di
abbattimento dei costi industriali attraverso l'utilizzo di questa
risorsa.
Ci sono difficoltà nella prosecuzione di questo progetto che
sono sollevate dall'ENEL, che ha posto il problema del
vettoriamento, che è uno dei problemi principali con cui tutte le
realtà regionali dovranno confrontarsi in una fase in cui ancora
non è chiara la realtà della privatizzazione dell'ENEL. Nella
passata legislatura si erano formulate proposte diverse dalla
partecipazione dei privati al capitale dell'ENEL S.p.A., alla
suddivisione della stessa ENEL in tre settori: uno per la
produzione, uno per il trasporto di energia, uno per la
distribuzione di energia, ma ancora questa privatizzazione non è in
campo e in questa fase, anche con i Parlamentari della Valle
d'Aosta, andranno tutelati i diritti statutari della nostra
regione.
Comunque, per ciò che riguarda impegni precisi relativi al
completamento del piano energetico regionale, fatto presente che
esistono studi diffusi fin dagli anni '80: lo studio Masoli prima,
lo studio Murari & Son poi, lo studio del prof. Boffa in
seguito, ed ancora lo studio dell'ing. Ravet, la Giunta regionale,
ai fini della definizione di alcune scelte più puntuali
nell'individuazione delle derivazioni utilizzabili per interessi
generali, ai fini di una riorganizzazione di questa documentazione
molto vasta già disponibile, ha deliberato con deliberazione n.
2317 di costituire un gruppo di collaborazione e monitoraggio,
aperto alle strutture dei diversi assessorati che si occupano di
acque e di energia, quindi l'Assessorato all'industria, ai lavori
pubblici, all'agricoltura, all'ambiente, e di chiamare alla
redazione di questo completamento del piano energetico regionale la
Finaosta e la Compagnie Valdôtaine des Eaux.
Questi due soggetti sono stati scelti perché la Compagnie
Valdôtaine des Eaux dispone in proprio di queste centrali e di
questa produzione, perché la Finaosta e la Compagnie Valdôtaine des
Eaux stanno approfondendo il discorso dei consorzi e perché
potranno avvalersi per la redazione di questo documento finale, a
completamento di quelli già esistenti, di professionisti locali,
per giungere alla redazione del piano di utilizzazione delle acque
ai fini idroelettrici come documento prioritario e del documento
conclusivo di piano energetico in tempi brevi.
Credo che, se si vanno a vedere gli strumenti di cui ci siamo
dotati e l'elenco dei provvedimenti presi in materia energetica,
non si possa dire che non si è nelle condizioni di operare, né che
la scelta che oggi facciamo per la Digrava, avendo questa struttura
raggiunto i principali obiettivi previsti dalle linee guida del
piano, non sia coerente con gli indirizzi generali di politica
energetica. Quindi posso confermare che non si tratta di una scelta
alla cieca, che si tratta di una scelta che rientra negli indirizzi
più generali delle linee guida del piano energetico e che lo stesso
piano è in via di predisposizione definitiva attraverso questo
incarico affidato a Finaosta e alla Compagnie Valdôtaine des
Eaux.
Presidente Per dichiarazione di voto ha chiesto la parola il
Consigliere Chiarello.
Chiarello (RC) Intanto l'Assessore non mi ha detto se l'Italgas
è iscritta fra gli enti di beneficenza: non so perché Italgas
rilevi questa società che è in perdita in questa maniera come ci ha
spiegato l'Assessore, non so quando arriverà ad avere utili
l'Italgas, cioè quando l'Italgas ha previsto di arrivare in utile.
Non penso che sia qui per fare un favore alla Regione Valle
d'Aosta.
Mafrica mi ha confermato ancora di più sul piano energetico, ha
detto che abbiamo approvato le normative provvisorie in mancanza di
un piano energetico: sono quelle le cose che si trovano nelle linee
guida, cose provvisorie in mancanza di un piano energetico. Il
nostro piano energetico dice che il servizio pubblico...
Presidente ... Consigliere Chiarello, le rammento che siamo in
dichiarazione di voto.
Chiarello (RC) ... sto facendo la dichiarazione di voto... se il
servizio pubblico, che era considerata la metanizzazione, nel piano
energetico è previsto la sua privatizzazione perché non è un
servizio strategico. Voterò contro questa delibera.
Presidente Ha chiesto la parola il Vicepresidente Marco
Viérin.
Viérin M. (PpVA) Il Consigliere Chiarello ha anticipato alcune
questioni che anche noi vorremmo sottolineare per comprovare che la
nostra dichiarazione di voto sarà una dichiarazione ponderata,
proprio sulla base delle considerazioni che faceva il collega
Marguerettaz in discussione generale, cioè che la minoranza ha
avuto un ruolo nel sollevare la questione Digrava in questi ultimi
mesi e che quindi se la discussione di oggi è venuta in Consiglio,
è anche merito, per una volta, della minoranza.
Non ci scosteremo dalle cose dette in passato: alcune analisi
andavano fatte prima, purtroppo vengono fatte solo oggi.
Un altro rammarico viene dal fatto che la proposta oggi
presentataci è indirizzata a dire che, sì, usciamo, però
continuiamo ad intervenire in maniera indiretta nella sovvenzione,
nel voler far rimanere in piedi questa società.
É chiaro che qui viene fuori la domanda che Chiarello ha posto:
come possiamo pensare che una società come Italgas possa accettare
una convenzione che non le conviene? Fino ad oggi l'Italgas ha
fatto degli investimenti dove l'ente pubblico ha partecipato al 49
percento, e con questa convenzione mette le mani avanti e dice che
farà altri investimenti se... e contemporaneamente vuole l'impegno
dell'ente pubblico in tutti i punti che sono in convenzione.
Quindi c'è un chiaro impegno da parte della Regione di non voler
affrontare il tema "riscaldamento" con tecnologie diverse, ovvero
teleriscaldamento e altre ancora.
Venendo poi al problema fondamentale che ho sollevato sempre in
discussione generale, cioè quello del piano energetico regionale,
oggi andiamo a porre le fondamenta dell'80 percento del piano
energetico regionale.
Assessore, non possiamo negare che, se la Regione dovrà
rispettare alcune di queste condizioni, quando dovrà fare il vero
piano energetico in maniera complessiva non dovrà tenerne conto:
saremo obbligati a tenerne conto! E quando l'Assessore Mafrica mi
dice che in questi anni abbiamo già fatto molte cose che vanno in
direzione del futuro piano energetico - piano che, purtroppo, non
si è potuto presentare perché è un documento complesso e quindi
sono state incaricate la Finaosta e la Compagnie Valdôtaine des
Eaux per prepararlo -, quando mi dice che abbiamo fatto la legge n.
62 per finanziare le strutture ai fini di aumentare la produzione
energetica, sa perfettamente che, non avendo ancora fatto il piano
di utilizzo delle acque, questa legge è monca.
L'Assessore dice ancora che nel 1995 sono stati approvati i
criteri per la produzione di energia elettrica, ma - come diceva
prima Chiarello - erano criteri provvisori e c'era un impegno a
venire in Consiglio a breve termine per la presentazione del piano
energetico complessivo; infatti abbiamo licenziato solo delle
autorizzazioni a enti pubblici, ben mirate e finalizzate.
Ricorda l'Assessore che si sono acquistate le centrali
idroelettriche dell'ex Cogne: ma quello era il minimo che potevamo
fare quando abbiamo acquistato l'ex area Cogne, perché se non
avessimo acquistato le ex centrali elettriche della Cogne saremmo
stati pazzi, era una delle cose che hanno giustificato l'acquisto
complessivo.
E ancora cita la legge per finanziare le coibentazioni e il
rifacimento dei serramenti: ma queste cose c'erano già in passato,
abbiamo solo modificato alcune normative, ci sono sempre stati dei
contributi in direzione di questi interventi.
Infine, ed è la ciliegina sulla torta, il discorso della
Compagnie Valdôtaine des Eaux, che ha iniziato la sua attività con
la formazione di consorzi, eccetera: se vogliamo demandare a questi
rivoli la formazione del piano energetico regionale, dico che alla
fine ci troveremo in questa sede a dire, come abbiamo detto per
molte altre leggi, che siamo obbligati a votare questa legge perché
ci sono varie leggi che sono partite, quindi dobbiamo assemblarle,
fare un sacco che le contenga tutte, non possiamo modificare più di
tanto, perché ormai ci sono già dei lavori iniziati, delle gestioni
già avviate, e così via.
Quindi ci troveremo a fare un piano - scusatemi la parola - in
sanatoria, solo che questo Consiglio approverà un piano energetico
in sanatoria e non pagherà nessuna multa, i privati cittadini
quando fanno le richieste in concessione edilizia in sanatoria per
aver spostato di 5 centimetri un muro, si beccano 10 milioni di
multa! Fatte le dovute proporzioni, lascio ai cittadini
giudicare.
Il nostro voto sarà chiaramente di astensione.
Presidente Ha chiesto la parola il Consigliere Parisi.
Parisi (VAP) Voteremo questa delibera con la relativa
convenzione e riteniamo che la strada seguita fosse ormai l'unica
rimasta. Diciamo anche che, di fronte ad una possibile disfatta,
abbiamo fatto una ritirata onorevole.
Siamo comunque perfettamente d'accordo con l'operato della
Giunta e in particolare per quanto riguarda l'impegno di mantenere
fede al programma stabilito e sottoscritto nel 1987, quando era
stato introdotto il discorso del metano in Valle d'Aosta. Allora
gli elementi che avevano caratterizzato l'arrivo del metano erano
stati due: uno era quello dell'economicità di questo tipo di
riscaldamento e l'altro quello dell'inquinamento atmosferico. Erano
due elementi fondamentali, per i quali si erano battute tutte le
forze politiche di allora per far arrivare il metano in Valle
d'Aosta.
Rimane un rammarico, ed è quello di non aver preso tutti quei
provvedimenti di sostegno alla metanizzazione. Mi riferisco alla
trasformazione degli impianti per quanto riguarda gli enti
pubblici, che è stata fatta da poco, però credo che se fosse stata
fatta negli anni iniziali del programma, probabilmente la
situazione sarebbe stata diversa.
Lo stesso dicasi per i contributi: è chiaro che un privato
cittadino che ha o che aveva l'impianto di riscaldamento a nafta o
a gasolio o ad altre forme di riscaldamento, se non incentivato
evidentemente non sarebbe stato sensibile almeno solo all'aspetto
ambientale, andando a sostenere una spesa per fare la
trasformazione.
Credo che se questo fosse stato fatto, probabilmente non saremmo
arrivati alla situazione in cui ci troviamo attualmente. Non lo so
chi è che ha contribuito, o chi ha voluto deliberatamente arrivare
a questa situazione, perché ci sarebbe da chiedersi e da scoprire
chi ha fatto affossare quello che era un elemento strategico
all'inizio degli anni '80. Questa domanda non l'ho sentita fare da
parte di nessuno, tutti si sono lamentati perché la Regione ha
cercato di salvaguardare quella che era una strategia e quindi un
principio per il quale, come dicevo prima, il metano era arrivato
in Valle d'Aosta.
Per il fatto di aver salvaguardato in qualche modo
l'occupazione, che era un elemento fondamentale che avevamo chiesto
all'Assessore, e per quello della realizzazione del metano in Valle
d'Aosta, valutiamo positivamente questo atto, per cui voteremo
questa delibera di Giunta.
Presidente Se nessun altro chiede di intervenire per
dichiarazione di voto, metto in votazione la ratifica della
delibera in oggetto:
Presenti: 29
Votanti: 24
Favorevoli: 23
Contrari: 1
Astenuti: 5 (Collé, Lanièce, Marguerettaz, Tibaldi e Marco
Viérin)
Il Consiglio approva
Presidente Con questo atto chiudiamo i lavori della seduta
mattutina.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK