Consiglio Regionale della Valle d'Aosta - Oggetto del Consiglio n. 1383 del 29 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1383 del 29 luglio 2015 - Resoconto
OGGETTO N. 1383/XIV - Interpellanza: "Interventi per la
risoluzione delle problematiche relative all'incarico affidato al
nuovo Segretario del Comune di Aosta".
Presidente -
Per l'illustrazione, la parola al
Consigliere Cognetta.
Cognetta (M5S)
- Grazie Presidente.
Abbiamo presentato questa interpellanza il 17 luglio, dopo che
abbiamo avuto sollecitazioni dai nostri colleghi in Consiglio
comunale, rispetto alla discussione sul Segretario generale
comunale dottoressa D'Anna. Cosa era successo in Comune? Era
successo che era stata nominata questa persona come Segretario, ma
questo era in palese violazione, secondo noi, rispetto alla legge
regionale approvata da questo Consiglio, la n. 8 del 2015,
approvata a larghissima maggioranza, con solo i nostri due voti
contrari, rispetto alla gestione e alla modalità di dare gli
incarichi nei Comuni ai Segretari comunali, oltre a tutta una serie
di altre cose. Ci siamo quindi informati e abbiamo trovato tutta
una serie di documentazione, di carteggio, fatta tra il Presidente
della Regione e il Sindaco di Aosta, che documentavano il fatto che
il Presidente giustamente faceva notare che c'era un problema,
mentre il Sindaco diceva che invece problemi non ce ne fossero.
Adesso la riassumo brevemente, ma la sostanza era che se da un
lato si diceva che bisognava rispettare questa legge, dall'altra il
Sindaco insisteva che la legge secondo lui era stata rispettata e
che non c'erano problemi. Questo carteggio va avanti, ci sono state
anche delle discussioni all'interno del Consiglio comunale e noi il
17 abbiamo presentato questa interpellanza in cui chiediamo una
serie di cose. Chiediamo appunto se la nomina, secondo il
rappresentante di questo Governo e rispetto alla legge approvata in
questo Consiglio, se la nomina, dicevo, è legittima e se l'impegno
che la Segretaria ha ancora nei Comuni di Rhêmes e di La Salle sia
legittimo e conciliabile con quella del Comune di Aosta, perché c'è
anche questo problema. La cosa che adesso diventa importante è se
gli atti che sono stati firmati nel Comune dalla dottoressa Danna
siano validi oppure no, perché c'è un problema. Se non è valido
l'incarico, tutti gli atti non dovrebbero essere validi, quelli
almeno firmati fino a questo momento.
E poi io facevo un domanda che i fatti pare abbiano superato,
poi non so se è vero, e cioè se questo Governo è intenzionato a
intervenire e in che modo per risolvere questa confusione che si è
creata. Poi, ho notato che ieri è apparso un articolo che
richiamava una delibera dell'Agenzia dei Segretari nella quale,
anche se non dichiarato espressamente - quindi potrebbe anche non
fare riferimento direttamente alla "questione Danna" e al Comune di
Aosta - però, dicevo, in una delibera dell'Agenzia dei Segretari si
richiama in vece il fatto che questa nomina pare sia illegittima, a
questo punto io chiedo spiegazioni per capire a che punto siamo.
Grazie.
Presidente
- Per la risposta, la parola al Presidente
Rollandin.
Rollandin (UV)
- Grazie Presidente.
Per quanto riguarda la prima domanda, appreso della nomina
abbiamo ritenuto doveroso, tempestivamente, segnalare al Sindaco i
numerosi dubbi di legittimità della stessa, alla luce della nuova
disciplina, che lei ha ricordato, dei Segretari degli Enti locali,
approvata con la legge 8 maggio 2015...n. 10, chiedo scusa. In
particolare, con due distinte missive, è stato rilevato che la
nomina è avvenuta non tenendo in alcun conto l'ordine stabilito
dall'articolo 2, comma 1, della legge 10 che, senza escludere
nessun ente locale, stabilisce una priorità nella scelta del
Segretario per le convenzioni di Comuni con il minor numero di
abitanti e a seguire per gli stessi Enti locali singoli, Aosta, e
per le
Unités des Communes
sempre partendo dalle più piccole
in termini di popolazione complessiva. Questo è stato un dibattito
che era stato proposto e accolto e quindi questa è la regola che è
divenuta legge.
È inoltre stata osservata la contraddittorietà della nomina con
la previsione dell'articolo 2 comma 4 della legge 10, che proprio
per il contenimento della spesa pubblica, espressamente stabilisce
che per i Comuni con popolazione superiore ai 15 mila abitanti -
chiaramente era fatto per Aosta...quale punto unico nella regione,
il Comune di Aosta - non si computi nella percentuale del 15
percento, riferito agli incarichi dei Segretari di parte seconda,
l'incarico di segretario conferito ad un dirigente...può essere
conferito ad un dirigente di ruolo del Comune medesimo, che era
l'esempio classico di Aosta.
Per quanto riguarda la seconda domanda:
"se l'impegno nei
Comuni di Rhêmes e La Salle sia legittimamente e materialmente
conciliabile con quello di Segretario del Comune di Aosta, nonché
con le funzioni e l'indennità di posizione attribuita..."
relativamente ai presupposti di legittimità dell'incarico di
Segretario del Comune di Rhêmes-Notre-Dame e di La Salle, anche in
tal caso, stante la sovrapposizione, a nostro avviso non legittima,
di più incarichi di Segretario presso Enti locali non
convenzionati, abbiamo ritenuto necessario segnalare la questione
anche ai sindaci dei predetti comuni, presso i quali, ai sensi
dell'articolo 1, comma 1, della legge 10, la dottoressa in
questione dovrebbe continuare ad esercitare le funzioni di
Segretario sino alla nomina del nuovo Segretario da parte degli
enti interessati. È chiaro infatti che il Segretario può essere
legittimamente titolare di un solo posto di segreteria, ancorché
riferito a più Comuni in regime di convenzione - quello che la
legge esplicitamente dice - e non già di plurimi posti, stante in
generale il divieto per i pubblici dipendenti di assumere
contestualmente doppi incarichi.
Terzo punto:
"se gli atti firmati finora sono legittimi".
Per quanto riguarda la legittimità degli atti adottati, va detto
che la materia è estremamente complessa sotto il profilo giuridico,
venendo in questione istituti, di origine giurisdizionale,
correlati alla salvaguardia di diversi e spesso contrapposti
interessi, quali quello della tutela dei terzi, della legittimità
della nomina e della conservazione degli atti. Non spetta peraltro
alla Regione il giudizio sulla legittimità degli atti, trattandosi
di questioni di stretto interesse del Comune che, con molta
probabilità, mantenendo la nomina, si espone ad un alto rischio di
contenzioso.
Ciò che invece interessa come Regione è garantire il rispetto
della normativa regionale in materia di Segretari degli Enti
locali, la cui finalità era e resta quella di assicurare il
passaggio ordinato ai nuovi incarichi di segretario, nell'ambito
delle nuove forme associative scaturite dalla approvazione della
legge 6.
Ultimo punto:
"se questo Governo è intenzionato ad
intervenire e in che modo per risolvere la questione"
, per
quanto riguarda questa domanda, occorre rammentare ad oggi il
controllo preventivo di legittimità sugli atti comunali non esiste
più e quindi non è possibile esercitare questa azione. Ciò
premesso, riteniamo di aver fatto quanto in nostro dovere e potere
come Regione, dato che la questione non ha nessuna attinenza con le
competenze prefettizie, questo è un altro discorso...per segnalare,
come abbiamo fatto, una situazione estremamente dubbia a tutti i
Sindaci dei Comuni interessati, Aosta, Rhêmes e La Salle, oltre che
all'Agenzia regionale dei Segretari degli Enti locali della Valle
d'Aosta, dalla quale dipendono i Segretari iscritti all'albo dei
Segretari, e che, come lei ha ricordato, ha già adottato le
determinazioni di competenza.
Presidente
- Per la replica, la parola al Consigliere
Cognetta.
Cognetta (M5S)
- Sì, grazie Presidente.
In effetti lei ha centrato qual era l'oggetto politico di questa
discussione: cioè quanto noi decidiamo qui se viene poi
effettivamente recepito fuori, perché se non viene recepito fuori
allora ovviamente quello che facciamo qui non ha nessun senso. E
lei chiaramente ha ribadito questo fatto: cioè, non è una questione
prefettizia, infatti io non mi riferivo a quello, ma è una
questione di legislazione, cioè se noi decidiamo una legge e questa
riguarda, in questo caso, i Comuni, i Comuni si devono attenere a
questa legge, così come tutti quanti i cittadini rispetto ad altre
leggi, cosa che invece il Sindaco Centoz non ha fatto. Dalle
risposte che ho letto, lui ha tirato fuori una serie di scuse che
non c'entravano nulla. Fortunatamente, anche se non abbiamo più
nulla che controlla direttamente i Comuni, c'è l'Associazione,
l'Agenzia dei Segretari, che invece ha detto chiaramente che c'è un
problema...poi non so cosa succederà, se farà ricorso, potrebbe
fare ricorso, io non ho idea di come funziona successivamente
quella cosa lì.
Però il punto qual è? Il punto direi che è tutto politico. Se un
Sindaco si può...come dire? tranquillamente fare le leggi, allora,
forse anziché fare il Sindaco dovrebbe venire qua e scriverle e non
decidere autonomamente come occuparsene o come interpretarle, e
andare palesemente in norma...e soprattutto poi continuare, diciamo
così, a insistere perché c'è un carteggio, non c'è una sola
lettera, dicevo, continuare ad insistere perché lui pensa di avere
ragione. È questo che mi aveva lasciato perplesso di tutta questa
vicenda. Quando ho visto il carteggio ho pensato: caspita, forse
abbiamo trovato una persona che...come dire? in qualche...mi passi
il termine..."picchia" Rollandin, e mi ha lasciato un po' perplesso
perché non credevo fosse possibile. E in effetti non è possibile in
questo caso, perché era palesemente sbagliata la posizione.
A me spiace per la Segretaria D'Anna e soprattutto per il
Comune, perché comunque ci saranno delle spese, comunque ci saranno
degli strascichi, perché gli atti, abbiamo detto, poi possono
generare dei contenziosi, quindi diventa veramente un problema
molto grande. E tutto questo è accaduto forse per imperizia, forse
per fretta, ma secondo me invece è accaduto perché qualcuno si è
intestardito, in particolare il Sindaco. Aveva deciso che aveva
ragione e quindi è andato per la sua strada. Questo mette a rischio
tutta la comunità della città di Aosta. Peggio ancora sarebbe stato
se magari altri Sindaci avessero deciso di andare di testa loro e
di...come dire? saltare tutto quello che è una legge approvata da
questo Consiglio.
Quindi io spero che anche ad Aosta le cose ritornino nei ranghi,
spero che non succeda altre volte che - com'è successo in passato,
questo non è il primo caso - ci siano degli screzi tra il Consiglio
regionale e magari il Celva o i Sindaci in generale o qualche
Sindaco e spero soprattutto che il nostro nuovo Sindaco si comporti
di conseguenza, cioè capisca che quella macchina che sta gestendo è
una macchina molto complessa e lo faccia con maggior umiltà.
Presidente
- Punto 14 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK