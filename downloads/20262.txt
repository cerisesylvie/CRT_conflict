Consiglio Regionale della Valle d'Aosta - Oggetto del Consiglio n. 249 del 20 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 249 del 20 novembre 2003 - Resoconto
OGGETTO N. 249/XII - Impegno ad attenersi a principi di
valorizzazione ambientale nel rifacimento della funivia del Monte
Bianco. (Reiezione di mozione)
Mozione
Ricordato che, nell'agosto 2007, la Funivia La
Palud-Pavillon-Punta Helbronner dovrà cessare la propria attività,
avendo raggiunto i 60 anni di attività posti dalla normativa
italiana come data limite di un impianto a fune;
Evidenziata la necessità di sostituire il vecchio impianto
con uno nuovo e moderno;
Evidenziato che occorre tener conto del particolare contesto
ambientale in cui si colloca tale impianto, dal momento che ci
troviamo al centro del massiccio del Monte Bianco, il quale, a sua
volta, rappresenta il cuore del sistema alpino;
Ricordato che il massiccio del Monte Bianco è oggetto di
un'azione di cooperazione e tutela transfrontaliera, tramite
l'Espace Mont-Blanc ed è stato individuato come monumento naturale
da inserire nell'elenco del Patrimonio Mondiale dell'Umanità
gestito dall'Unesco;
Sottolineata l'esigenza che il nuovo impianto, e le strutture
ad esso collegate, siano coerenti con i principi dello sviluppo
sostenibile della Convenzione per la protezione delle Alpi e non
pregiudichino i progetti di tutela e di valorizzazione già
avviati;
Rilevato, infine, che il rifacimento della Funivia deve
essere inserito in un programma complessivo di riqualificazione
della zona di La Palud ed Entrèves;
Il Consiglio regionale
Evidenzia l'esigenza di una definizione rapida e tempestiva
delle caratteristiche della nuova Funivia del Monte Bianco;
Rileva la necessità che la nuova Funivia (e relative
infrastrutture) abbia caratteristiche coerenti con i principi dello
sviluppo turistico sostenibile e non pregiudichi le azioni di
tutela naturalistica del massiccio del Monte Bianco avviate a
livello internazionale;
Evidenzia l'importanza di un corretto dimensionamento della
portata del nuovo impianto, in modo tale da permettere migliori
prestazioni dell'attuale, ma evitando un eccessivo afflusso in alta
quota;
Ritiene necessario a tal fine, che la portata del nuovo
impianto non superi le 500 persone/ora e che le dimensioni delle
cabine siano proporzionate a tale portata oraria;
Ritiene altresì opportuno che, contestualmente al rifacimento
della funivia, si provveda ad un intervento di riqualificazione
urbanistica e di valorizzazione della frazione di La Palud, anche
come porta di ingresso della val Ferret, destinando a tale
intervento una somma pari almeno alla metà degli investimenti
destinati al rifacimento dell'impianto a fune;
Impegna
la Giunta regionale ad attenersi ai principi sopra indicati
nelle determinazioni relative al rifacimento della Funivia del
Monte Bianco.
F.to: Riccarand - Curtaz - Squarzino Secondina
Président - La parole au Conseiller Riccarand.
Riccarand (Arc-VA) - Con questa mozione abbiamo voluto porre
all'attenzione del Consiglio un argomento di estrema rilevanza per
almeno 3 motivi: il primo, perché il rifacimento della funivia del
Monte Bianco è una questione che riveste ormai un carattere di
urgenza; il secondo, perché l'onere di questo intervento sarà
notevole: si parla di 50-60 milioni di euro; il terzo, perché
l'intervento avviene in una zona particolarmente delicata ed
importante dal punto di vista ambientale qual è il massiccio del
Monte Bianco. A noi sembra fondamentale una questione ancora una
volta di metodo, nel senso che, proprio perché si tratta di un
intervento di estrema rilevanza, con importanti ricadute anche
economiche - e in particolare sulla politica turistica valdostana
-, è necessario che il Consiglio si esprima e definisca, prima che
il corso degli eventi acquisisca una piega definita e il suo
intervento risulti inutile e tardivo, degli indirizzi relativamente
alla realizzazione di questo impianto. Poniamo ancora una volta il
problema del dibattito sugli indirizzi di fondo - di competenza del
Consiglio regionale -, su scelte che non devono venir fuori da
questa Assemblea; si deve evitare che il Consiglio ne discuta
quando ormai "i giochi sono fatti", quando ormai le impostazioni
sono tali da essere diventate immodificabili. Sollecitiamo dunque
un'attenzione particolare da parte di tutti i gruppi consiliari
affinché il Consiglio sia in grado di definire dei punti di
riferimento, degli indirizzi ben precisi su cui la Giunta possa
lavorare per la realizzazione di questo importante impianto.
Venendo al problema, questo è rappresentato dal fatto che questo
impianto, entrato in funzione nell'immediato secondo dopoguerra, va
in scadenza sessantennale a fine agosto 2007 e quindi, a partire da
quella data, non potrà più funzionare, ma dovrà essere
completamente rifatto per poter continuare a svolgere il proprio
servizio. Abbiamo di fronte 4 anni di tempo, un arco di tempo non
molto ampio, per la progettazione e la realizzazione di un
intervento di una certa complessità e da effettuare con estrema
cura; si tratta quindi di lavorare attivamente al rifacimento di
questo impianto, tenendo presente qual è l'ambito in cui esso va a
collocarsi e tenendo in considerazione gli elementi di riflessione
nuova che si stanno sviluppando nel rapporto montagna-turismo,
montagna-impianti di risalita.
Il rifacimento della funivia del Monte Bianco sarà il primo
rilevante intervento su impianti a fune che verrà realizzato in
Valle d'Aosta nel nuovo secolo ed è evidente la necessità di una
riflessione accurata sul tipo di intervento che si andrà ad
attuare, anche perché la situazione è cambiata radicalmente
rispetto al contesto in cui sono stati realizzati gran parte degli
impianti esistenti oggi in Valle d'Aosta: un contesto risalente
all'inizio del 1900, in cui il rapporto fra uomo e montagna si
poneva in modi diversi.
Nel secolo scorso il problema era di domare, di conquistare la
montagna, di conquistare un ambito selvaggio, nemico, ostile e i
progetti di fine 1800, inizio 1900 erano progetti per arrivare con
gli impianti a fune fino in cima alle montagne. Sono stati
concepiti progetti molto arditi, alcuni hanno avuto anche
realizzazione, altri non hanno avuto - per fortuna - realizzazione.
Basti pensare che era prevista una cremagliera sul versante
francese che arrivasse fino alla cima del Monte Bianco, questa
cremagliera poi non venne realizzata; in Valle d'Aosta era prevista
una funivia che arrivasse nei pressi della vetta del Cervino,
realizzazione poi stoppata. Vi era quindi tutta un'impostazione del
rapporto fra uomo e montagna, che era caratterizzato da questo
elemento della conquista e del dominio della montagna.
Oggi, nel 2000, nel secolo nuovo, il problema si pone molto
diversamente perché l'esigenza fondamentale non è più la conquista
della montagna, ma la difesa, la tutela di spazi di naturalità, di
"wilderness", di realtà che hanno una loro grande valenza. Questo è
il problema che ci troviamo di fronte ed è una riflessione che
dobbiamo fare soprattutto relativamente a questo intervento della
funivia del Monte Bianco, perché qui andiamo a collocarci al centro
di questa tematica.
Si tratta di un intervento riguardante il massiccio del Monte
Bianco, un elemento centrale di tutto il sistema delle Alpi.
L'intervento va a collocarsi in una zona con grandi valori
paesaggistici, ma anche grandi valori culturali perché sappiamo che
il Monte Bianco è stato il luogo di nascita dell'alpinismo. Oggi le
Alpi sono oggetto di un'azione di tutela internazionale attraverso
la Convenzione per la protezione delle Alpi, convenzione
sottoscritta da tutti i Paesi che si affacciano sul sistema alpino;
dobbiamo essere partecipi fino in fondo di questa volontà di tutela
e di protezione delle Alpi. Il massiccio del Monte Bianco, in
particolare, è oggetto di azioni di cooperazione e di tutela
transfrontaliera avviate nell'arco degli ultimi 10-15 anni: mi
riferisco in particolare all'Espace Mont-Blanc, un'azione di tutela
transfrontaliera riguardante la Valle d'Aosta, la Valle di Chamonix
e il Valais che ha dato luogo a una Commissione transfrontaliera
per la tutela di questa zona ed alla proposta, più volte avanzata,
di inserire il massiccio del Monte Bianco come monumento naturale
nell'elenco dell'Unesco del patrimonio mondiale dell'umanità. Vi è
quindi tutta una serie di iniziative che vanno nel senso di
valorizzare la protezione del Monte Bianco e la sua naturalità.
Nel momento in cui andremo ad operare delle scelte rispetto alla
funivia del Monte Bianco, quindi, avremo gli occhi puntati addosso
non solo in Italia, ma anche a livello internazionale, perché tutti
valuteranno l'intervento e si esprimeranno rispetto al tipo di
realizzazione che verrà fatta. Non a caso, già nelle scorse
settimane abbiamo potuto prendere atto di posizioni di organismi
internazionali come il CIPRA (Comitato internazionale per la
protezione delle Alpi), che si è espresso in particolare con un
documento relativamente alla funivia del Monte Bianco, così come si
è espresso con un documento, che riteniamo interessante, "Pro
Mont-Blanc", il collettivo che raggruppa le associazioni di
protezione dell'ambiente operanti tutto intorno al territorio del
Monte Bianco in Valle d'Aosta, in Svizzera e in Francia. Sono
osservazioni che dobbiamo valutare attentamente e di cui dobbiamo
tener conto nel tipo di intervento che verrà fatto, perché tutti
guarderanno le scelte che faremo, le valuteranno e questo deve
essere un elemento in più per operare delle scelte che siano
ponderate e corrette.
Non un impianto qualunque, quindi, non un rifacimento fatto un
po' meccanicamente senza una grande riflessione, ma un impianto che
deve essere coerente con un modello di sviluppo turistico diverso
da quello che si è avuto in mente per molti decenni, diverso dal
modello che è stato imperante nel 1900.
Nel corso del secolo scorso il modello turistico era un modello
che, per semplificare, definirei "quantitativo", cioè l'obiettivo
era di portare quanta più possibile gente in montagna, in alta
quota. Questo modello, definito "non sostenibile turisticamente", è
in contrasto con il Protocollo turismo della Convenzione alpina. Il
modello turistico verso il quale oggi siamo chiamati ad operare è
un modello che viene definito "modello del turismo sostenibile": un
turismo sostenibile nel tempo, che non deturpi l'ambiente, che non
degradi gli elementi di naturalità presenti nel nostro territorio;
si tratta di un modello basato più sulla qualità che sul numero,
basato più sulla protezione che sulla conquista degli ambienti di
naturalità.
L'impianto da realizzare - e noi siamo dell'avviso che occorre
rifare l'impianto che va in scadenza -, è un elemento importante
dell'economia del nostro territorio, quindi va rifatto in modo
coerente con questi principi; tanto per fare un esempio, deve
essere un impianto che non deve essere in contrasto con la proposta
di inserimento del massiccio del Monte Bianco nell'elenco
dell'Unesco dei monumenti naturali patrimonio dell'umanità.
Dobbiamo valutarlo anche sotto quell'aspetto, cioè deve essere un
intervento che non ostacola quel procedimento, perché l'inserimento
del massiccio del Monte Bianco nell'elenco dell'Unesco ha, dal
punto di vista della valorizzazione del Monte Bianco e della sua
promozione turistica, una grande rilevanza. Bisogna fare quindi
degli interventi che siano coerenti con questa strategia, così come
con la strategia di una protezione internazionale del massiccio del
Monte Bianco. Cosa significa in concreto? È quello che abbiamo
cercato di porre nella parte deliberativa della mozione. Significa
anzitutto - ed è la questione fondamentale - un corretto
dimensionamento dell'impianto, vi sono tante problematiche relative
a questo impianto da valutare e discutere però, secondo noi, il
"cuore" delle scelte sta nelle dimensioni di questo impianto. Non
possiamo permetterci di fare un impianto che trasporta quante più
persone possibili a Punta Helbronner sapendo che questo avrebbe
delle ricadute negative e comporterebbe la realizzazione di un
impianto sovradimensionato, con problematiche negative dal punto di
vista ambientale, ma anche una gestione difficile di situazioni con
un eccesso di frequenze; quindi deve esserci un corretto
dimensionamento. Oggi abbiamo un impianto con cabine da 25 posti
con una portata di circa 250 persone/ora; secondo noi, questa
portata va incrementata, però non bisogna superare un tetto, che
noi abbiamo indicato in 500 persone/ora e che ci sembra già molto
alto; così come vanno contenuti i volumi, le dimensioni dei
fabbricati in alta quota, sia al Pavillon, sia a Punta Helbronner,
per non andare a snaturare queste località.
Il terzo punto che poniamo nella mozione è quello del rapporto
fra la costruzione del nuovo impianto, gli oneri che questa
costruzione comporta - oneri considerevoli - e l'intervento di
riqualificazione urbanistica del fondo della vallata, perché non
possiamo pensare di realizzare un gioiello quando poi non
valorizziamo il territorio. Ci riferiamo in particolare alla
frazione di La Palud - frazione con delle rilevanti problematiche
turistiche e da riqualificare urbanisticamente -, che è collocata
in una zona molto importante, in quanto è la porta di ingresso
della Val Ferret: una vallata molto frequentata, di notevole pregio
ambientale, che si incunea ben dentro il massiccio del Monte
Bianco. La Palud, deve essere riqualificata urbanisticamente con
degli interventi che richiedono anche dei finanziamenti
significativi. Riteniamo che i due interventi debbano procedere
contestualmente, che non debbano essere separati dal punto di vista
temporale ed inoltre, così come ci saranno dei finanziamenti
rilevanti per il rifacimento dell'impianto, ci debbano essere degli
interventi significativi - qui proponiamo
"una somma pari almeno
alla metà degli investimenti destinati al rifacimento dell'impianto
a fune"
- destinati alla riqualificazione urbanistica della
frazione di La Palud e del fondovalle.
Queste sono le indicazioni che abbiamo inserito nella mozione,
perché riteniamo che sia importante da parte di questo Consiglio
definire degli indirizzi. Se vi sono altre proposte, ovviamente
siamo disponibili a valutarle, però riteniamo essenziale che, da
parte del Consiglio regionale, vengano delle indicazioni chiare,
per evitare di doversi pronunciare tardi quando tutto è ormai
definito e deciso.
Président - Je déclare ouverte la discussion générale.
La parole au Conseiller Cesal.
Cesal (UV) - Occorre dare atto al gruppo "Arcobaleno" -
rappresentanti dell'ambientalismo o parte dell'ambientalismo
valdostano - di aver compiuto una rivoluzione quasi copernicana in
ordine alla sostituzione dell'impianto funiviario La Palud-Punta
Helbronner. Questa mia convinzione deriva dalla lettura di questa
mozione, che ne dà una dimostrazione eloquente; infatti, da una
posizione iniziale di assoluta contrarietà - ricordo le
manifestazioni di protesta da parte dell'alpinista Messner, che
qualche anno fa si era appeso, suscitando l'applauso delle nostre
associazioni, ad un pilone della "liaison" -, sostenendo i vari
comitati e comitatini che nel frattempo si era costituiti all'uopo,
si è passati ad una difesa ad oltranza del sito di partenza attuale
all'interno della frazione di La Palud, per giungere
all'accettazione quasi incondizionata - sta proprio qui la novità -
delle scelte progettuali operate dall'Amministrazione comunale di
Courmayeur e da quella regionale.
Non voglio ripercorrere qui le lunghe ed estenuanti discussioni
che hanno portato all'approvazione dell'attuale progetto
preliminare, ho la sensazione che questa mozione tenda a riproporre
un argomento che di fatto ha già avuto una sua soluzione e ne
avverto quindi la mancanza assoluta di una reale ed effettiva
necessità, percependo invece un ben preciso scopo di tipo
mediatico-propagandistico. Cercherò di chiarire meglio questo mio
punto di vista. Credo che nessuno dubiti della necessità di
procedere alla valorizzazione e riqualificazione di La Palud, che
tendano a dare un nuovo volto al villaggio, liberandolo soprattutto
da appesantimenti estetici di dubbia necessità, quale l'attuale
stazione di partenza della funivia, e riportandolo alla sua
funzione originale di porta di quel irripetibile scenario naturale
che risponde al nome di Val Ferret, e qui mi trovo d'accordo con
quanto espresso dal collega Riccarand. Il Comune di Courmayeur,
d'altronde, ha posto questa condizione fin dal primo momento,
definendola "irrinunciabile". La valorizzazione e la
riqualificazione, infatti, vengono recepite dalla bozza
dell'accordo di programma in corso di approfondimento fra le
amministrazioni interessate e direi che è già in fase avanzata da
parte della società proprietaria dell'impianto la progettazione
preliminare. Allo stato dell'arte, quindi, mi pare che la mozione
in questo momento sia quanto meno superflua.
L'indicazione poi della limitazione della portata, fissata nella
mozione a 500 persone/ora, comporta una lieve difformità rispetto
al progetto presentato e su cui si sta lavorando, che prevede
portate orarie superiori: per quanto riguarda il primo tratto La
Palud-Pavillon, 800 persone/ora; per il secondo tratto
Pavillon-Punta Helbronner, 600, anche se le portate effettive
rappresentano solo l'80% delle portate teoriche, quindi con una
riduzione a 640 nel primo tronco e a 480 nel secondo tronco.
Sappiamo che non esistono più i 3 tronchi, perché si va
direttamente a Punta Helbronner e non ci si ferma più alla stazione
intermedia del rifugio Torino. Il mantenimento di una maggiore
portata del primo tronco è giustificata anche dal fatto che
l'utente, dopo essere salito a Punta Helbronner e dopo avervi
sostato per un breve tempo, scende nuovamente al Pavillon per
passare in comodità la giornata - l'ambiente è meno ostico, la zona
offre dei servizi più adatti ad un turista che cerca di godere la
montagna in un modo meno estremo: ha la possibilità di visitare il
parco botanico, utilizzare l'area a pic-nic o percorrere i tanti
sentieri appositamente predisposti nella zona ad un'altitudine
decisamente più consona alla maggioranza dell'utenza - e poi tende
a rientrare in orari più concentrati. Nel fissare dei limiti poi si
rischia di sottovalutare il fattore sicurezza: è sempre incombente
a quelle altezze la necessità di dover evacuare rapidamente la
zona, in conseguenza per esempio di un rapido peggioramento delle
condizioni atmosferiche.
La riduzione delle portate non comporterebbe poi assolutamente
un risparmio significativo dei costi dell'opera, non andando ad
incidere né sui costi del progetto - per quanto riguarda i costi
delle funi e delle cabine -, né sui volumi delle infrastrutture,
quali i parcheggi e le varie stazioni. La potenzialità giornaliera
di punta prevista da questo impianto è di 3.000 persone/giorno
contro le 1.700 attuali, sempre molto al di sotto delle 5.000
persone del versante francese. Un riequilibrio dei flussi di utenza
delle funivie del Monte Bianco, se proprio dovesse essere preso in
considerazione, dovrebbe partire proprio dal versante francese e
non certo da quello valdostano - e qui devo dire che parte
dell'ambientalismo francese, che viene spesso a protestare da noi
in ordine a queste problematiche, non mi risulta che faccia
altrettanto dalla parte francese -; in questo caso siamo ampiamente
al di sotto rispetto ai volumi previsti da parte francese. Le
cifre, quindi, sono sufficientemente motivate per sostenere con
ragionevole certezza che il progetto valdostano è coerente con i
principi dello sviluppo sostenibile previsti dalla Convenzione per
la protezione delle Alpi e non pregiudicano affatto i progetti di
tutela e di valorizzazione del Monte Bianco già avviati, come detto
nella mozione.
Conseguentemente a questi dati oggettivi, ma anche e soprattutto
per i secondi fini che la mozione non dichiara, ma persegue in
maniera sottesa e forse un poco furbesca - cercare di porre il
proprio sigillo ad un progetto che si è avversato ad ogni modo, ma
che ha ottenuto finora il consenso degli organismi di tutela delle
comunità interessate, delle popolazioni -, non posso che annunciare
il voto negativo del nostro gruppo.
Président - La parole au Conseiller Viérin Marco.
Viérin M. (SA) - Già ieri, nel corso dell'analisi
dell'interrogazione presentata dal nostro gruppo sull'argomento, ho
detto che oggi, con questa mozione, avremmo affrontato la questione
in senso più complessivo. Come gruppo della "Stella Alpina",
riteniamo che questa mozione ponga delle questioni che condividiamo
e altre che condividiamo meno o per niente.
Non mi soffermo sulle premesse, perché reputo che siano
condivisibili da tutto il Consiglio, come ad esempio il discorso
che dobbiamo definire il tutto entro agosto 2007, invece voglio
analizzare le conclusioni della mozione. Per quanto riguarda la
parte dove si dice:
"Evidenzia l'esigenza di una definizione
rapida e tempestiva delle caratteristiche della nuova Funivia del
Monte Bianco"
, credo che il Consigliere Cesal abbia già
risposto: è in atto da tempo una concertazione con il comune,
questo accordo di programma… ed è in
fase la progettazione. Sulla parte del
"Rileva"
abbiamo poco
da dire.
"Evidenzia l'importanza di un corretto dimensionamento della
portata del nuovo impianto, in modo tale da permettere migliori
prestazioni dell'attuale",
riteniamo di condividere questa
parte, mentre non condividiamo
"ma evitando un eccessivo
afflusso in alta quota"
, perché il Consigliere Cesal ha già
risposto in parte a quello che vuol dire. È chiaro che le
osservazioni del Consigliere Riccarand possono anche essere
condivise, ma ritengo che su questo argomento sia importante la
sicurezza; sia importante operare questa scelta, previa analisi
turistica economica, ma anche basandosi su quella che può essere la
sicurezza nei momenti particolari che possono esserci in montagna.
"Ritiene necessario a tal fine, che la portata del nuovo
impianto non superi le 500 persone ora"
, qui la cosa è un po'
ripetuta perché, come ho già detto prima, si richiama
"l'evidenzia"
. Direi che, sulla base del progetto e sulla
base di un'indagine turistico-economica, si debba poi andare a
decidere, perché non è il fatto che le persone siano 500 o
540… il discorso è che un progetto può
essere impattante fatto in una maniera o nell'altra: il fatto che
la portata sia del 10% in più o del 10% in meno non è rilevante per
l'impatto. Ci può essere il problema di avere troppe persone a
monte, ma questo è un altro ragionamento. Si possono anche mettere
delle regole nell'attività dell'impianto, dicendo che non vi
possono essere più persone al di sopra di un tetto stabilito, cioè
a Punta Helbronner e così via.
"Ritiene altresì opportuno che, contestualmente al
rifacimento della funivia, si provveda ad un intervento di
riqualificazione urbanistica e di valorizzazione della frazione di
La Palud, anche come porta di ingresso della Val Ferret"
,
questo è il ragionamento che abbiamo fatto ieri e quindi lo
condividiamo, non condividiamo l'ultima riga:
"destinando a tale
intervento una somma pari almeno alla metà degli investimenti
destinati al rifacimento dell'impianto a fune"
perché, se il
costo dell'impianto si aggirerà sui 50-60 milioni di euro, 120
miliardi delle vecchie lire, non possiamo dire che a La Palud si
devono spendere per la sua riqualificazione 60 miliardi! Se è un
progetto condiviso dal comune, che dà una degna riqualificazione
alla frazione de La Palud e che costa 30 miliardi, non possiamo
buttarne via 60! Questo
"pari ad almeno la metà"
non ha un
senso economico e neppure un senso pratico, se non quello di
obbligare a che i costi della costruzione della nuova funivia del
Bianco siano non di 50-60 milioni di euro, ma di 20-30 milioni di
euro; l'unico senso che potrebbe avere è questo, dobbiamo dirci
chiaramente queste cose! In merito a tutto questo, però chiederei
che, quando si procederà al progetto per la riqualificazione de La
Palud, si tenga in debito conto il problema dell'incombenza di
quella frana, che è stato poi il motivo dello spostamento della
partenza ad Entrèves.
Una cosa che mi rallegra è che tutti in senso corale si dica che
l'opera va rifatta, perché non possiamo permettere che solo a
Chamonix vi sia la possibilità di accedere al Bianco, lasciando
cadere l'opportunità per la Valle d'Aosta. Ora, noi dobbiamo anche
ragionare su quello che fanno i cugini d'oltralpe; mi risulta che
le loro intenzioni siano quelle di un rifacimento del loro impianto
e a questo proposito in autunno mi sono recato a Chamonix, dove ho
parlato con i dirigenti in loco, i quali mi hanno confermato che
dall'altra parte del Bianco è in corso un'analisi di rifacimento,
basata sul rapporto costi-benefici, ma costruita attorno ad un
punto fermo: mantenere la stazione di partenza vicina al centro del
paese, perché è un'opportunità turistica far confluire i turisti
all'interno del paese al momento della partenza e del ritorno.
Ritengo che sarebbe opportuno a questo punto, piuttosto che
presentare questa mozione, chiedere alla commissione competente,
oltre che alla Giunta, di cercare di avere notizie ulteriori su
come si stanno muovendo dall'altra parte del Bianco perché, noi
stiamo qui a tergiversare su alcune questioni e dall'altra parte si
stanno muovendo e tutti siamo d'accordo che vada rifatta, ma non
siamo d'accordo su alcune portate o con alcuni metodi, forse è
tempo di cominciare a capire come intendono agire dall'altra parte.
Questo è un appello che faccio ai colleghi, soprattutto alla
Giunta. Aspetto che il dibattito continui, per riprendere
eventualmente la parola per un secondo intervento.
Président - La parole au Conseiller Curtaz.
Curtaz (Arc-VA) - Intervengo per riprendere alcune
argomentazioni. Peraltro, dopo la brillante relazione introduttiva
del collega Riccarand, il mio compito è sicuramente facile.
Intervengo soprattutto per replicare ad alcune osservazioni, invero
espresse in maniera pacata - ma a mio giudizio non condivisibili -
dal collega Cesal a nome della maggioranza.
Constatiamo intanto che il collega Cesal è titolare di un
diritto di interpretazione autentica sulle opinioni degli
ambientalisti rispetto a questo impianto, anche se poi si è
riferito soprattutto ai problemi della liaison e alla stazione di
partenza. Solo una battuta: per quanto riguarda la liaison, ritengo
che l'iniziativa di Messner - che intanto va inserita nel contesto
anche storico in cui venne fatta - fu un'iniziativa meritoria, che
pose un problema sul quale allora c'era pochissima sensibilità e
reputo che quello della "liaison" sia un problema aperto. Non si
tratta quindi di cambiare opinione, di immaginare scenari
addirittura opposti a quelli sostenuti fino a qualche anno fa; è
una questione che è stata posta in quel caso in maniera clamorosa
ed è un problema su cui tutti dovremmo riflettere.
Quanto al punto di partenza della funivia - il discorso La Palud
o Ponteil, questo è un discorso aperto che però - e qui sta il
senso della nostra iniziativa - va esaminato alla luce anche di un
ragionamento più complesso che deve essere fatto per La Palud. Non
accettiamo che questo discorso venga affrontato separatamente - è
questo il senso della nostra mozione - ed è anche per questo che
non facciamo un cenno diretto al punto di partenza, perché va fatto
un ragionamento complessivo su cosa vogliamo fare di La Palud,
anche in riferimento alla partenza della funivia.
Ancora una battuta rispetto all'atteggiamento francese: se il
Consigliere Cesal pensa che gli ambientalisti francesi, in
particolare di Chamonix, della Valle dell'Arve, non protestino è
solo perché è male informato.
Sul metodo: questa è la parte più "dolorosa" dell'intervento del
Consigliere Cesal, quando ha detto che questa mozione è
sostanzialmente inutile. Noi, invece, riteniamo che questa mozione
sia molto utile, se non altro perché per la prima volta il
Consiglio può esprimersi; ciascuno di noi può dire la sua su un
tema di grandissima rilevanza. Basterà esaminare la prossima legge
finanziaria per capire quanta rilevanza abbia questo problema anche
in termini economici! Finora ci si era limitati ad iniziative
ispettive, ma il Consiglio non si è mai pronunciato su questo
impianto, in nessuna occasione. Credo che sia una questione di
dignità del Consiglio e di ciascuno di noi il potersi esprimere
serenamente sul progetto. L'iniziativa pertanto non solo è utile
ma, secondo noi, doverosa.
Non ho sentito argomentazioni forti relativamente al fatto che
la funivia debba avere una portata di 800 persone/ora nel primo
tratto e poi di 600 persone/ora nel secondo tratto, rispetto alla
nostra proposta di contenimento di questi numeri. Non ho sentito
argomentazioni forti, tranne una che viene ripresa, quella della
cosiddetta "sicurezza". Cercherò di dimostrare che si tratta di un
falso problema, facendo un ragionamento aritmetico. Se portiamo
1.000 persone/ora a Punta Helbronner, per portarle indietro ci
impieghiamo un'ora. Se portiamo 500 persone, perché la portata è
quella, sulla Punta Helbronner, a portarle indietro ci impieghiamo
sempre un'ora, quindi è irrilevante il tempo di ritorno rispetto
alla portata, perché è coincidente con la portata stessa: se tante
persone porto su in un determinato periodo di tempo, altrettante
persone riporto giù nello stesso periodo di tempo. Il problema
della sicurezza, quindi, è un problema sul quale non si riflette
quando si parla oppure lo si menziona per giustificare un impianto
che, sotto quel profilo, non ha senso.
Ha senso invece dibattere - non ho sentito discutere di questo e
mi dispiace perché so che all'interno dei Consiglieri della
maggioranza vi sono persone sensibili su questo tema - sul tipo di
modello turistico che andiamo a proporre, su chi saranno queste 800
persone/ora che andranno a Punta Helbronner, cosa faranno lassù, se
ha senso portare a quelle quote un numero di persone così grande,
se vi saranno le strutture per accoglierle e quali saranno. Credo
che questo sia un tema di approfondimento: quale tipo di turista
vogliamo far salire sul Bianco? Vogliamo portare su degli
alpinisti? Lo escludo, non vi sono così tanti alpinisti che
frequentano il Monte Bianco, per quanto sia comodo andare in
funivia fino a Punta Helbronner, piuttosto che partire da La Palud
per fare il Monte Bianco o qualche altra cima. Vogliamo portare su
dei semplici turisti, ma rischiamo di portare su dei turisti "mordi
e fuggi", il solito pullman di giapponesi che si farà - l'ho già
detto altre volte - mezza giornata a Venezia, mezza giornata a
Firenze e poi un'ora a Punta Helbronner, perché questa possibilità
di visitare dall'alto la montagna più alta d'Europa sarà inserita
nei pacchetti turistici. È questo il tipo di turista a cui facciamo
riferimento o non deve essere un turista più fidelizzato, che viene
a Courmayeur perché quella località, insieme alla Valle d'Aosta,
offre un turismo particolare, una maggiore attenzione verso i temi
di compatibilità ambientale? Perché poi noi sappiamo che è questo
che chiede il turista alla Valle d'Aosta! E mi sorprendo come in
Valle d'Aosta si riescano sempre a fare delle scelte che sono in
controtendenza anche rispetto a quello che il turista ci chiede!
Ricordo ancora il sondaggio fatto da "Il Sole 24Ore" meno di un
anno fa, in cui si chiedeva ai turisti presenti in Valle qual era
il motivo principale che li avrebbe indotti a tornare in Valle
d'Aosta; la stragrande maggioranza dei turisti ha detto che il
motivo principale per cui viene in Valle d'Aosta è l'ambiente: è
quella la risorsa che dobbiamo conservare! Da qui l'esigenza di
fare un impianto anche sul Monte Bianco che sia compatibile con
queste esigenze.
Certo, noi abbiamo presentato - su questo convengo con il
Consigliere Cesal - una mozione moderata, che potesse essere
condivisa dall'intero Consiglio. Non abbiamo voluto fare la
battaglia di "avanguardia", mettere la nostra bandierina e dire:
"noi siamo qui a sostenere questa cosa"
; sarebbe stato forse
più facile, anche dal punto di vista mediatico. Invece no: abbiamo
voluto presentare una mozione molto ragionevole e sensata, con dei
punti che dovrebbero essere condivisi da tutti.
Termino il mio intervento rilevando una contraddizione
nell'atteggiamento della maggioranza, che dice: "la difformità è
lieve fra quanto chiede la mozione e quanto indicato nei progetti".
Qui apro una parentesi: non è assolutamente vero quanto si dice,
che l'attuale funivia sulla parte francese ha una portata superiore
a quella che verrebbe realizzata in Valle d'Aosta e spero che anche
l'Assessore Caveri abbia dei dati su questo punto. Attenzione,
stiamo parlando di portata oraria! È chiaro che, se i Francesi
aprono la funivia dalle 6 del mattino alle 10 di sera per fare
"business", portano su molte persone - e questo non mi piace -,
però la portata oraria della funivia sulla parte francese non è
assolutamente superiore, anzi è inferiore a quella che si andrà a
realizzare in Valle d'Aosta. Questo per dare le dimensioni
dell'impianto, altrimenti parliamo di numeri "freddi" e non ci
rendiamo conto di quanta gente può salire attraverso un impianto di
800 persone/ora. Ma torniamo a noi. Se è vero che la difformità è
lieve, la maggioranza dovrebbe votare la mozione; sappiamo invece
che la maggioranza non la vota e non la vota perché, evidentemente,
le differenze non sono lievi. Non è la stessa cosa dire: "portiamo
sul Monte Bianco 800 persone/ora" o " portiamo sul Monte Bianco 500
persone/ora". Si confrontano quindi proprio due concezioni di
turismo, sulle quali non vi è mai abbastanza attenzione da parte
della Giunta e della maggioranza. Queste considerazioni ci fanno
ritenere fondato quanto contenuto nella nostra mozione che,
ovviamente, voteremo.
Président - S'il n'y a pas d'autres collègues qui souhaitent
intervenir, je ferme la discussion générale.
La parole à l'Assesseur au tourisme, aux sports, au commerce,
aux transports et aux affaires européennes, Caveri.
Caveri (UV) - Il Governo regionale non condivide la mozione,
però vorrei dire, a scanso di equivoci, come questa non
condivisione si inserisca in un ragionamento più complessivo
rispetto all'impianto di risalita, partendo però non da una difesa
del Consigliere Cesal, che naturalmente non ne ha bisogno, ma dal
fatto che questa mozione propone un cambio di prospettiva,
certamente apprezzabile, da parte del vostro gruppo, pensando
proprio al fatto che in passato le manifestazioni - di cui il
momento di punta fu proprio la scalata dall'impianto di risalita da
parte di Messner - erano allora per lo smantellamento
dell'impianto…
(interruzione del Consigliere Curtaz, fuori
microfono)
… Messner non ha bisogno di esegeti,
visto che lo conosco personalmente e ho avuto modo al Parlamento
europeo di parlare con lui e anche di notare un cambio molto netto
da parte sua di atteggiamento rispetto a quello dell'epoca. Credo
di poter dire che la logica di allora era lo smantellamento
dell'intero collegamento funiviario, che si riteneva fosse
turbativo della naturalità del Monte Bianco, come se l'elemento
umano si andasse a sovrapporre alla natura come un elemento
estraneo, ma questo è un ragionamento filosofico alla base di una
visione ideologica del mondo che personalmente non condivido.
Anche se poi mi sembra di capire che il timore del Consigliere
Cesal - quello che il "lupo si mettesse un mantello da agnello",
che ci fosse stato un "annacquamento" della mozione alla ricerca di
un consenso del Consiglio Valle - sia poi dimostrato dal fatto che
nei vostri interventi avete sostenuto delle cose lievemente diverse
da quelle contenute nel testo della mozione, cioè le dichiarazioni
orali sono sicuramente più forti di quanto sia stato scritto in
tale testo. Nessuna persona con un minimo di buon senso non può che
condividere la valorizzazione e la tutela del Monte Bianco: si
tratta di una montagna simbolica in tutta Europa. Lo sforzo fatto
"in primis" dai Valdostani di dar vita al cosiddetto "Espace
Mont-Blanc", qualunque sia il giudizio che se ne può dare, è stato
indubbiamente un passo in avanti nella logica di integrazione dei
diversi versanti del Monte Bianco, e torno ai ragionamenti di
valorizzazione e di tutela di questa zona. Ritengo - ma questo è un
mio modo di vedere personale, avendo "vissuto" questo dossier
all'epoca in cui ho avuto il compito di Sottosegretario di Stato
del Governo italiano - assolutamente non condivisibile la richiesta
di avere per il Monte Bianco una protezione dell'Unesco come
patrimonio mondiale, non perché la valorizzazione di tale montagna
non sia importante, quanto perché chiunque vada a leggersi la
Convenzione dell'Unesco si renderà conto che siamo di fronte a uno
strumento della metà degli anni '70 assolutamente obsoleto e non
corrispondente alla realtà. In merito ai siti dell'Unesco vi è una
retorica: vengono adoperati per ottenere un cartello da mettere a
fianco a quello di presentazione del comune. Se andate a guardare
l'elenco dei siti, vedete che vi sono centinaia e centinaia di siti
in tutto il mondo, molti dei quali oggetto di un degrado
incredibile. Se vogliamo far della retorica sul riconoscimento da
parte dell'Unesco, la possiamo fare, ma la realtà di fondo è che
all'epoca il progetto di valorizzazione Unesco dell'intero arco
alpino fu stoppato proprio perché ci si rese conto che, al posto di
portare degli elementi di vantaggio, non avrebbe reso alcun
servizio concreto, se non un aspetto meramente retorico.
Le caratteristiche della nuova funivia sono già state definite
nel progetto preliminare, come è stato ricordato: ubicazione delle
stazioni dei 2 tronchi, prospetti e planimetrie, caratteristiche
tecniche funiviarie. La progettazione, a mio avviso, è stata
improntata al rispetto dell'ambiente; le nuove stazioni - non
quelle della prima ora sulle quali, come cittadino, avevo espresso
anche dei grossi dubbi, perché si trattava di costruzioni eccessive
rispetto alle necessità - prevedono dei volumi minori delle
precedenti e la loro architettura è stata studiata in modo da
integrarsi il più possibile col paesaggio circostante. Siamo ancora
in una fase di pre-progettazione, che consentirà, anche sulla base
dei suggerimenti che verranno, di poter apportare tutte le
migliorie che riterremo utili. Ci tengo a dire che, piuttosto che
di portata oraria dell'impianto, dal punto di vista meramente
tecnico, è più significativo parlare di "presenza giornaliera di
persone", che è poi il dato che va ad incidere realmente
sull'ambiente. L'impianto attuale, che ha una portata oraria di
260, 300 e 400 persone l'ora per il primo, il secondo e il terzo
tronco, arriva a punte giornaliere di 1.700 persone; l'impianto di
Chamonix - ed era questo a cui si riferiva il Consigliere Cesal -
arriva anche a 5.000 persone al giorno. Per il nuovo impianto, a 2
tronchi, con portata oraria rispettivamente di 800 e 600 persone,
si possono prevedere punte giornaliere al massimo di 3.000 persone,
valore ritenuto del tutto sostenibile e comunque ben al di sotto di
quanto avvenga sul versante francese.
Va inoltre segnalato quanto già detto dal collega Cesal, cioè
che, in base all'esperienza maturata e ai dati raccolti in questi
decenni, il turista si ferma poco tempo a Punta Helbronner in
quanto sta un momento per ammirare la balconata, preferendo sostare
più a lungo al Pavillon, dove è peraltro possibile fare
passeggiate, dove è stato realizzato - in base all'idea di quella
grande personalità che è Laurent Ferretti - un bellissimo giardino
botanico, dove c'è un ristorante, e la possibilità di fare il
pic-nic in un'area attrezzata.
La portata oraria è un valore teorico, poiché raramente si
riesce ad avere un completo e rapido riempimento delle cabine,
quindi quella reale risulta essere di fatto inferiore e assai
simile a quel tetto che avete indicato nella vostra mozione. In
ogni caso, i valori di progetto sono più che altro legati alla
necessità di poter trasportare a valle rapidamente tutti i
passeggeri, sia in occasione del rientro - che sovente coincide con
il medio-tardo pomeriggio per la maggior parte dei visitatori,
giunti in modo scaglionato durante l'arco della giornata -, sia
soprattutto per quelle ragioni di sicurezza, che sembrano non
convincere il Consigliere Curtaz, dovute a casi di repentina
variazione delle condizioni meteorologiche. Il dato di progetto, in
sostanza, è stato elaborato per poter soddisfare adeguatamente le
punte di domanda e non dà un'indicazione reale dell'eventuale
affollamento del sito. Nessuno di noi, naturalmente, può negare, se
vi fosse la necessità, ulteriori approfondimenti tecnici su questo
punto. Mi sfugge però il ragionamento del Consigliere Curtaz, che
abbandona la logica statistica, perché questa spiega che, se noi
scaglioniamo nel corso della giornata il trasporto di un certo
numero di sciatori, se vogliamo farli scendere rapidamente quando
vi è un affollamento in cima, la portata oraria deve consentirlo. È
quindi una questione di assoluto buon senso, non di
altro…
(interruzione della Consigliera Squarzino Secondina, fuori
microfono)
… Consigliera Squarzino, il buon
senso viene dall'uso quotidiano, ogni telecabina è fatta in maniera
tale per cui si sa che lo scaglionamento della mattinata è tale che
il trasporto avviene in un certo numero di ore, che la discesa
dovrà tener conto del fatto che gli sciatori smettono di sciare
tutti nello stesso momento e che coloro che vanno su a vedere il
Monte Bianco cercheranno di starci il più possibile per godersi la
giornata.
Non bisogna inoltre dimenticare - questo è un punto essenziale
che non è stato ancora rilevato e ci terrei a sollevarlo al gruppo
"dell'Arcobaleno" - che infrastrutture di questo tipo devono poter
contare su di un livello minimo di passaggi, che consenta di
salvaguardare l'equilibrio economico-gestionale dell'intera
operazione, onde evitare indebitamenti che sovente si incontrano in
questo tipo di imprese. È da ricordare poi che i costi, purtroppo,
non cambiano molto, per cui l'aggiunta di 100 persone, per quanto
concerne la portata oraria, in realtà lo si può fare più o meno
alle stesse condizioni economiche; da questo punto di vista,
quindi, se si dimensiona un impianto, conviene immaginare un
dimensionamento un po' più elevato.
Si ricorda che la Giunta regionale, con propria deliberazione
del maggio 2003, ha già incaricato la società "Funivie Monte
Bianco" della predisposizione del programma di massima per la
riqualificazione urbanistico-ambientale della località La Palud,
che non può più essere il punto di partenza per i celebri problemi
idrogeologici più volte evocati in quest'aula. Questo impegno di
riqualificazione di La Palud, peraltro, è anche contenuto nella
bozza di accordo di programma concordato con il comune e la società
"Funivie Monte Bianco" - comma 1, punto 5, dell'articolo 2 (impegni
della Regione) - qui evito di rileggere il passaggio, avendolo già
fatto ieri. L'importo di tale intervento non può essere stabilito a
priori in base a chissà quale principio, ma scaturirà dalla
progettazione tecnica, anche se la proposta di finanziamento
prevista nella mozione - la metà del costo dell'intera opera della
funivia - è stratosferica, non credo che sia stata sufficientemente
analizzata.
Condivido in parte l'analisi storica del Consigliere Riccarand
sullo sviluppo degli impianti a fune nel 1900, la logica era quella
della conquista della montagna, l'Abbé Gorret aveva dovuto battersi
contro l'idea che addirittura una funivia avrebbe raggiunto la cima
del suo Monte Cervino. La realtà però è che oggi
quell'atteggiamento di conquista della montagna da parte degli
impianti di risalita può diventare, come deve diventare, la
scoperta della montagna. La logica è una logica in qualche maniera
museale: bisogna aggiungere - come è stato fatto in parte per il
Pavillon con il giardino botanico - degli elementi suppletivi;
questo probabilmente lo dovremo fare in tutti gli impianti di
risalita della Valle d'Aosta, perché la gente - come avveniva
quando sono sorti gli impianti di risalita di Courmayeur e di
Cervinia, la cui logica era prettamente estiva e molto meno
invernale -, prende questi mezzi di trasporti quando sa che a monte
può trovare degli elementi attrattivi, quali musei o momenti di
riscoperta del mondo tradizionale della montagna. Credo che vi
siano insomma degli elementi sui quali dovremo lavorare per quanto
concerne l'indirizzo turistico dei prossimi anni.
Ci tengo a dire che questo è del tutto coerente con la
Convenzione alpina e con il Protocollo del turismo approvato in
questi giorni, ratificato definitivamente dal Parlamento italiano,
perché vorrei ricordare che questa non è una nuova ricostruzione di
un impianto, ma è una sostituzione di un impianto e questo è
perfettamente consentito dalla Convenzione alpina: stiamo parlando
di una sostituzione non di una costruzione ex novo, per cui non
credo, conoscendo abbastanza bene i contenuti di quella
convenzione, che si possa dire diversamente.
La valenza internazionale di questo collegamento, oltretutto,
non deve sfuggire; sono convinto che dovremo fare da questo punto
di vista un ragionamento equilibrato con gli amici di Chamonix, non
per fare una rincorsa di tipo numerico, ma probabilmente per avere
quella ridistribuzione sui due versanti che finora non è
esistita.
Colgo nelle parole del collega Curtaz un certo atteggiamento
élitario, quando stigmatizza l'arrivo dei pullman "mordi e fuggi"
dei Giapponesi. Mi auguro, come Assessore al turismo, che vengano
più Giapponesi in Valle d'Aosta. Non vado a giudicare il tipo di
approccio che i Giapponesi hanno nei confronti del turismo,
sappiamo che le loro vacanze sono estremamente compresse, passano
un'ora a Firenze, un'ora a Roma e poi vengono portati a Chamonix,
poi vengono sballottati a Zermatt, ma non sto a disquisire su
quello. Sto a dire che sono dei flussi turistici estremamente
interessanti, di cui dobbiamo avere contezza e non pensare, con un
atteggiamento snobistico, che dobbiamo avere solo i turisti che
sanno apprezzare la montagna e che dobbiamo avere un atteggiamento
solo qualitativo e non quantitativo, quando le società, di
qualunque genere esse siano - di tipo alberghiero, piuttosto che
impiantistico -, stanno in piedi non solo con i flussi turistici
qualitativi, ma anche, purtroppo, con i flussi turistici
quantitativi e non possiamo certo noi modificare un sistema di
turismo internazionale che è basato su queste logiche.
Nel concludere, vorrei dire che quella della funivia del Monte
Bianco è una sfida sia per i costi notevoli - e non a caso in
finanziaria si è pensato ad una formula di finanziamento
straordinaria rispetto ai canali normali di bilancio -, sia in
termini di contenuto. Credo che su questo dovremo lavorare tutti
assieme, per fare in modo che quella realizzazione diventi
veramente una delle meraviglie del mondo, non per turbare
l'ambiente, ma per presentare momenti di attrazione lungo
l'itinerario di quell'impianto - soprattutto al Pavillon, un po'
meno a Punta Helbronner, anche se qui è molto bello quel museo dei
cristalli voluto sempre da Laurent Ferretti -; quella è la logica
verso la quale andare ed è l'unico modo per contrastare il fatto
che quella funivia sia legata solo ad una logica "mordi e
fuggi".
Président - La parole au Conseiller Riccarand.
Riccarand (Arc-VA) - Credo che, al di là delle parole, ci si
debba poi attenere ai documenti, alla realtà dei numeri. Quando si
dice che a Chamonix si portano su, all'Aiguille du Midi, 5.000
persone/ora, cosa che non si verificherà in Valle d'Aosta, si dice
una cosa che è smentita dai numeri, perché il nuovo progetto di cui
stiamo parlando per la funivia del Monte Bianco sul versante
valdostano prevede una potenzialità di trasporto superiore a quella
che adesso ha Chamonix. A Chamonix il primo tronco dell'impianto
funziona attualmente con cabine da 75 posti e il secondo tronco con
cabine da 65 posti. Il progetto preliminare prevede sul nostro
versante un impianto con cabine di 90 posti sul primo tronco e 65
sul secondo. Ci troviamo quindi sul primo tronco con una portata
notevolmente superiore a quella esistente a Chamonix, non capisco
allora per quale motivo voi dite che noi porteremo su 3.000
persone/giorno, quando di là ne portano su 5.000, quando di là
hanno un impianto inferiore rispetto a quello che è progettato da
noi; non sono cifre che stanno in piedi!
Le distanze, essendo le stesse, il nostro impianto - che sarà un
impianto con cabine più capienti, più moderno e con anche delle
velocità maggiori - porterà più persone di quelle che si portano
alle Aiguilles du Midi, dove, fra l'altro, oggi hanno il problema
del trasporto su di troppa gente. All'Aiguille du Midi vi è del
personale appositamente messo lì per far scendere la gente e far
posto agli altri che arrivano, perché non c'è spazio, sebbene vi
sia un sistema molto complesso di terrazze, eccetera, che hanno
delle dimensioni notevoli. È impensabile che a Punta Helbronner vi
sia una cosa del genere, eppure si vogliono portare su più persone
di quelle che si portano alle Aguilles du Midi, e queste sono
cifre, non opinioni! Se si dice: "insistiamo su quel progetto",
vuol dire che andiamo ad aggravare la situazione che già pone dei
grossi problemi a Chamonix, in un contesto fra l'altro
infrastrutturato in modo da consentire una portata maggiore. Noi,
quindi, vi invitiamo a riflettere su questi dati, perché il rischio
di fare un impianto sovradimensionato è ben presente nel progetto
preliminare che è stato presentato.
Ho sentito nel dibattito intercorso che tutti quanti a parole
sono d'accordo: "sviluppo turistico sostenibile", "bisogna
proteggere la montagna", "bisogna proteggere gli spazi di
naturalità". Tutto quanto bene, ma poi la realtà delle scelte è
completamente in contrasto con quanto detto. Dobbiamo pensare a
cosa stiamo facendo nella zona di Courmayeur: si è fatta arrivare
l'autostrada, sicuramente non una scelta di naturalità sulla quale,
a suo tempo, ci siamo divisi - continuiamo a ritenerla una scelta
sbagliata e più si andrà avanti più si rivelerà essere tale -; ci
siamo divisi sul traffico pesante, perché voi avete sostenuto che
comunque una certa quota di traffico pesante andava bene, noi
abbiamo detto: "meno TIR facciamo passare al Tunnel del Monte
Bianco, meglio è!" Oggi ci dividiamo sull'infrastrutturazione anche
della parte in alto, perché noi sosteniamo che bisogna contenere,
bisogna fare delle cose correttamente dimensionate e voi dite: "no,
no, facciamo delle cose robuste, perché in questo modo ci
guadagniamo finanziariamente in quanto teniamo in equilibrio i
bilanci". Riteniamo che non sia questa la logica corretta e
interessante anche dal punto di vista economico.
Vi è poi la questione di La Palud: a noi sembra che
l'atteggiamento della maggioranza in merito sia un atteggiamento
reticente, che non promette bene. Voi continuate a dire: "sì, ci
occuperemo anche di La Palud", però noi, dalle anticipazioni che
abbiamo avuto, abbiamo visto che nel bilancio di previsione sono
stati messi dei fondi per la funivia: 60 milioni di euro, ma non
abbiamo visto una voce - neanche nei fondi globali - per il
recupero urbanistico di tale frazione. Si sta già procedendo in
modo divaricato quindi; raccogliamo anche le osservazioni
effettuate dal Consigliere Marco Viérin in merito, perché, secondo
noi, lì si deve procedere contestualmente. Ci sono delle scelte che
vanno fatte, anche il discorso museale a noi va benissimo, ma ci
chiediamo: perché farlo in alta quota, perché non fare una
struttura di rilevanti dimensioni proprio a La Palud? Perché lì,
secondo noi, bisogna concentrare l'attenzione, lì occorre
concentrare anche l'afflusso di tipo turistico!
Infine, l'ultima cosa che voglio dire riguarda il voto negativo
su questa mozione preannunciato dalla maggioranza. Sono stupefatto!
Ci potevamo attendere la richiesta di modificare, di integrare, di
votare per parti separate, visto che si dice che questa mozione
contiene cose che sono condivisibili…
anzi ci avete detto che abbiamo fatto dei passi indietro, che
abbiamo cambiato la nostra impostazione del passato. Noi riteniamo
di essere coerenti rispetto a certe nostre visioni; certo, abbiamo
fatto una mozione che potesse essere condivisa da tutto il
Consiglio però, rispetto a queste due paginette, ci sorprende che
vi sia un voto negativo in blocco, perché vuol dire che vi è poca
disponibilità a riflettere su queste tematiche. Potremmo capire un
voto per parti separate, una richiesta di modifiche - dire ad
esempio: "in questo momento non ci sentiamo di sottoscrivere "500
persone/ora" quale limite di portata del nuovo impianto, togliete
tale numero" -, ma non volete esprimere un voto neanche sui
principi che qui sono contenuti! Questo, secondo noi, è grave ed è
tanto più grave perché lo fate senza contemporaneamente fare una
vostra proposta, perché non abbiamo mai visto qui una proposta
della maggioranza che ci dicesse: che tipo di impianto vuole fare,
quante persone vuole portare su, quanti volumi costruire in alta
quota. La proposta non c'è, non c'è mai stata, perché qui in
Consiglio è la prima volta che discutiamo di questo tema; bisogna
avere anche un certo rispetto per le istituzioni! Il Consigliere
Cesal ci viene a dire: "ma voi avete dei fini secondari, voi avete
altri scopi…", ma quali altri scopi!
Noi vogliamo porre il problema e cercare di vedere se vi è un
indirizzo del Consiglio, questo è il nostro scopo, dopodiché voi ci
dice: "no, la vostra proposta non va bene", chiuso e finito lì. È
questo il modo di discutere? Secondo noi non è un modo di discutere
serio. Certo, se le scelte devono essere sempre extraconsiliari, il
vostro metodo va benissimo. Se invece il Consiglio, come voi anche
avete detto, deve avere una sua centralità, allora questo
atteggiamento è totalmente fuori luogo e di questo ci lamentiamo,
perché ancora una volta si operano delle scelte totalmente al di
fuori del Consiglio regionale…
(interruzione del Consigliere Cesal, fuori microfono)
… no …
non si può dire "già fatte", non sono "già fatte" perché non vi è
alcun atto del Consiglio regionale che abbia deciso le
caratteristiche dell'impianto e, se ci fosse, lo dovremmo
ridiscutere, ma non esiste e oggi abbiamo tutto il tempo per
definirlo. Del resto lo ha detto lo stesso Assessore Caveri, che ha
contraddetto Cesal sotto questo aspetto, perché ha asserito: "siamo
in una fase pre-progettuale, non è stato approvato niente fino
adesso e ci sono tutti i tempi". Questo atteggiamento negativo da
parte vostra sicuramente non depone a favore di una scelta corretta
su questo oggetto, ed indica anche un atteggiamento
istituzionalmente scorretto.
Président - La parole au Conseiller Viérin Marco.
Viérin M. (SA) - Riprendendo quanto ho detto poc'anzi e tenendo
conto degli interventi successivi, l'ultimo del Consigliere
Riccarand e quello dell'Assessore Caveri, riteniamo che sicuramente
dobbiamo far sì che questi due progetti procedano di pari passo -
intendo il progetto di La Palud e quello della funivia -, come
anche sul discorso dei finanziamenti…
perché non vorremmo vedere cose già successe, cioè un progetto che
poi viene appaltato e l'altro che rimane nei cassetti.
Per quanto concerne il discorso della dislocazione, ritengo che
La Palud, proprio per quello che qualcun altro fa, fosse il luogo
più idoneo per un discorso turistico anche per il paese. È chiaro
che, se vi sono dei discorsi tecnici - mi riferisco ad esempio alla
frana -, noi politici non possiamo andare a firmare un assenso
riguardante queste tematiche, quindi è chiaro che questi Signori si
prenderanno le loro responsabilità. Se per questi motivi la
dislocazione è a Entrèves, partiamo da lì e cerchiamo di ragionare,
altrimenti il discorso di dire: "siamo tutti d'accordo, l'opera va
rifatta" non è vero, perché se andiamo a mettere dei paletti di un
certo tipo, vuol dire che qualcuno a parole dice che l'opera va
rifatta, e si è unanimi, ma nei fatti giochiamo ancora affinché
l'opera non venga fatta. Vorrei che su questo si facesse
chiarezza.
Noi poi siamo disponibili al confronto su tutti gli altri
argomenti, che anche il gruppo "dell'Arcobaleno" ha fatto bene a
sollevare oggi e sui quali in parte siamo d'accordo: il discorso
della contestualità e altre cose del genere. Per quanto riguarda il
discorso di realizzare una struttura il meno impattante possibile,
anche lì ribadisco che una struttura con 500 persone di portata
oraria può essere impattante alla stessa maniera di una struttura
con 550 o 600 persone come portata oraria. Posso poi condividere
che alcune opere siano fatte a valle anziché a monte, però questo
fa parte di una progettazione sulla quale possiamo quanto meno fare
le nostre considerazioni.
Credo che sia importante capire cosa stanno facendo i nostri
cugini d'oltralpe. Ho riferito alcune notizie che ho saputo,
gradirei che la commissione competente, la quarta, organizzasse un
incontro con queste persone che gestiscono l'impianto funiviario
d'oltralpe, altrimenti ci parliamo addosso e non capiamo cosa
vogliono fare loro. Su una progettazione di questo tipo, con un
investimento di questa entità, si deve avere il buon senso di
andare a confrontarci per capire che valutazioni loro fanno da un
punto di vista turistico e per arrivare ad un'analisi - richiamata
dal Consigliere Curtaz prima - per vedere in quest'aula nel
prossimo futuro che idee abbiamo sul discorso turistico dell'alta
valle. Io concordo in merito a questo. La mia richiesta è, se la
maggioranza è disponibile, di dare mandato alla IV Commissione per
prendere dei contatti e organizzare un incontro per capire alcune
questioni che stanno sorgendo "dall'altra parte".
Per quanto concerne la mozione in senso più diretto, vi sono
delle cose che condividiamo e altre su cui non siamo d'accordo,
quindi il gruppo della "Stella Alpina" si asterrà.
Président - La parole au Conseiller Frassy.
Frassy (CdL) - Intervengo per fare la dichiarazione di voto. Il
nostro gruppo si asterrà su questo documento perché riteniamo che,
pur essendo importante affrontare il problema del rifacimento degli
impianti di arroccamento - e su questo aspetto eravamo intervenuti
sin dalla scorsa legislatura esprimendo una serie di preoccupazioni
sulle tempistiche -, questo documento non abbia delle
caratteristiche che siano condivisibili ed utili a fare dei passi
avanti. Se è vero che i contenuti sono molto generali, riteniamo
che essi pecchino di un vizio ideologico: sviluppo turistico
sostenibile, corretto dimensionamento, sono tutta una serie di
forme espressive appartenenti a quella cultura ambientalista che ha
sempre la difficoltà e il "prurito" di fare delle opere che abbiano
una certa importanza; pur prendendo atto che queste opere devono
essere fatte, cerca di dargli questo "vestito" nobile usando un
lessico che, secondo noi, più che portare concretezza al dibattito
politico, "ingessa" il dibattito stesso. Questi sono i motivi
sostanziali per i quali ci asterremo.
Non condividiamo invece assolutamente i limiti dimensionali e
vogliamo fare un esempio concreto in aggiunta a quanto l'Assessore
Caveri ha affermato nella sua replica. Si tratta del dramma
dell'opera pubblica trenino Acquefredde-Cogne: quando quel trenino
verrà aperto, per far defluire a valle le persone salite in maniera
scaglionata durante la mattina, forse non basterà la notte. La
portata oraria, perciò, va effettivamente considerata non solo come
punta massima di arroccamento, ma come punta massima di deflusso
per le tempistiche diverse nel portare le persone in quota,
rispetto alle tempistiche con cui le persone scendono.
Condividiamo invece il passaggio della valorizzazione della
frazione La Palud. Non sappiamo se le risorse che chiedete di
destinare siano congrue o meno, sicuramente auspichiamo che sul
problema di La Palud, sull'intero problema del rifacimento di
questi impianti, in sede di commissione vi possa essere un
dibattito franco e soprattutto approfondito. Sarebbe stato
auspicabile - ma forse il risultato si otterrà lo stesso perché,
alla luce di questo dibattito, penso che sia emersa da tutti gli
interventi l'esigenza di far presto, di far bene e di approfondire
- che vi fosse un invito a fare i dovuti approfondimenti e con i
tempi necessari, per evitare che accada - come spesso accade - di
essere oggetto di mere informazioni, pressati spesso dalla fretta
di ratificare decisioni che vengono assunte in altre sedi.
Questi sono i motivi che ci portano ad esprimere un voto di
astensione.
Président - Nous passons à la votation de la motion. Je soumets
au vote l'objet n° 35:
Conseillers présents: 30
Votants: 3
Pour: 3
Abstentions: 27 (Borre, Caveri, Cerise, Cesal, Charles Teresa,
Comé, Ferraris, Fey, Fiou, Fosson, Frassy, Isabellon, Lanièce,
Maquignaz, Marguerettaz, Pastoret, Perrin, Perron, Praduroux, Rini,
Sandri, Stacchetti, Tibaldi, Vicquéry, Viérin Adriana, Viérin
Laurent, Viérin Marco)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK