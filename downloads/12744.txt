Consiglio Regionale della Valle d'Aosta - Oggetto del Consiglio n. 3700 del 23 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3700 del 23 settembre 1992 - Resoconto
OGGETTO N. 3700/IX Situazione finanziaria della Società
Autostrade Valdostane S.p.A.
(Interpellanza)
Interpellanza Appreso dagli organi di informazione, che la
S.A.V. S.p.A. avrebbe notevoli difficoltà finanziarie e avrebbe
avanzato la richiesta, ad un gruppo di banche, di un mutuo di 367
miliardi di lire;
appreso inoltre che la S.A.V. per ottenere tale mutuo avrebbe
bisogno di garanzie dal Ministro del Tesoro e che tali garanzie non
verrebbero fornite sia perché la maggioranza del capitale della
S.A.V. sarebbe di gruppi privati, sia perché fra gli azionisti
della Società comparirebbe il Gruppo Ligresti attualmente
sottoposto all'inchiesta dei giudici di Milano nell'ambito
dell'indagine "mani pulite";
sorpreso dalle notizie sulle difficoltà finanziarie della S.A.V.
che aveva sempre garantito di avere i capitali necessari per
realizzare il raccordo autostradale fra la A5 e la statale n. 27
del Gran San Bernardo;
il sottoscritto Consigliere regionale del Gruppo Verde
Alternativo
interpella
la Giunta regionale per sapere:
1) qual'è la situazione finanziaria della S.A.V. S.p.A. e quali
sono i dati che emergono dagli ultimi tre bilanci approvati dalla
società;
2) qual'è il costo previsto del raccordo autostradale fra la A5
e la statale n. 27 e quali somme sono state finora liquidate alle
imprese costruttrici;
3) qual'è l'attuale composizione dell'azionariato S.A.V. S.p.A.,
quali modificazioni di azionariato vi sono state negli ultimi 3
anni, quali rapporti vi sono con società del Gruppo Ligresti;
4) che cosa si intende fare nei confronti della crisi
finanziaria della S.A.V. S.p.A.
F.to Riccarand.
Presidente Ha chiesto la parola il Consigliere Riccarand.
Riccarand (VA)
Verso la fine del mese di agosto
sono comparse, sugli organi di informazione, delle notizie che mi
hanno notevolmente sorpreso, riguardanti la situazione finanziaria
della S.A.V. che sarebbe stata considerata difficile, e inoltre la
notizia che la S.A.V. avrebbe richiesto, soprattutto per i lavori
in corso sul raccordo del Gran San Bernardo, un mutuo agevolato di
367 miliardi di lire.
Queste notizie sono piuttosto strane e preoccupanti per due
motivi.
Primo perché la S.A.V., come sappiamo, ha avanzato lei la
richiesta di realizzare il raccordo autostradale del Gran San
Bernardo, e ne ha fatto la progettazione con lo scopo di avere in
cambio una proroga della concessione della gestione dell'Autostrada
Quincinetto-Aosta che era in scadenza e quindi ha avuto, diciamo
così, il beneficio del rinnovo della concessione in cambio
dell'impegno di costruire a proprie spese il raccordo
autostradale.
Poi viene fuori che la S.A.V. non avrebbe la disponibilità
finanziaria per fare queste opere e che avrebbe bisogno di mutui
agevolati per poter intervenire, mutui tra l'altro di ammontare, se
sono vere le notizie di stampa, superiore a quello che è
l'ammontare degli stessi lavori.
Sempre da notizie degli organi di informazione, anche se le cose
non sono molto chiare, verrebbe fuori che oltretutto la S.A.V. non
sarebbe in regola rispetto a norme statutarie, norme richieste dal
Ministero del Tesoro, per quanto riguarda la propria composizione
azionaria.
La composizione azionaria della S.A.V., a quanto ne so, è
suddivisa in tre raggruppamenti; A, B e C e in base a statuto, in
base a determinate norme, dovrebbe esserci un rapporto preciso tra
questi gruppi di azionisti che non deve essere superato e non deve
essere modificato, cosa che invece sarebbe avvenuta e quindi si
sarebbe creata una situazione di non perfetta correttezza nella
composizione azionaria.
In più è tutto da capire, e spero che questo dibattito possa
servire anche a questo. Il rapporto che c'è tra la S.A.V. e la
Società per Azioni Torino-Milano, Società del gruppo Ligresti,
peronaggio noto rientrato con prepotenza all'attenzione
dell'opinione pubblica per l'arresto nell'ambito dell'inchiesta
"mani pulite", uno dei più grossi gruppi di potere economico che
operano in Lombardia e in Piemonte e che opera, in genere, in modo
strettamente connesso con un altro gruppo di imprese che fa capo al
gruppo Gavio, il cui titolare è attualmente latitante.
La Società Torino-Milano è la società che, per conto della
S.A.V. e per conto della Regione Valle d'Aosta, ha fatto la
progettazione sia della tangenziale di Aosta per il raccordo con il
Monte Bianco, sia della tangenziale del raccordo autostradale del
Gran San Bernardo.
È una progettazione che è costata molto cara all'Amministrazione
regionale, mi riferisco in particolare alla tangenziale di Aosta, e
non si è mai capito bene quali sono i rapporti tra la S.A.V. e
questa società, se questi rapporti passano attraverso la SINA, se
c'è una partecipazione diretta del gruppo Ligresti al capitale
azionario della S.A.V., dove sono finite e a chi sono finite il 12
percento delle azioni che facevano capo all'Istituto Bancario San
Paolo e all'INI, che sembra non si siano più presentati nelle
ultime assemblee e che non siano più in possesso del 12 percento
delle azioni S.A.V..
Quindi credo che sia importante avere elementi di chiarezza
rispetto a questi due elementi: da una parte situazione azionaria,
composizione azionaria della S.A.V., rapporti con gruppi come il
gruppo Ligresti e come il gruppo Gavio, dall'altra quella che è la
situazione finanziaria della Società.
Mi risulta che, ad un certo punto, la S.A.V. avrebbe addirittura
chiesto un rallentamento dei lavori in corso perché aveva
difficoltà nei pagamenti.
Vorrei sapere come si è determinata questa situazione e come si
concilia questo con le ambizioni e direi anche con la
determinazione con cui la S.A.V. ha voluto ad ogni costo imporre un
certo tipo di progetto, portarlo avanti senza sentir ragioni,
parlare di modificazioni che poi non è stata in grado di presentare
e di portare avanti.
Si tratta di una situazione di grande confusione su cui vorrei
avere maggiori elementi di chiarezza attraverso la risposta a
questa interpellanza.
I punti su cui chiedo notizia sono: la situazione finanziaria
della S.A.V., la composizione azionaria e anche le somme, per
quanto riguarda il raccordo autostradale tra la A5 e la statale 27,
che sono state finora liquidate alle imprese costruttrici, e infine
evidentemente sapere che cosa intende fare la Regione nei confronti
di questa crisi finanziaria della S.A.V.
Anche qui è rimbalzata, sugli organi di informazione, notizia di
interventi della Regione in aiuto della S.A.V. e si è ipotizzato un
acquisto ulteriore di azioni, da parte della Regione, di azioni
S.A.V..
Si è parlato sui giornali di incontri riservati, addirittura
segreti, che sarebbero intervenuti tra Regione e S.A.V..
Ecco si tratta di avere elementi di chiarezza rispetto a questi
aspetti.
Presidente
Ha chiesto la parola il Presidente della
Giunta, Lanivi.
Lanivi (GM)
Io spero e mi auguro di essere
sufficientemente chiaro e rispondere in maniera esauriente al
Consigliere interpellante, dichiarando fin da subito che incontri
segreti, per quanto mi riguarda, non ce ne sono mai stati anzi, in
molte occasioni ho preteso, mi riferisco all'episodio casa Faverge,
degli incontri comuni, mai da solo o in maniera riservata con i
rappresentanti S.A.V., anche se questo potrebbe essere possibile,
ma ho ritenuto sempre opportuno avere altra gente insieme a
me.
Questo è il primo punto.
Secondo punto, e non mi riferisco in specifico alle notizie
apparse su questo particolare argomento, io ho avuto l'impressione,
un'impressione da candido, che certe volte alcune notizie siano
anche ispirate e vogliano rappresentare una qualche
sollecitazione.
Anche rispetto a quello sono piuttosto freddo, cioè non mi
lascio intimorire da vicende di questo genere.
Allora, dopo queste premesse passo a delle risposte puntuali e
anche alla lettura, un po' lunga, della composizione della
Società.
Come per tutti i lavori autostradali realizzati in regime di
concessione, il finanziamento dell'opera concessa attraverso il
ricorso al mercato del credito è normale.
Nell'ambito di tale impostazione l'ANAS, nell'approvare il
progetto dell'opera, si parla del collegamento della A5 con la
statale 27 del Gran San Bernardo in concessione alla S.A.V., ha
anche approvato il relativo piano economico finanziario, nel quale
è espressamente prevista per il finanziamento dell'opera la
contrazione di un mutuo di lire 365 miliardi.
Per tale mutuo la S.A.V. si è rivolta alle banche.
Il mutuo in questione, come tutti i mutui preordinati allo
stesso scopo, è assistito per legge dalla garanzia dello Stato ai
sensi dell'articolo 9 della legge 28 aprile 1971, n. 287.
Risulta che il Ministero del Tesoro, in sede di istruttoria
della pratica, ha manifestato dubbi circa il permanere, nel
capitale azionario della S.A.V., del requisito della prevalenza di
capitale pubblico, che è un requisito richiesto dalla norma di
legge che ho citato in precedenza.
Contro le perplessità manifestate dal Ministero del Tesoro, la
S.A.V. ha proposto il ricorso in sede giurisdizionale
amministrativa, sostenendo che la condizione richiesta dalla legge
per usufruire della garanzia statale non è mai venuta meno, e che
eventuali cessioni azionarie a terzi da parte di soci dell'area
pubblica, sono nulle.
È inopponibile alle società per inosservanza del diritto di
prelazione statutariamente stabilito a favore degli altri soci
della stessa area pubblica.
Le difficoltà finanziarie della S.A.V. dipendono dalla finora
mancata attuazione dei contenuti del piano economico-finanziario
approvato per quanto riguarda l'acquisizione del mutuo
previsto.
Sui singoli quesiti posti dall'interpellante si precisa:
1) l'attuale situazione finanziaria della S.A.V., in assenza del
mutuo da piano finanziario, registra il progressivo e prossimo
esaurirsi di quelle risorse proprie della Società, quali risultanti
dei precedenti bilanci e utilizzate dalla società stessa per
finanziare l'avvio e la fase iniziale dell'opera.
I bilanci della S.A.V. relativi agli esercizi '89, '90 e '91
sono in possesso della Regione e sono consultabili.
2) il costo previsto del raccordo è quello originariamente
approvato con decreto ministeriale del 7 giugno 1991, n. 1080, e il
costo previsto è di 297 miliardi di lire.
Tale previsione è stata verificata dal Consiglio di
amministrazione dell'ANAS il 10 settembre u.s. in sede di esame di
perizie di variante ed è rimasto immutato.
Finora alle 16 imprese costruttrici del raccordo la S.A.V. ha
complessivamente liquidato, su regolari stati di avanzamento, lire
40.700.000.000.
Alla data dell'assemblea dei soci del 21 c.m. la situazione
dell'azionariato S.A.V., come da libro soci, risulta essere:
Soci del gruppo A: Regione autonoma Valle d'Aosta e
Amministrazione provinciale di Torino.
Gruppo B: Cassa di Risparmio di Torino S.p.A., Cassa di
Risparmio di Alessandria, di Asti, di Biella, di Bra, Fondazione
Casse di Risparmio di Cuneo, Cassa di Risparmio di Possano, di
Vercelli, Cassa di Risparmio di Genova e Imperia, San Paolo di
Torino, Istituto Immobiliare Italiano, Società Autostrada
Torino-Alessandria-Piacenza, Autostrada Torino-Ivrea-Valle
d'Aosta.
Soci del gruppo C, privati: Società Iniziative Nazionali
Autostradali, la Cervino S.p.A., la S.A.A.V. Società Anonima
Alberghi Valdostani e l'Italmobiliare.
Questo alla data 8 settembre 1992, firmato
dall'amministratore.
L'unica modificazione nell'azionariato S.A.V., negli ultimi tre
anni, è l'uscita dalla compagine del socio Cassa di Risparmio di
Piacenza e Vigevano, possessore di una quota pari allo 0,32
percento, che ha offerto le proprie azioni agli azionisti.
L'opzione è stata esercitata dal socio S.A.T.A.P.
Risulta che il socio S.I.N.A., presente nella compagine S.A.V.
sin dalla costituzione societaria nel 1962, è attualmente
partecipato anche dall'Autostrada Torino-Milano S.p.A., società a
sua volta indirettamente partecipata dalla Premafin Finanziaria
S.p.A. del gruppo Ligresti.
4) dato che gli obbiettivi prioritari dell'Amministrazione
regionale, socio pubblico di riferimento della S.A.V., sono la
realizzazione del raccordo, credo unanimemente ritenuta importante
per Aosta e la Valle d'Aosta, e la salvaguardia dei livelli
occupazionali, l'Amministrazione regionale sinora si è adoperata, e
continua ad adoperarsi presso le competenti Amministrazioni statali
dell'ANAS e ministero del Tesoro, perché sia data attuazione alle
previsioni del piano economico-finanziario di concessione, per
superare quelle difficoltà che ho indicato.
Presidente
Ha chiesto la parola il Consigliere
Riccarand.
Riccarand (VA)
Le risposte date dal Presidente della
Giunta sostanzialmente confermano quelle che erano le notizie
comparse sugli organi di stampa, cioè che ci troviamo di fronte ad
una situazione di notevole difficoltà finanziaria da parte di
questa società, legata ad una mancanza di chiarezza rispetto
all'effettiva composizione azionaria, perché evidentemente le
osservazioni fatte dal Ministero del Tesoro hanno un fondamento che
sarà stato verificato, e oltretutto c'è una quota azionaria
significativa, che è tale da spostare poi gli equilibri tra i vari
gruppi. Questo 12 percento di proprietà dell'IMI e del San Paolo,
che non si sa bene a chi fa attualmente capo.
Poi c'è questo dato, che risulta confermato, di una presenza
diretta, all'interno della società, del gruppo Ligresti attraverso
la Società Autostrada Torino-Milano. Si tratta di una situazione su
cui io credo che bisognerebbe riuscire ad avere dalla S.A.V. alcune
precisazioni, in particolare per quanto riguarda questa quota
azionaria dell'IMI e della San Paolo.
Si tratta di verificare chi ha il controllo di questo 5 percento
dell'IMI e di questo 7 percento della San Paolo, che sono quelle
che, da quanto ho capito, hanno modificato l'equilibrio azionario
della società.
Io credo poi che, da parte della Regione, si debbano anche
chiedere elementi maggiori di chiarezza nella S.A.V. e invitare
questa società ad un rapporto diverso con l'Amministrazione
regionale.
Nel momento in cui questa viene a chiedere sostanzialmente un
intervento della Regione, io credo che debba modificare anche il
suo atteggiamento, che non è stato sicuramente corretto nel modo in
cui ha condotto tutta quanta la vicenda su questo raccordo, in
particolare per quanto riguarda la situazione di Signayes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK