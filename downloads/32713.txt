Consiglio Regionale della Valle d'Aosta - Oggetto del Consiglio n. 1328 del 28 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1328 del 28 luglio 2010 - Resoconto
OGGETTO N. 1328/XIII - Interpellanza: "Potenziamento
dell'offerta del servizio di trasporto pubblico nella
regione".
Interpellanza
Ricordato che dal 1° gennaio 2010 i valdostani hanno avuto un
notevole aumento dei costi del trasporto a causa della soppressione
da parte della Giunta regionale dei buoni carburante;
Preso atto che il servizio pubblico Allô-bus ha raggiunto un
notevole gradimento per l'economicità e per l'elasticità del
servizio, che ben si adatta alla tipologia urbana della nostra
Regione;
Venuti a conoscenza che in Bassa Valle, per questioni di
finanziamento, il servizio di navetta a chiamata (Ncc), malgrado il
suo successo, rischia di chiudere a breve;
Considerato che la nostra Regione è una delle Regioni
italiane che spende meno per il trasporto pubblico, poco più del
2,5% contro una media nazionale del 3,3% e oltre il 4% della
Provincia Autonoma di Trento;
Tenuto conto che il servizio Allô-bus consente a molti
gestori di noleggio con conducente non solo di offrire un valido
servizio alla popolazione, ma anche di rafforzare la propria
attività nelle stagioni "non" turistiche;
i sottoscritti Consiglieri regionali
Interpellano
la Giunta regionale per conoscere se intenda:
1) potenziare l'offerta di servizio pubblico di trasporto per
ovviare alla perdita dei buoni carburante e a fini di maggiore
tutela dell'ambiente e della sicurezza stradale;
2) inserire nel sistema dei trasporti regionali il servizio
di navetta a chiamata (Ncc) operante in Bassa Valle, i cui costi
non sono più sostenibili dai Comuni;
3) portare le risorse disponibili per il trasporto pubblico
collettivo al livello delle province autonome della regione
Trentino-Alto Adige/Südtirol.
F.to: Carmela Fontana - Rigo - Donzel
Président
- On revient maintenant au point n° 6 à l'ordre
du jour.
La parole à la Conseillère Carmela Fontana.
Fontana (PD)
- Grazie, Presidente.
Per molti valdostani questo 2010 è l'anno del cambiamento delle
abitudini dei mezzi di trasporto con la scomparsa dei buoni
benzina. I conti nelle tasche dei nostri concittadini cominciano a
non tornare, in quanto il costo del trasporto con un proprio
automezzo è diventato molto pesante per tanti bilanci familiari:
l'aumento di quasi il 100 percento della benzina, e occorre
aggiungere il costo dei parcheggi, bollo, assicurazione,
manutenzione ordinaria, bollino blu, eccetera. Per queste
motivazioni sempre più i valdostani pongono l'attenzione verso i
trasporti collettivi, dall'autobus al pullman a noleggi con
conducente, che ha avuto in Valle d'Aosta, con "Allô Bus", una
particolare applicazione ed un notevole successo. È infatti un
mezzo di trasporto collettivo che ben si adatta alla dispersione
delle frazioni e dei nuclei abitati del nostro territorio. Anche là
dove il numero di richieste è limitato è possibile istituire e far
funzionare il trasporto collettivo grazie a queste corse di taxi,
organizzate secondo schemi prestabiliti e gestite da opportune ed
efficienti centrali telefoniche.
Siamo venuti a conoscenza che in Bassa Valle, per questioni di
finanziamento, il servizio di navetta a chiamata, malgrado il suo
successo, rischia di chiudere a breve e riteniamo, come Partito
Democratico, che questa eventualità debba essere evitata con tutte
le forze. Chiediamo un maggiore impegno regionale nel servizio
pubblico di trasporto, non solo per ovviare alla perdita dei buoni
carburante, quindi per questioni economiche, ma anche per
migliorare la tutela dell'ambiente, la sicurezza stradale. Infatti,
più trasporto collettivo e meno auto private significa ridurre
notevolmente l'inquinamento dell'area nella Valle centrale, e in
particolare nella città di Aosta e nelle aree pianeggianti dei
Comuni e della sua cintura, ridurre il rischio di incidenti, la
mortalità stradale e il numero dei feriti.
Aspettiamo dall'Assessore una risposta sul mantenimento dei
servizi di navetta a chiamata in Bassa Valle. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président.
Cercherò di dare degli elementi che possano aiutare a
comprendere il fenomeno, perché ho paura che ci sia stata un po' di
confusione.
Cercando di dare ordine, prima domanda:
"potenziare l'offerta
di servizio pubblico di trasporto per ovviare alla perdita dei
buoni carburante e a fini di maggiore tutela dell'ambiente e della
sicurezza stradale"
... un obiettivo assolutamente condiviso, un
obiettivo che, se andiamo a vedere quanto abbiamo approvato nei
precedenti Consigli, ritroviamo. La nuova gara di affidamento del
trasporto pubblico per il periodo 2011-2020 verrà strutturata sulle
indicazioni fornite proprio dal nostro piano di bacino di traffico,
approvato dal Consiglio regionale, con l'effettuazione di circa
8.400.000 chilometri all'anno. L'incremento di percorrenza
chilometrica si attesta a circa il 7 percento di quanto previsto
per il 2010. Quindi, in relazione al coefficiente di riempimento
dei mezzi di trasporto, si evince che la domanda di mobilità è già
ampiamente soddisfatta, nel senso che la rete di trasporto copre
l'intero territorio regionale con frequenze adeguate e non si
registrano situazioni di carenza di servizi, anzi, c'è una
disponibilità, una possibilità di crescita importante.
Sulla seconda questione, dove credo ci sia un po' di confusione:
"inserire nel sistema dei trasporti regionali il servizio di
navetta a chiamata... operante in Bassa Valle, i cui costi non sono
più sostenibili dai Comuni"
... quanto ha citato la collega
Fontana, l'Allô Bus, è alternativo ed è un servizio di trasporto
pubblico, non c'entra nulla l'NCC, nel senso che là dove facciamo
questo servizio, il servizio è alternativo al trasporto di linea.
Questa esperienza l'abbiamo nella zona di Aosta, prima cintura,
dove ci sono dei risultati molto positivi, quindi il servizio a
chiamata è un servizio che deve essere organizzato in zone omogenee
con domanda debole e in orari di cosiddetta "morbida" e non di
punta, per cui questo servizio a chiamata è sempre gestito dal
concessionario e non dall'NCC. In Bassa Valle abbiamo una
sperimentazione in corso nella zona di Verrès, Champdepraz e
Montjovet che sta dando dei risultati decisamente inferiori, nel
senso che il risultato non è buono; quindi la riflessione andrà
fatta.
Il servizio a chiamata non è un servizio che costa di meno, ma
paradossalmente costa di più, perché il servizio a chiamata deve
mettere a disposizione i mezzi sempre, quindi abbiamo dei mezzi che
sono costantemente impegnati con delle persone che sono impegnate,
che ovviamente soddisfano la domanda quando vi è la necessità.
Quindi il servizio è sicuramente migliore, ma non è più economico;
ci sono meno costi ambientali, nel senso che abbiamo le corse solo
quando servono e questo è un pregio; abbiamo delle corse che
soddisfano puntualmente la richiesta, ma non è un servizio che
costa di meno.
I servizi che vengono fatti con l'NCC sono servizi che attengono
alla sfera di mercato, in alcuni casi i Comuni hanno fatto dei
contratti con degli autonoleggiatori per servire delle attività
integrative e non sostitutive del trasporto pubblico; il trasporto
pubblico quindi è un trasporto pubblico di linea tradizionale o un
trasporto a chiamata. Con l'NCC non c'entra niente, quindi
immaginare che ci sia una sovrapposizione è assolutamente
impensabile, ma è contrario anche al piano di bacino di traffico
che abbiamo appena approvato.
L'ultima questione:
"portare le risorse disponibili per il
trasporto pubblico collettivo al livello delle province autonome
della regione Trentino-Alto Adige/Südtirol"
... nelle premesse
si fa un raffronto che è un raffronto in termini di bilancio. In
realtà, a seconda delle competenze, a seconda dei bilanci, questa
proporzione riteniamo che non debba essere il nostro riferimento.
Ma se andiamo a prendere un riferimento che riteniamo più corretto,
ovvero i bus chilometri in relazione alla popolazione, cioè i
chilometri di pullman, i servizi automobilistici in rapporto alla
popolazione residente, scopriamo che per il 2009 la Provincia di
Trento ha offerto, su dei territori che possono essere similari,
20.500.000 chilometri di trasporto automobilistico, a fronte di una
popolazione residente di 520.000 abitanti: il rapporto è quindi di
39,4 bus/chilometro per abitante. La Regione Valle d'Aosta dal 2011
offrirà 8.400 bus/chilometri di trasporto automobilistico a fronte
di una popolazione residente di 128.000, cioè con un rapporto di
65,6 chilometri di bus per abitante, il doppio del Trentino! A
parte il rapporto del bilancio, che è un rapporto che non ha nessun
senso, in Valle d'Aosta si offre, a persona, il doppio dei
chilometri che vengono offerti in Trentino; quindi devo dire che
gli sforzi che fa la Valle d'Aosta per il trasporto pubblico locale
su gomma sono importanti.
Siamo a disposizione e dobbiamo essere attenti a tutte quelle
migliorie che possiamo fare per il servizio, perché condivido il
ragionamento di fondo: bisogna in questo momento di crisi cercare,
per una questione ambientale e per una questione economica, di dare
il servizio migliore possibile; quindi là dove abbiamo delle
soluzioni, assolutamente cerchiamo di percorrerle.
Il problema dell'NCC è un problema che attiene le sfere
aziendali, possiamo immaginare che i Comuni vadano ad integrare con
dei servizi specifici, lo seguiremo, ma non può l'NCC sostituire il
trasporto pubblico locale.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per le precisazioni,
ma penso di non aver fatto confusione, perché ho fatto questa
interpellanza basandomi sulla rassegna stampa del 14 luglio 2009 in
cui si dice:
"Protestano i conducenti delle amministrazioni del
servizio indispensabile... addio al servizio navetta, troppi costi
per i Comuni"
. Mi sono basata su questo articolo che ho
letto...
(interruzione dell'Assessore Marguerettaz, fuori
microfono)
...è sbagliato l'articolo? Ma questo non lo sapevo; ho fatto
questa interpellanza perché la mia preoccupazione, visto che qui
parlano diversi Assessori... era un servizio che funzionava, viene
tolto, scade dal primo settembre... visto che è stato fatto un
piano di bacino di traffico, mi chiedevo come mai l'Assessore non
aveva sentito i Comuni per questo problema. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK