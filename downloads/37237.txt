Consiglio Regionale della Valle d'Aosta - Oggetto del Consiglio n. 1069 del 11 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1069 del 11 marzo 2015 - Resoconto
OGGETTO N. 1069/XIV - Interpellanza: "Individuazione dei
criteri per la scelta del nuovo Sovrintendente agli studi".
Presidente
- Per l'illustrazione, la parola al
Consigliere Ferrero.
Ferrero (M5S)
- Grazie Presidente.
Quando ho letto i requisiti che erano richiesti al nuovo
Sovraintendente che doveva subentrare a quello precedente, già su
Facebook
avevo fatto un commento ironico, perché ci mancava
solo la presenza dei baffi e della barba e avremmo identificato la
persona. Diciamo che è primavera e nella premiata sartoria di place
Deffeyes entra di prepotenza la
maison de haute couture
Rini, che ha confezionato uno splendido doppio petto al dottor
Fabrizio Gentile. Notiamo che certamente il dottor Gentile è
laureato, ma guardandoci intorno, con tanti direttori di
istituzioni scolastiche, presidi, i vecchi presidi di una volta,
personale che comunque ha svolto ruoli ispettivi e di controllo
all'interno della Sovraintendenza, è stata presa una persona che
sinceramente...si tratta di un incarico fiduciario, fiduciario vuol
dire che tu prendi chi ti pare, chi vuoi, colui di cui tu hai
fiducia e, da questo punto di vista, non ci sono problemi, questo
va nell'esatta direzione in cui siete sempre andati, prendete
qualcuno di cui avete fiducia. Andando però a destra e a manca a
vedere quali sono i requisiti dei provveditori e dei
sovraintendenti agli studi delle altre Regioni, vediamo che ci deve
essere una solida esperienza professionale nelle scuole, o comunque
all'interno della Sovraintendenza con dei ruoli che non sono quelli
che risultano dal curriculum che è stato presentato dal dottor
Gentile, perché qui noi vediamo a livello di ruolo rilevante, dal
1° novembre 1999 al 31 marzo 2000, quindi sono poco più di quattro
mesi:
"Capo del Servizio autonomia scolastica, legislativo e
contenzioso, terzo livello dirigenziale della medesima
Sovraintendenza"
, e questo mi va bene, però sono quattro mesi.
Per il resto abbiamo un istruttore amministrativo dal 16 agosto
1994 al 1999, quindi funzionario all'interno della Sovraintendenza.
Adesso io mi chiedo, sinceramente, perché mettere una laurea in
Giurisprudenza per una persona che deve andare a ricoprire la
Sovraintendenza? Perché non aver preso qualcuno in questo momento
in cui la scuola valdostana è veramente in ginocchio? Cadono i
soffitti delle scuole, non c'è la carta igienica, state facendo
tabula rasa
delle scuole in Bassa Valle prima terrorizzando
le persone, dicendo: "guarda che il prossimo anno questo corso non
sarà neanche aperto" e, di conseguenza, la gente non iscrive
neanche i figli e il corso automaticamente non arriva al minimo di
alunni richiesti e viene chiuso. Nulla di personale quindi contro
il dottor Gentile, però perché far ricadere la scelta su questa
persona?
Presidente
- Per la risposta, la parola all'Assessore
Rini.
Rini (UV) -
Grazie Presidente.
Prima di entrare nel merito, credo sia opportuno richiamare
preliminarmente la legge regionale n. 22 del 2010, in particolare
il comma 4 dell'articolo 20, che prevede:
"prima di procedere al
conferimento degli incarichi, l'Ente rende conoscibili, anche
mediante pubblicazione di apposito avviso sul proprio sito
istituzionale, il numero e la tipologia dei posti dirigenziali che
si rendono disponibili, le competenze richieste e i criteri di
scelta, acquisisce le disponibilità dei dirigenti interessati
appartenenti alla qualifica unica dirigenziale e le valuta"
.
L'articolo 21 poi, quello che riguarda proprio gli incarichi
dirigenziali di primo livello, dice:
"nell'Amministrazione
regionale gli incarichi dirigenziali di primo livello sono
conferiti dalla Giunta regionale, su proposta del Presidente della
Regione o dell'Assessore regionale competente"
. La Giunta
regionale, con deliberazione n. 204 del 2015, ha reso pubblici,
mediante pubblicazione di un avviso sul sito istituzionale della
Regione autonoma Valle d'Aosta, i criteri di scelta per la
copertura del posto di cui si parla; i requisiti oggettivi non
hanno invece subito nessun tipo di variazione rispetto a quelli
stabiliti dalla Giunta regionale con deliberazione n. 1255 del
2013. È fondamentale tenere distinti i requisiti oggettivi, ovvero
quei requisiti che un soggetto incaricando deve possedere, dai
criteri di scelta che consentono alla Giunta regionale di scegliere
tra più candidati appartenenti alla qualifica unica dirigenziale,
quindi dirigenti regionali assunti a tempo indeterminato. Nessuna
struttura regionale ha la competenza di intervenire in materia di
individuazione di requisiti e criteri. I predetti requisiti e
criteri sono approvati dal Governo regionale su proposta
dell'Assessore competente avuto riguardo al profilo professionale
del soggetto incaricando, profilo che a sua volta deve essere in
linea con gli obiettivi politico-programmatici - questa credo che
sia la parte importante: obiettivi che siano politici, ma anche
programmatici - da realizzare da parte dell'amministratore
competente.
Mi chiede poi:
"se è stata preliminarmente esaminata la
disponibilità a ricoprire l'incarico da parte di dirigenti
scolastici"
, la legge prevede preliminarmente una procedura
riservata ai dirigenti regionali assunti a tempo indeterminato di
detta qualifica unica dirigenziale. Nessun dirigente appartenente
al Dipartimento Sovraintendenza agli studi-Amministrazione
scolastica regionale ha presentato istanza per la copertura del
posto di Sovraintendente. Lei ha anche chiesto giustamente il
perché di determinate richieste, tipo la laurea in Giurisprudenza.
Io non vorrei essere di parte, ma una preparazione giuridica ci è
parsa più che mai non solo necessaria, ma fondamentale in un
momento particolare come quello che la scuola valdostana sta
attraversando. A livello nazionale attendiamo i provvedimenti
legislativi che nasceranno dal documento
La Buona Scuola
,
sfida che poi dovremo essere in grado di cogliere anche a livello
valdostano e quindi di attuare sotto un profilo anche giuridico
all'interno delle nostre scuole. Questa è la prima sfida, ma la
grande sfida che attenderà la scuola valdostana è sicuramente
la
mise en œuvre des adaptations
. Io credo che,
per un tipo di percorso di questo genere, una preparazione
giuridica importante e forte sia necessaria.
Detto questo, mi siano consentite proprio due piccolissime
puntualizzazioni. Parlava giustamente della richiesta, cosa che
è...ci sono peraltro molti altri Sovraintendenti laureati in legge
in altre Regioni...è richiesta ovviamente un'esperienza all'interno
della Sovraintendenza, la figura che è stata incaricata ha
ricoperto per sette anni un ruolo comunque all'interno della
Sovraintendenza agli studi, quindi credo che su questo particolare
settore ci sia l'esperienza, ma l'ultima osservazione che mi sento
di fare con lei, collega, è che spesso sentiamo anche parlare di
patto generazionale, di dare fiducia e di investire anche nelle
persone che hanno voglia di dimostrare e fare, io credo che questo
sia stato un passaggio, un segnale positivo.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente.
Ovviamente abbiamo una visione diversa su quello che è il
passaggio del cosiddetto "patto generazionale", perché se i patti
generazionali riguardano sempre alcune persone che hanno delle
caratteristiche ben precise, delle posizioni che sono abbastanza
chiare, allora è meglio lasciare magari chi c'era prima, anche
perché qui si tratta comunque di un bell'incarico da 98 mila e
rotti euro lordi all'anno. Poi dobbiamo tener conto che
probabilmente le foto che ho visto io in giro e che ritraevano il
dottor Gentile in occasione di alcune occasioni della precedente
campagna elettorale con lei erano riferite al suo fratello gemello
e quindi mi sono sbagliato...e allora va bene.
Presidente
- Punto 20 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK