Consiglio Regionale della Valle d'Aosta - Oggetto del Consiglio n. 445 del 24 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 445 del 24 marzo 2021 - Resoconto
OGGETTO N. 445/XVI - Interpellanza: "Intendimenti in merito
all'uso di fototrappole per il conteggio del numero di lupi
presenti nel territorio della regione".
Bertin (Presidente)
- Punto n. 33. Per l'illustrazione,
il consigliere Brunod.
Brunod (LEGA VDA) -
Ritorniamo sul discorso lupi.
Ricordato che a seguito di un'interpellanza presentata in data 10
febbraio 2021 dai colleghi Consiglieri Planaz e Ganis sul tema
"Presenza del lupo in Valle d'Aosta", dove venivano chieste quali
strategie l'Amministrazione regionale intendeva mettere in campo
per trovare una soluzione alla problematica, l'Assessore
all'agricoltura Sapinet rispondeva: "Premesso che l'attuale quadro
normativo vieta il disturbo, la cattura e l'uccisione del lupo, pur
con deroghe che sono ammesse se non pregiudicano il mantenimento
della specie nella sua area di ripartizione naturale e se non
esiste un'altra soluzione valida, un nuovo quadro normativo sarà
possibile partendo dal disegno di legge che doveva già approdare in
Consiglio nel 2020 e anche partendo dalla vostra proposta", ha
quindi dettagliato la strategia operativa dell'Amministrazione
regionale nei confronti delle popolazioni di lupo: "innanzitutto il
capillare monitoraggio della specie che oggi si stima essere di
70-80 capi" e su questo numero abbiamo anche qui molta confusione,
perché qui si dice 70-80 capi, in altre sedi, in Commissione, i
numeri sono di 50-60, in altre parti sono 100, quindi su questo
argomento c'è bisogno di avere molta più chiarezza, visto
l'importanza della tematica.
Sempre nella seduta consiliare, Sapinet riferiva: "Oggi bisogna
parlare di gestione e non più di protezione. Invito la popolazione
a segnalare gli attacchi o i danni subiti per migliorare l'operato
dei tecnici del Corpo Forestale Valdostano".
Preso atto di quanto riportato dall'Ansa il 27 febbraio 2021:
"Lupo, a breve altre 30 fototrappole per il monitoraggio in VDA" e
nel testo: Sapinet: "Presenza monitorata. Arvier è un caso isolato,
la presenza del lupo è costantemente monitorata su tutto il
territorio regionale, anche attraverso il supporto di moderne
tecnologie. Sono già operative 90 fototrappole e ne saranno presto
introdotte altre 30 di ultima generazione che permetteranno di
avere la segnalazione del passaggio degli animali in tempo reale",
ha detto l'Assessore regionale alle risorse naturali a margine di
una riunione tecnica dopo gli avvistamenti ad Arvier di una coppia
di lupi.
A seguito delle numerose segnalazioni, si legge in una nota: "È
stato deciso d'intensificare le attività di monitoraggio del
comprensorio comunale e di avviare un controllo mirato da parte del
Corpo Forestale, anche nella prospettiva di valutare iniziative
dissuasive per allontanare gli animali dalle aree abitate. Il caso
di Arvier, dove ci sono stati frequenti avvistamenti nel corso
degli ultimi mesi, rimane isolato, nel resto della regione non si
registrano situazioni simili e gli avvistamenti di lupi vicino alle
case sono occasionali".
Anche in questo caso è un fatto che risulta essere non tanto
occasionale, ultimamente.
Evidenziato che in data 4 febbraio 2021 è stata presentata la
proposta di legge n. 9 dei Gruppi di Pour l'Autonomie e Lega Vallée
d'Aoste con le finalità di disciplinare la gestione della presenza
del lupo in Valle d'Aosta e in particolare di definire misure di
prevenzione e d'intervento concernenti la specie ai fini del
sistema alpi culturale regionale e della conservazione della
gestione tradizionale dei pascoli di montagna.
Ricordato che in successiva data, e più precisamente l'11
febbraio 2021, la Giunta regionale ha presentato il disegno di
legge n. 11, dove, in sostanza, le finalità sono praticamente
medesime a quelle predisposte dalla proposta di legge n. 9, e qui
volevo fare un cenno a quel tanto invocato gesto di collaborare che
fin dall'inizio di questa legislatura si è manifestato: con questo
disegno di legge tutto quanto è andato a decadere, anche perché
anche fuori da questa sede questa mossa non è stata delle più belle
a livello politico.
Preso atto che per le azioni di monitoraggio della specie sul
territorio regionale sono state adottate dall'Assessorato regionale
moderne tecnologie, tra cui 90 fototrappole alle quali se ne
aggiungeranno ulteriori 30.
Considerato che l'estensione del nostro territorio equivale a
circa 3.261 km quadrati ed è composto da 74 Comuni, a oggi vorrebbe
dire che per il monitoraggio della specie vi sarebbero mediamente a
disposizione 1,62 fototrappole per Comune, oppure una fototrappola
ogni 27 km quadrati, considerando anche le 30 che andranno ad
aggiungersi prossimamente.
Ecco, con questa interpellanza si vuole chiedere all'Assessore
competente quanto sia veritiero, affidabile e realistico il numero
di lupi a oggi accertato in funzione del numero di apparecchiature
fototrappola installate sul nostro territorio e con quale certezza
in termini di percentuale si esprimano questi numeri; se sia sua
intenzione continuare a investire risorse in questo campo e quale
sarebbe il numero di fototrappole necessarie per avere una
copertura totale del territorio, al fine di avere una stima che
corrisponda in modo più reale al numero di lupi presenti
all'interno della nostra regione, con quali modalità si intendano
intraprendere iniziative dissuasive per allontanare gli animali
dalle aree abitate e quali risultati concreti ci si aspetti
dall'applicazione di tali metodologie.
Infine ancora un'ultima domanda, che non c'era
nell'interpellanza ma comunque sicuramente lei mi saprà rispondere:
perché è molto legato a questo tema che è di attualità ed è molto
importante: il branco di lupi di maggiori dimensioni avvistato
nella nostra regione di quanti componenti è?
Presidente -
Per la risposta, l'assessore Sapinet.
Sapinet (UV) -
Continuiamo a parlare di lupi e mi
ricollego anche a quanto detto dal collega Rollandin: è un problema
sicuramente serio, un problema che stiamo affrontando con il
massimo impegno e con la massima determinazione, un problema serio
a Brusson come a Saint-Nicolas, ad Arvier, in alta e in bassa
Valle. Tematica per la quale, come ho detto, si sta lavorando a un
disegno di legge. Io credo che una legge innanzitutto debba essere
una buona legge, poi la firma interessa poco, credo che sia
importante lavorare, lavorare anche in continuità: il fatto che i
disegni di legge prendano spunto da un provvedimento che ha fatto
un percorso nella scorsa legislatura credo che sia un segnale di
continuità, e un segnale positivo.
È un lavoro fatto assolutamente a tutela e a supporto della
cittadinanza, ma in particolare anche e soprattutto delle aziende
agricole e dei nostri allevatori: a breve ci sarà il periodo della
monticazione, è chiaro che dovremo mantenere elevata la soglia di
attenzione.
Per quanto riguarda il caso citato di Arvier, che era definito
come caso isolato, è chiaro che fanno fede le documentazioni, le
denunce, le fotografie e i video: è sulla base di tutta questa
documentazione che viene detto che Arvier è un caso isolato nella
sua specificità; poi che ci siano stati anche avvistamenti in altri
Comuni è sicuramente vero, ma non con l'intensità con la quale il
fenomeno si è sviluppato nel Comune di Arvier.
Volevo precisare, innanzitutto, che l'estensione territoriale
della Valle d'Aosta è 3.262 km quadrati, ma non tutti sono utili
alla fauna selvatica, alla superficie regionale vanno infatti tolti
l'improduttivo di origine antropica, i ghiacciai, l'improduttivo di
origine naturale, nevi perenni, rocce eccetera eccetera, pertanto
come indicato nel piano faunistico regionale, infatti è da lì che
si parte, il territorio regionale utile alla fauna, il cosiddetto
territorio agro-silvo-pastorale, è pari a 2.345 chilometri quadrati
circa, all'incirca il 72% del territorio regionale.
Inoltre il posizionamento delle fototrappole avviene in base ai
vari monitoraggi o con metodo scientifico: in seguito agli
avvistamenti, in base agli spostamenti, i tecnici e il personale
del Corpo Forestale decidono come e dove piazzare le fototrappole e
anche tutte le altre apparecchiature.
L'uso delle fototrappole non è il solo strumento utilizzato per
monitorare la popolazione di lupi.
Il numero e la distribuzione dei lupi sul territorio sono
ricavati attraverso la raccolta e l'esame di diversi segni di
presenza: vengono presi in considerazione l'esame delle tracce,
soprattutto in inverno sulla neve, la raccolta degli escrementi,
dalla quale si può ricavare il Dna dei singoli individui, le
risposte vocali a specifici richiami sonori, il ritrovamento dei
lupi morti, le predazioni, gli avvistamenti e, come dicevo appunto
prima, le riprese video e le fotografie; queste ultime sono molto
importanti, perché forniscono dati oggettivi ed estremamente utili,
...o referenziati, ma da sole non sono sufficienti a fornire il
quadro completo della presenza dei lupi sul territorio.
Come tutti sanno, il lupo è un animale sociale che generalmente
non conduce vita solitaria, se non per alcune fasi giovanili, ma è
organizzato in unità familiari chiamate branchi. Ogni branco
frequenta un determinato territorio stabile, che difende
dall'ingresso di altri lupi. Solitamente il branco è più numeroso
nel periodo compreso tra l'estate e l'inizio dell'inverno, quando
possono essere presenti contemporaneamente nel branco i nuovi nati
e i giovani dell'anno precedente, che andranno poi in dispersione
nel corso dell'inverno. Con il monitoraggio pertanto non si
determina il numero di tutti i singoli lupi presenti sul
territorio, ma si cerca di determinare il numero dei branchi, da
cui stimare successivamente il numero dei lupi presenti.
Nelle Alpi, i tecnici ci dicono che il branco può essere
composto mediamente da cinque lupi, ma la dimensione del branco può
però arrivare fino a undici esemplari.
L'abbondanza delle prede è fondamentale nella regolazione del
numero di lupi all'interno del branco, poiché quest'ultimo è
direttamente proporzionale alla densità delle prede.
A questo vanno poi sommati gli individui solitari, tecnicamente
detti lupi in dispersione, cioè non occupanti un territorio
stabile, che possono rappresentare circa un 20% di una popolazione
residente di una certa area geografica.
A oggi, marzo 2021, tramite il monitoraggio e tramite tutti gli
studi effettuati, si stimano sul territorio regionale circa otto
branchi, con un numero medio di lupi per branco di circa 7-8, ai
quali appunto vanno aggiunti quelli in dispersione.
È da dire, da specificare e da sottolineare che non c'è un
interesse a sottostimare il numero dei lupi, questi sono i numeri
che ci danno i tecnici, non sono io che vado a contarli, e quindi
non c'è alcun interesse a sottostimare ma c'è l'interesse a essere
il più precisi possibili per proseguire nello studio e nel supporto
alla popolazione e alle aziende agricole.
Sapendo che nelle Alpi il territorio di un branco è di circa 250
chilometri quadrati e che la superficie agro-silvo-pastorale
regionale è pari ai 2.345 km, si può quindi ipotizzare che la
capacità di ospitare branchi di lupi della Valle d'Aosta sia, al
massimo, di una decina di branchi.
Queste informazioni e altre sono reperibili sul sito regionale
alla sezione "risorse naturali" sotto la voce "fauna selvatica, il
lupo in Valle d'Aosta".
In merito agli investimenti futuri va ricordato che le azioni
portate avanti nell'ambito del progetto "Wolfalps Life EU" possono
beneficiare di risorse erogate dall'Unione Europea per un totale di
12 milioni di euro. Questo è il totale del progetto - sul quale
possiamo anche discutere ma questo è - e circa 500.000 euro sono
destinati appunto alla nostra regione; risorse che vengono
utilizzate per l'acquisto del materiale, non solo fototrappole ma
anche dissuasori, sonori e a ultrasuoni, e azioni che vengono
portate avanti con metodo scientifico, finalizzate in particolare
al supporto, come dicevo prima, alle aziende agricole, soprattutto
in vista del prossimo periodo di monticazione.
In particolare, ricordo nuovamente il progetto sperimentale
portato avanti con l'Institut Agricole Régional e Arer in
collaborazione con alcune aziende agricole valdostane; la nostra
volontà è quella di prorogare il bando, che scadeva a fine mese,
per dare un aiuto concreto, un aiuto per l'acquisto dei vari metodi
di prevenzione da attuare nei pascoli valdostani.
Sull'altra domanda, che è quella non presente in interpellanza,
di quanto sia il numero totale del branco più numeroso, all'incirca
ci dicono che potrebbe arrivare dai cinque agli undici esemplari e
poi è chiaro che è un periodo nel quale i lupi stanno crescendo,
vanno in dispersione e si possono verificare dei fenomeni come
quello del lupo trovato a Bionaz, comunque ucciso da altri
lupi.
Presidente -
Grazie, assessore Sapinet. Per la replica,
il consigliere Brunod.
Brunod (LEGA VDA) -
Sono numeri e concetti che in questo
periodo siamo soliti sentire ripetere, quello che però ci lascia
molto perplessi è il fatto che si parli sempre di stime; si
ipotizza, si presume su un tema così importante.
Non solamente noi, anche la gente chiede delle azioni concrete e
in tempi brevi. Non solamente studiare, prevedere, informare,
comunicare, perché questo sembra il tema più importante che ci sia
adesso al riguardo del lupo. Ci sono anche delle linee guida che
abbiamo letto su questo tema, adesso non sto a entrare nei
dettagli, ma sembrerebbe quasi che noi dobbiamo a oggi cambiare il
nostro stile di vita, le nostre abitudini per permettere la
convivenza con il lupo.
Credo che questa sia una cosa che deve far molto riflettere,
perché se noi non possiamo più lasciare giocare i nostri bambini
tranquillamente e serenamente, se non possiamo più andare a fare
una passeggiata sulla via Francigena o su un sentiero, se non
possiamo più fare le cose naturali semplici, quelle che la vita ci
dovrebbe permettere, non siamo sulla buona strada.
Volevo anche fare un passaggio sui fondi del progetto Wolfalps,
però ci tenevo a dire che per un progetto Life 12 iniziato nel 2013
con data di fine 2018 sono stati stanziati 6 milioni e 100 mila
euro; per un Progetto Life, 18 che va dal 2019 al 2024, 11 milioni
e 900 mila euro sempre per questo tema; sono delle cifre enormi che
però a oggi non ci stanno dando delle risposte concrete, rapide e
immediate che la gente ci sta chiedendo.
Se leggiamo alcuni passaggi di un articolo su Arvier su questo
tema ci viene la pelle d'oca, ne leggo uno per esempio: "La
dirigente scolastica ha deciso di non fare più uscire i bambini da
scuola soli, perché questo problema è diventato evidentemente
evidente e pericoloso". La gente non può più fare le cose normali e
naturali, ce ne sono tantissime, sono cose che stanno accadendo
tutti i giorni e quello che noi ci chiediamo è che vengano prese
sull'immediato delle decisioni, anche investendo delle risorse,
come lei ha detto, ma con delle certezze, non più solo "presumere,
comunicare e informare".
Termino con una battuta, lei ha detto: "Non ci interessa chi
mette la bandierina", però poi con i fatti lei l'ha messa: Abbiamo
presentato la proposta di legge e voi avete presentato pochi giorni
dopo il disegno di legge. Quindi cerchiamo di collaborare bene per
tutti i Valdostani.
Presidente -
Considerata l'ora propongo all'Aula di
sospendere qui e di aggiornarci a domani mattina. Non vedo
obiezioni, pertanto per questa sera il Consiglio conclude i
lavori.
---
La seduta termina alle ore 19:42.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK