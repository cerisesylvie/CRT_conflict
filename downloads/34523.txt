Consiglio Regionale della Valle d'Aosta - Oggetto del Consiglio n. 2288 del 7 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2288 del 7 marzo 2012 - Resoconto
OGGETTO N. 2288/XIII - Interpellanze: "Modalità di gestione
esternalizzata dei cantieri nei settori della forestazione e
dell'edilizia".
Interpellanza
Constatato che si avvicina la data utile per l'apertura dei
cantieri forestali;
Rilevato che si sperimenterà quest'anno un nuovo sistema di
affidamento dei lavori che vede superata l'esperienza della Società
dei servizi SpA (Salva-precari);
Considerato che tra gli obiettivi, oltre a quello prioritario
della cura dei boschi e dei sentieri, vi è quello di garantire i
livelli occupazionali del passato;
Sottolineato che resta in vigore la graduatoria degli addetti
al settore idraulico forestale entrata in vigore nel 2011;
il sottoscritto Consigliere regionale
Interpella
l'Assessore competente per sapere se intenda:
1) confermare che le nuove procedure di appalto stanno per
essere espletate;
2) verificare che le assunzioni del personale in graduatoria
si svolgano nel modo più trasparente possibile.
F.to: Donzel
---
Interpellanza
Con la legge finanziaria regionale per il 2012 è stata
prevista la gestione esternalizzata dei cantieri nei settori della
forestazione e dell'edilizia, disponendo che le strutture regionali
competenti possano procedere ad affidamenti in appalto dei relativi
lavori e servizi a imprese private.
Ricordando le fortissime preoccupazioni e il vasto dissenso
che hanno accompagnato questa iniziativa del governo
regionale.
I sottoscritti Consiglieri regionali
Interpellano
l'Assessore competente per sapere:
1) secondo quali precise modalità, in base ai contratti che
saranno stipulati, le imprese aggiudicatarie saranno tenute, come
recita la legge, "al fine di garantire continuità di servizio e di
occupazione", ad avvalersi, per l'esecuzione degli interventi
oggetto dei contratti di appalto, del personale già utilizzato
dalla Regione o dalla società di servizi di cui alla legge
regionale 20 dicembre 2010, n. 44;
2) quante delle imprese concorrenti abbiano concretamente già
operato in ambito forestale maturando effettiva esperienza nella
gestione di cantieri montani aventi tali caratteristiche, per
importi di lavori superiori a 300.000 €;
3) quante imprese concorrenti (e, se già noto,
aggiudicatarie) abbiano sede fuori dalla Valle d'Aosta;
4) quanti dei lavoratori precedentemente impiegati la Giunta
intenda effettivamente assorbire dalle imprese aggiudicatarie e
quali diverse soluzioni siano state approntate per garantire
l'assorbimento totale della residua manodopera precedentemente
impegnata presso l'amministrazione regionale o alle dipendenze
della società di servizi costituita dalla Regione.
F.to: Louvin - Chatrian
Presidente
- La parola al Consigliere Louvin.
Louvin (ALPE)
- Grazie Presidente.
È di nuovo sul tappeto una questione purtroppo molto spinosa,
che ormai da quasi due anni abbiamo in discussione in quest'aula,
dopo le vicende ben note delle normative che "avrebbero" - il
condizionale è particolarmente d'obbligo - provocato la riduzione
del numero dei contratti a tempo determinato nel settore edile e
forestale, e che ha portato l'anno scorso alla costituzione della
società cosiddetta "salvaprecari".
Adesso siamo in una fase nuova di questa vicenda, che si è
aperta con la decisione presa con la legge finanziaria di
quest'anno, con la quale la Giunta Rollandin ha voluto privatizzare
la gestione di questi cantieri, esternalizzandola a beneficio di
imprese private, imprese di varia natura e forma giuridica. Ma si
ripresenta e si presenta in modo particolarmente urgente e
preoccupante la questione delle tutele nei confronti dei
lavoratori, a cui era stato assicurato che con la cosiddetta
"clausola sociale", cioè quella norma che dovrebbe vincolare
all'assunzione del personale che già ha prestato la propria opera
in passato nei cantieri della Regione, sia assorbita questa mano
d'opera nei nuovi cantieri, oggi oggetto di una serie molto
articolata di commesse e di appalti.
Noi, con la nostra interpellanza, che incrocia anche il terreno
delle problematiche sollevate nell'interrogazione dei colleghi del
Partito Democratico, vorremmo fare il punto della situazione dopo
che il Presidente Rollandin ha incontrato le forze sindacali nei
giorni scorsi, per ragguagliarle sul livello di protezione sociale
che si riesce a conseguire con queste nuove procedure. Quindi
l'interpellanza che abbiamo presentato è rivolta a vedere in che
modo quella clausola sociale, di cui abbiamo parlato, che si
riassumeva nella legge finanziaria, indicando che, al fine di
garantire continuità di servizio e di occupazione, era tenuta ad
avvalersi la società appaltatrice per l'esecuzione degli interventi
oggetto di contratto e appalto, del personale già utilizzato dalla
Regione o dalla società di servizi, la cosiddetta
"salvaprecari".
Quindi vorremmo capire quale sia l'effettività di questa norma,
quali siano le condizioni della sua applicazione, quante siano
anche in parallelo - questo è un problema che non riguarda la
tutela sociale, ma riguarda la tutela del lavoro all'interno della
nostra Regione - le imprese che si sono presentate a questa
suddivisione dei lavori, provenendo dall'esterno e quindi
apportando anche mano d'opera di loro stretta dipendenza. E,
ancora, quante di queste imprese abbiano alle loro spalle
un'effettiva esperienza - noi abbiamo formulato in via del tutto
ipotetica, ma siamo aperti a sentire eventuali precisazioni - nella
gestione dei cantieri montani e non siano delle imprese che si
avventurano. È un'avventura lecita dal punto di vista normativo, ma
che potrebbe presentarsi come problematica sul terreno di gestione
di cantieri, che hanno delle caratteristiche particolari.
Naturalmente, ultima, ma non di minore importanza, la questione
quantitativa del personale che potrà essere così riassorbito.
Sappiamo quali sono i numeri passati, quali e quante siano state le
maestranze impegnate negli anni 2009-2010-2011 ed è importante
vedere quanto di questo personale, che ha delle caratteristiche
particolari dal punto di vista sociale, dell'età e delle condizioni
psicofisiche, che hanno sempre storicamente fatto oggetto di una
tutela molto significativa da parte della Regione, troverà
effettivo assorbimento in virtù della cosiddetta "clausola
sociale", se ci sia un assorbimento ampio e quali siano le garanzie
che scaturiscono dall'applicazione di questa normativa. Questa è la
nostra preoccupazione, questo è quanto chiediamo che sia messo sul
tavolo per una discussione approfondita e quanto mai necessaria in
questo momento.
Presidente
- La parola al Consigliere Donzel.
Donzel (PD)
- Grazie Presidente.
Egregi colleghi, abbiamo avuto l'opportunità con il collega
Louvin di seguire gli interessanti lavori di un seminario
organizzato dall'Assessorato sulla questione delle foreste di
protezione, a confermare come, ancora una volta, questo tema sia di
grande interesse anche per la nostra realtà regionale. Fra l'altro
volevo fare i complimenti ai rappresentanti dell'informazione del
TG3, che in un servizio sull'incidente che c'è stato sulla strada
di Champorcher, hanno bene illustrato cosa significa una foresta di
protezione, perché venendo a mancare uno di questi alberi, un
immenso pietrone si è staccato dalla montagna ed è sceso a valle.
Altri sono ancora resi parzialmente stabili dal ruolo che svolgono,
appunto, gli alberi. Di qui l'importanza di tutelare e coltivare
queste foreste di protezione, un ruolo straordinario a cui, nel
tempo, si sono affiancati i lavori sulla manutenzione dei sentieri,
che hanno un ruolo anche turistico, e tante altre attività di
notevole importanza. Quindi un settore assolutamente strategico,
dove noi, in tutti questi mesi, abbiamo soprattutto parlato di
numeri: cento in più, cento in meno, 660 o 650 hanno lavorato.
Consentitemi qui, oggi, di tracciare alcuni profili di persone
che mi hanno colpito all'interno di queste considerazioni puramente
numeriche, i numeri non dicono tutto; sarà perché qualche volta
avendo letto Zola e Gorky ho sempre avuto l'impressione che le
masse fossero tante persone... Allora, mi ha colpito il caso di una
persona - di cui non cito il nome per riservatezza - che da anni è
addetta agli impianti di risalita come lavoratore stagionale. Per
oltre sei anni ha lavorato nei cantieri forestali come operaio
specializzato, ha fatto tutti i corsi sulla sicurezza e corsi di
formazione per diventare un
bûcheron
specializzato ed adesso
attende una risposta da questo nuovo sistema di appalti. Un altro
che ha lavorato più di dieci anni nei cantieri forestali è
invalido, non percepisce nessuna disoccupazione, perché anche noi,
qui, facciamo delle generalizzazioni, diciamo che lavorano come
forestali e poi stanno in disoccupazione...ma questo non vale per
tutti, ci sono dei casi di invalidi che percepiscono una pensione e
che non hanno diritto alla disoccupazione. Questa persona si trova
con tre figli a carico, una moglie disoccupata, aveva due
automobili, una l'ha dovuta mettere via e non riesce più a pagare
il gas, l'affitto di casa sua. Cosa accadrà a questo soggetto? Un
altro caso: un cinquantasettenne, pochi anni dalla pensione prima
della riforma, adesso avrà un ben altro periodo di lavoro davanti a
lui, viene da un'esperienza di lavoro in cui ha dovuto cambiare
lavoro perché sono le ditte presso cui lavorava che hanno fallito.
Due ditte hanno fallito, in un caso non ha neanche recuperato tutti
i crediti dall'ultimo fallimento; ora ha vissuto il terzo
fallimento della sua vita, perché la "salvaprecari" è fallita e si
trova nella situazione di attesa. Non è una persona che non ha
voluto lavorare, sono le imprese presso cui lavora, compresa la
"salvaprecari", che lo hanno messo alla porta! Poi ci sono anche le
donne, di cui domani ricorderemo una giornata particolare dedicata
a loro. Una donna con tutta una vita di precarietà, ma fatta di una
precarietà nel mondo del lavoro: precaria nelle fabbriche, come
donna delle pulizie, lavapiatti, barista, non si è sottratta
neanche dall'esperienza ormai da quattro anni di lavorare nei
cantieri forestali. Termino con un caso particolare di un uomo di
quarantanove anni, separato, che non è più in grado di mantenere la
propria casa e la moglie, se andrà a vivere in un monolocale,
minaccia di non lasciargli più i figli nel week-end perché non
hanno la loro cameretta! Questo è un piccolo spaccato, per dire che
quei 200-300-500, eccetera, sono delle persone a cui era stato
detto che potevano investire professionalmente, cioè potevano
impegnare la loro esistenza in un'attività che è riconosciuta come
indispensabile a questa Regione dall'Assessorato con un recente
convegno, fra l'altro di grande qualità, sui progetti ALCOTRA.
Allora quello che chiediamo è, alla luce del fatto che dopo
l'incontro sindacale con il Presidente sono state espresse alcune
perplessità da parte dei sindacati - ma ci arrivano anche voci di
preoccupazione da parte del mondo delle imprese -, se si avvia ad
espletare le procedure di appalto, se tutto questo percorso procede
in modo spedito affinché non vi siano intoppi di alcun tipo. Poi la
cosa che mi è sempre stata più a cuore, cioè noi, con la società
salvaprecari, che avrà avuto mille difetti e che non è stata in
grado di portare avanti il servizio della forestazione, avevamo
però raggiunto l'obiettivo di costituire delle graduatorie...cioè
dare, almeno a chi aveva anni ed anni di servizio, una garanzia che
l'ultimo arrivato non passasse davanti, che chi non aveva certi
percorsi professionali scavalcasse chi veniva dopo!
Allora, questa cosiddetta "clausola sociale" rimane ad oggi un
oggetto misterioso rispetto alle modalità di trasparente accesso a
questa graduatoria da parte delle imprese. La graduatoria è
costituita da 1.200 nominativi, noi abbiamo fatto un grosso sforzo
perché in legge fosse messo che avevano la precedenza quelli che
avevano lavorato l'anno precedente; però si è messa in legge una
clausola sociale, ma questa norma, assolutamente legittima, che
chiedevamo noi non è stata messa in legge. Adesso chiediamo conto
che queste assunzioni, anche se fatte da parte di imprenditori,
avvengano con un criterio di massima trasparenza possibile, che si
capisca come mai tutti i primi che avevano più titoli...io immagino
saranno selezionati prima dalle imprese rispetto a quelli che
stanno nelle code della graduatoria! Se stanno davanti perché
avevano più titoli non si capisce perché le imprese non li
dovrebbero scegliere, quelli che hanno più esperienza, trattandosi
di un lavoro che - abbiamo verificato con l'Assessore - è un lavoro
che richiede una grossa competenza tecnica per operare all'interno
dei boschi in alcune attività. Quindi assolutamente deve essere
garantito che a chi questa esperienza l'ha acquista debba avere
riconosciuto questo percorso. Tutto questo, in questo momento, cioè
a pochi giorni dalla partenza dei cantieri, al di là del clima che
parla già di una precoce primavera, noi, queste risposte, non le
abbiamo, quindi chiediamo di averle oggi.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Le due interpellanze hanno un comune denominatore, in quanto
trattano l'argomento dei cantieri forestali e la loro
esternalizzazione. È anche il momento per fare il punto della
situazione
in itinere
, che è quella che è stata
rappresentata sulla base delle premesse e delle richieste di
chiarimenti e di informazioni che sono state appena presentate, che
si concretizzano in una serie di richieste a cui andrò a dare delle
risposte.
Per quanto riguarda l'intervento del collega Donzel, forse si è
allargato un po' il discorso su degli scenari effettivamente da
"Spoon River"
occupazionale, che hanno visto magari la
rappresentazione di situazioni che possono essere reali, ma guarda
caso queste lettere fanno parte della normale comunicazione che c'è
da parte di chi ha già operato nel nostro settore con i nostri
uffici, e comunque non abbiamo bisogno, sempre, di passare
attraverso queste affermazioni a volte un po' drammatizzanti. Direi
che io...mi atterrò ai quesiti che sono stati rappresentati proprio
per fare il punto della situazione.
In merito allo stato delle nuove procedure, con riferimento alla
data di lunedì 5 marzo 2012, confermo che sono stati espletati 44
appalti costituenti una prima
tranche
di lavori, di cui al
programma approvato con la delibera n. 3024/2011. Tali appalti
hanno interessato il settore della sentieristica (10 appalti),
quello delle sistemazioni montane (15 appalti), il verde pubblico
(8 appalti), le aree protette (3 appalti), il settore boschivo (8
appalti), quest'ultimo è in parte anche quello a cui faceva
riferimento il collega Donzel, che è stato illustrato per le
attività che lì si fanno in occasione del convegno sulle foreste di
protezione.
Per quel riguarda la preoccupazione che le assunzioni del
personale in graduatoria si svolgano nel modo più trasparente
possibile, posso affermare che il Dipartimento risorse naturali,
anche in base ad un accordo che è stato ribadito in occasione
dell'ultimo incontro che è stato organizzato dal Presidente con la
presenza del sottoscritto, si era preso l'impegno di aggiornare
l'elenco del personale che nel 2011 ha lavorato nel settore
forestale, sia sotto la società di servizi Vallée d'Aoste S.p.A.,
che sotto la Regione. L'aggiornamento consiste nel depennare
eventuali maestranze che per vari motivi non sono più interessate
ad essere inserite, ad esempio per raggiunto pensionamento, altro
lavoro, fortunatamente anche una ricerca di attività che
tradizionalmente erano svolte da persone residenti ed ultimamente
magari sono state abbandonate, sono quelle dell'attività in
alpeggio, pochi casi, ma significativi. Questo al fine di
presentare alle ditte vincitrici dell'appalto, che devono onorare
l'impegno della clausola sociale richiamata, un documento con dati
veritieri ed evitare in tal modo che siano chiamate delle persone
che non sono disponibili. Gli uffici vigileranno affinché le ditte
adempiano, tramite le assunzioni di operai, alla sopracitata
clausola sociale, mantenendo un atteggiamento trasparente e
neutrale. In particolare il collega Donzel richiamava le 1.200
persone che si trovano in elenco, ma il tutto è circoscritto ai 660
che vengono individuati come garanzia per il fatto di aver già
lavorato, quindi non è pescando nelle 1.200 persone ma nelle 660
che già hanno operato.
Poi per quel che riguarda le richieste del collega Louvin, è
importante dire che le imprese partecipanti agli appalti sia in
fase di iscrizione all'elenco ditte, sia nella domanda di
partecipazione al singolo appalto, hanno sottoscritto nel primo
caso e sottoscriveranno in sede di gara di aderire alla cosiddetta
"clausola sociale" che impegna la ditta ad assumere personale di
cui all'elenco in possesso del Dipartimento risorse naturali di cui
dicevo prima. Le modalità di assunzione passeranno attraverso
contatti diretti tra le ditte e gli operai, si concretizzeranno con
l'assunzione e la denuncia presso gli enti previdenziali ed
assicurativi e le strutture del dipartimento attraverso i propri
tecnici, come dicevo, vigileranno, oltre che sulla correttezza di
questi passaggi, anche sulla corretta esecuzione dei lavori che
dovranno essere, come sempre, vigilati e controllati dai nostri
tecnici. I tecnici controlleranno anche il corretto impiego delle
maestranze. Qui ricordo solo che, visto che è stata richiamata la
particolarità di quegli interventi che sono stati illustrati in
occasione del convegno sulle foreste di protezione, i progetti che
sono stati individuati, sono stati individuati sempre secondo le
modalità che tradizionalmente coinvolgevano gli enti del
territorio, i Comuni, i Consorzi di miglioramento fondiario, il
Corpo forestale e tutti quanti operano sul territorio, con progetti
puntuali e mirati. Non è cambiata l'individuazione delle attività
che si fanno sul territorio e quindi anche l'esempio dell'albero
che non ha fermato il sasso; evidentemente ci sono delle
imprevedibilità, però c'è tutto un elenco di interventi che hanno
le loro priorità e che fanno parte di questo piano lavori.
In merito all'effettiva esperienza delle imprese, quello che
chiedeva il collega Louvin, nella gestione dei cantieri montani e
per importi lavori superiori a 300.000 euro, si specifica quanto
segue: gli importi dei lavori sono decisamente inferiori alla
soglia dei 300.000 euro, non superano infatti il limite dei 150.000
euro a base d'asta, in quanto in genere trattasi di interventi
puntuali non di elevato importo, ubicati in ambienti difficili e
che richiedono tecniche di lavorazione particolari. Il riferimento
sono le imprese del settore artigiano, edile e del verde, di
dimensioni medio-piccole; il requisito relativo all'aver operato in
ambiente montano non è un elemento fondamentale, in quanto nessuna
norma lo prevede, tuttavia l'adesione al patto della clausola
sociale che comporta l'assunzione di personale avente esperienza
lavorativa nel settore garantisce la qualità del lavoro da
eseguire. E qui rientrano le professionalità acquisite nel tempo, a
seconda evidentemente del settore in cui ci si va a collocare,
siano essi servizi di cura del verde, di manutenzione dei boschi,
cioè a seconda dei settori ci sono delle professionalità che sono
specifiche, oppure nel settore degli investimenti: sistemazioni
montane o sentieristica.
In merito alla provenienza delle imprese concorrenti, i bandi di
qualificazione, uno per il servizio e l'altro per i lavori, hanno
dato il seguente esito: per i servizi, totale delle ditte iscritte
156, di cui 35 di fuori Valle (22,43 percento), verde e
forestazione, settore boschivo; invece sui lavori, totale delle
ditte 260, di cui 37 di fuori Valle (14,23 percento); si vede,
anche qui, che dove c'è più professionalità specifica ci sono
minori ditte che provengono dall'esterno per la complessità di
questi lavori che sono più particolari, sistemazioni montane e
sentieristica.
In merito a quanti dei lavoratori precedentemente impiegati la
Giunta intenda assorbire dalle imprese aggiudicatarie e quali
diverse soluzioni siano state approntate, si evidenzia che non è la
Giunta che assumerà il personale, ma saranno le imprese
aggiudicatrici attraverso l'adempimento della clausola sociale.
Detto questo, in sede di gara, al fine di responsabilizzare le
ditte, e tenuto conto che per la particolare natura dei lavori e la
loro ubicazione è necessaria un'approfondita conoscenza del
territorio, si è voluto legare l'aggiudicazione dell'appalto
all'assunzione di un numero minimo di operai. Ciò impegna
senz'altro le ditte all'adempimento non solo formale, ma direi
sostanziale della clausola sociale e garantisce l'Amministrazione
nella corretta esecuzione dell'opera. Non è dato sapere, al
momento, quante saranno le maestranze coinvolte, stante anche
l'ingresso nel settore di maestranze già alle dipendenze delle
ditte stesse. L'incognita occupazionale potrebbe riguardare quelle
maestranze che per età e/o problemi di salute non risulteranno
idonee al lavoro: su queste situazioni sono in atto approfondimenti
sia per la tipologia (lavori di utilità sociale), sia per eventuali
collaborazioni e sinergie con gli enti locali.
Ricordo che a seguito di questa prima tornata di appalti sono
previste delle fasi successive, anche sulla base della dislocazione
territoriale degli interventi che, non avendo una situazione
omogenea sul territorio, ma potendo operare all'inizio più nelle
zone basse del territorio per poi andare a fare i lavori in
quota...questa già era un'impostazione che veniva eseguita ed
attivata proprio per questi motivi logistici.
Presidente
- La parola al Consigliere Donzel.
Donzel (PD)
- Grazie Presidente.
Vede, Assessore, lei ha dato una risposta che in alcune parti è
assolutamente chiara e precisa, insomma avete fatto ordine nella
graduatoria; non ci ha fornito numeri in merito, ma si è capito che
alcune persone non ne fanno più parte, secondo quanto previsto dal
regolamento, e che i lavoratori che saranno sottoposti alle aziende
perché operino la loro scelta, sono quelli che hanno operato l'anno
passato, cioè i 660. Chissà perché non lo avete voluto mettere in
legge, perché lo avevamo proposto noi, poi di fatto avete adottato
questo provvedimento di buon senso e questo non può che rallegrarci
tutti.
Una piccola precisazione. Io ho fatto una citazione letteraria,
ma Zola e Maxim Gorky appartengono a quella letteratura che ispira
un minimo di ottimismo e di voglia di andare avanti nei lavoratori.
Ecco, quando lei cita
"Spoon River"
, non so se lo fa per uno
scivolone, ma di certo non ho capito una cosa: se ho detto il falso
citando le casistiche che le ho citato, se gli uffici erano già a
conoscenza di queste storie, allora tanto valeva non parlarne mai,
né darne notizia, oppure ne è stata data notizia da qualche parte e
io non leggo i giornali e quindi non ho letto tutte queste storie
raccontate! Sta di fatto che parliamo di persone, e la cosa che si
fa in qualche modo intravedere, un barlume che si vede, è che
sembra che non tutti verranno assunti dalle ditte private e che fra
questi non tutti che saranno assunti dalle ditte private coloro che
dovessero avere particolari problemi saranno oggetto di uno studio
da concertare con enti locali ed eventuali altri lavori per una
collocazione. Spero che questa cosa sia già in corso d'opera e
partita, perché vorrei capire queste persone, per vivere,
lavoravano sei-otto mesi all'anno...già l'anno scorso, con la
"salvaprecari", che è stata una mazzata incredibile con il taglio
sulle ore di lavoro, non hanno potuto lavorare...se adesso per fare
il giochino dei numeri e non delle persone, per dire "hanno
lavorato in 600", li faccio lavorare un mese...cioè, quella cosa lì
si chiama elemosina, non è un lavoro e non risponde affatto al
problema che stiamo sollevando noi! Non di elemosina stiamo
parlando, ma di diritto al lavoro per chi, per anni, ha svolto un
lavoro! C'è gente che per più di 10 anni ha lavorato per
l'Amministrazione regionale...non credo che nessuno sia mai stato
messo alla porta in questo modo.
Presidente
- La parola al Consigliere Louvin.
Louvin (ALPE)
- Grazie Presidente.
Vogliamo sgombrare il campo da equivoci e da drammatizzazioni
artistiche di questa vicenda, qui stiamo su un terreno purtroppo
nudo e crudo dei numeri, di cui ci è stata fornita una parte in
modo chiaro ed esaustivo da cui traiamo una lettura piuttosto
critica. Parliamo delle imprese che si aprono a questo mercato, un
quinto delle imprese viene da fuori Valle, una quota potenzialmente
significativa - poi si vedrà a consuntivo - che si innesterà in
questo campo, e sappiamo bene che dei 10.000.000 di euro che sono
destinati complessivamente a questi lavori, solo una parte andrà a
remunerare il lavoro, perché questo nuovo assetto con delle normali
utilità e benefici che traggono le imprese da questa attività e con
l'opera che viene prestata da soggetti ulteriori rispetto ai 660
che abbiamo in campo, porta a un restringimento molto pesante della
coperta.
Prima considerazione: è vero che si è alleggerita questa lista,
questa si è assottigliata per sfinimento, perché ci sono persone
che da due anni sono in uno stato di esasperante incertezza. In
questo caso capisco benissimo che si siano indirizzando ad altre
soluzioni, il che - se lei si pone in un'ottica di un mercato del
lavoro estremamente agile e mobile - può essere visto
positivamente; noi lo vediamo come negativo, perché quelli che
stanno trovando impiego in questo momento sono persone, all'interno
di questo comparto, più qualificate, più in grado di prestare con
efficacia la loro opera lavorativa e si stanno indirizzando verso
l'esterno. Quindi abbiamo ulteriormente indebolito questo "polmone"
di operai forestali e di personale che complessivamente opera anche
in altre mansioni, perché insomma ci sono mansioni che sicuramente
non troveranno più ricollocazione, e credo sentiamo tutti il peso
di queste richieste che ci vengono ad una soluzione
complessiva.
Assessore, a me pare che la clausola sociale che è stata molto
sbandierata qualche mese fa come salvifica, con questo impegno ad
assumere - traggo dalla modulistica che avete pubblicato - prima
dell'inizio dei lavori il numero di operai indicati nella lettera
di invito...ma ce lo può dire quanti, in base agli inviti che avete
mandato, sono quelli che saranno effettivamente collocati? Lei, in
questo momento, lo deve sapere...perché non ci dà questa risposta?
Perché quando le chiediamo quanti lavoratori intende effettivamente
far assorbire dalle imprese aggiudicatarie, non ci può già dire -
come ci può dire tecnicamente - quanti saranno vincolati
all'assunzione! Dall'altro lato, quanti saranno vincolati
all'assunzione: qui si apre una fase di ricerca, di
brassage
di questo personale che sarà un terno al lotto per moltissimi, con
mobilità, con destinazione anche ad attività diverse da quelle che
erano predisposti a fare secondo la logica precedente dei cantieri
forestali. Quindi questo è un settore che è esploso, è esplosa in
volo tutta un'organizzazione, tutto un patrimonio anche di
competenze, in parte di tutele sociali, in parte di sostegno a
fasce deboli, ma complessivamente questo è stato smantellato e
privatizzato, e noi crediamo che sia estremamente pericoloso.
Non abbiamo l'impressione che stia partendo un numero
sufficiente di cantieri ad assicurare la permanenza in servizio per
un numero sufficiente di ore; vorrei solo ricordare che queste
assunzioni non sono obbligatorie per un minimo di giornate, ma
questo - secondo quanto lei ha scritto - impegnerà per tutta la
durata dell'appalto, per cui se l'appalto viene concluso uno o due
giorni prima della chiusura di un ciclo che consente anche il
raggiungimento di una protezione per quanto riguarda il periodo di
disoccupazione...arrivederci e grazie! sicuramente l'impresa non lo
garantisce. Quindi è una clausola sociale particolarmente
"ballerina", da come l'abbiamo letta. Le abbiamo chiesto di darci
le precise modalità, non ho sentito una parola a chiarimento di
come vengono garantite queste situazioni.
Rimane una nostra, Assessore, e naturalmente Presidente della
Giunta, in quanto è interessato in prima persona in questa vicenda
dello smantellamento del settore forestale, rimane una nostra
fortissima preoccupazione ed ho l'impressione che dovremo tornare
molto presto sull'argomento. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK