Consiglio Regionale della Valle d'Aosta - Oggetto del Consiglio n. 1510 del 12 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1510 del 12 maggio 2022 - Resoconto
OGGETTO N. 1510/XVI - Reiezione di mozione: "Impegno a
rivedere le norme riferite all'accesso di ospiti e visitatori,
presso i reparti ospedalieri, le strutture socio-assistenziali,
socio-sanitarie e l'hospice, a seguito della cessazione dello stato
di emergenza Covid-19".
Marguerettaz (Presidente) -
Punto n. 42 all'ordine del
giorno. Collega Marquis, credo per mozione d'ordine ne ha
facoltà.
Marquis (FI) -
La ringrazio per la parola. Intervengo
perché ieri, relativamente alla problematica che si è generata
nella struttura protetta di Antey socio-assistenziale, sono state
rilasciate delle dichiarazioni che ci sono centosessanta posti
liberi e che quindi non ci sarebbero problemi di ricollocazione
degli ospiti della struttura.
Oggi risulta che le famiglie sono in stato di agitazione perché
si sono rivolte alle strutture dell'USL e pare che la situazione
non sia esattamente in questi termini, quindi chiederei conferma
all'Assessore se è vero che ci sono centosessanta posti liberi e
nel caso se possiamo avere l'elenco disaggregato di questi posti
nelle strutture territoriali.
Presidente -
Collega Marquis, non possiamo inaugurare una
question time
espresso, quindi credo che lei giustamente
dovrà una rappresentazione, l'assessore Barmasse avrà modo di dare
le indicazioni del caso. Procederei con l'ordine del giorno
avviato. La parola alla collega Erika Guichardaz.
Guichardaz E. (PCP) -
La cessazione dello stato di
emergenza e un po' queste regole modificate ampliano sicuramente la
mobilità di tutti noi e regolano in modo molto meno restrittivo
anche le disposizioni per l'accesso dei visitatori alle strutture
ospedaliere residenziali socio-assistenziali, socio-sanitarie e
hospice
, in particolare la legge 18 febbraio 2022 n. 11
all'articolo 7 prevede che i direttori sanitari garantiscano un
accesso minimo giornaliero non inferiore a 45 minuti. Accesso
minimo, purtroppo, che in questo momento in Valle d'Aosta non è
possibile e immagino che l'Assessore concordi con me che, rispetto
all'importanza dell'accesso dei visitatori ai pazienti, non solo vi
è un'importanza per una questione di relazione fra familiari e
ospiti delle strutture, naturalmente per accrescere il benessere
degli stessi, ma in alcuni casi questa vicinanza può anche aiutare
in qualche modo la carenza di personale, nel senso che anche
rispetto alla sorveglianza, alla mobilità, all'assistenza: ad
esempio, mi immagino rispetto all'igiene o alla somministrazione
dei pasti, sicuramente questo è uno degli obiettivi e delle cose
importanti che dovremmo in questo momento portare avanti.
Vi è poi tutta la parte invece dei pazienti terminali oppure
degli anziani che sappiamo bene necessitano anche non solo loro ma
i familiari stessi di una sorta di accompagnamento e sicuramente di
vicinanza in un momento non facile per le famiglie.
Facendo una rapida ricognizione all'interno della struttura
ospedaliera e all'interno delle RSA valdostane si vede che vi è una
disparità notevole fra strutture ma anche all'interno della
struttura ospedaliera, ad esempio, fra i diversi reparti, quindi vi
sono reparti dove l'accesso è su prenotazione, altri che, a seconda
se si è in un letto pari o in un letto dispari, vi è un accesso
differenziato, altre ancora dove magari l'accesso non è previsto
per il giorno pari o il giorno dispari ma magari per una o due
volte alla settimana massimo. C'è quindi una sorta di bailamme
sotto questo punto di vista, che naturalmente non agevola né i
pazienti, né i visitatori e i familiari degli stessi.
Abbiamo anche ricercato quanto avviene rispetto ad altre Regioni
e abbiamo potuto notare che vi sono, ad esempio in Regione Toscana
piuttosto che in alcune ASL piemontesi, delle regole chiare e
piuttosto uniformi su tutto il territorio in modo che, anche se un
paziente viene spostato da un letto pari a un letto dispari, non si
crei poi la non possibilità di visitarlo, ad esempio, perché anche
questa è una segnalazione che c'è stata fatta, quindi si mette una
sorta di regola che potrebbe essere una regola minimale,
naturalmente intesa e auspicando che questa venga estesa, perché,
come dicevo, la visita dei parenti è sicuramente una parte molto
importante per chi è in una situazione di malattia.
Quello che si chiede al Governo quindi è di cercare di trovare
delle soluzioni per agevolare le visite ma soprattutto per
uniformare e rendere più chiaro tutto ciò che avviene rispetto non
solo alla struttura ospedaliera, all'hospice, ma anche rispetto
alle strutture che ci sono sul territorio.
Presidente -
Ci sono dei colleghi che intendono
intervenire in discussione generale? Non vedo prenotazioni. La
discussione generale è chiusa. Per le repliche ha chiesto la parola
l'assessore Barmasse.
Barmasse (UV) -
Con riferimento all'oggetto della
mozione, che riguarda fondamentalmente un'omogeneizzazione degli
accessi nei reparti ospedalieri e nelle strutture
socio-assistenziali e socio-sanitarie e
hospice
, ricordo che
l'hospice è una struttura territoriale, quindi, nonostante sia
ubicata all'interno di una struttura ospedaliera, fa parte comunque
del territorio.
Per quanto riguarda le strutture residenziali,
socio-assistenziali e socio-sanitarie presenti sul territorio
regionale, informo che le disposizioni che erano state assunte con
l'ordinanza del Presidente della Regione n. 39 del 26 gennaio 2022,
così come modificata dall'ordinanza n. 99 del 14 febbraio 2022,
sono cessate con il termine dello stato di emergenza, circostanza
che, com'è stato riferito dagli uffici del Dipartimento legislativo
aiuti di Stato, ha segnato anche l'impossibilità da parte della
Presidenza della Regione di proseguire con l'emanazione di
ulteriori ordinanze a disciplina di materie attinenti al
Covid-19.
Alla luce di quanto premesso e considerato che gli ultimi
interventi normativi a livello centrale in materia di uscite
temporanee degli ospiti e di accesso dei visitatori alle strutture
residenziali socio-sanitarie e socio-assistenziale, il cosiddetto
"decreto riaperture", hanno prorogato fino al 31 dicembre 2022 le
disposizioni già vigenti, l'Assessorato della sanità salute e
politiche sociali ha inviato una specifica richiesta all'Azienda
USL della Valle d'Aosta al fine di valutare che vi fosse, sotto il
profilo sanitario, la necessità di assumere ancora indicazioni e
disposizioni regionali in un contesto in cui l'epidemia presenta
momenti di recrudescenza alternati a periodi di maggior stabilità
del contagio.
In attesa del suddetto parere clinico, per cui in questi giorni
si riuniscono i vertici della Direzione strategica dell'Azienda
USL, area territoriale e area prevenzione in realtà si sono riuniti
ieri e hanno elaborato un parere che verrà trasmesso ai competenti
uffici dell'Assessorato, che provvederà poi a girarlo sul
territorio per quanto riguarda la gestione delle strutture
socio-sanitarie, in tal senso, oltre a una problematica che era già
stata evidenziata da numerosi familiari - mi riferisco al problema
delle micro-comunità -, c'è stata anche una richiesta da parte
giustamente del CIPEL di poter avere un'uniformità di comportamento
sul territorio, anche perché queste strutture sul territorio non
hanno un direttore sanitario e quindi questo determina una presa di
responsabilità da parte del responsabile della struttura, che, il
più delle volte, anzi, quasi sempre, è un responsabile di natura
amministrativa e quindi non ha delle competenze cliniche.
Con queste determinazioni che dobbiamo vedere, quindi,
l'Assessorato sta lavorando alla produzione, oltre a questo, di una
norma che prevede che l'Azienda USL della Valle d'Aosta organizzi
un servizio mediante il quale specifiche figure sanitarie,
afferenti all'area territoriale della prevenzione, forniscano
supporto consulenziale in materia di sanità pubblica a tutte le
strutture socio-assistenziali e socio-sanitarie pubbliche e private
operanti sul territorio regionale. Questa è una carenza che noi
abbiamo perché non ci sono queste figure che sono cessate, anche se
ce l'avevamo, con la fine dello stato di emergenza, questo anche al
fine di uniformare i comportamenti delle strutture medesime sulla
stessa materia. Tale funzione sarà completamente disciplinata
nell'ambito dell'imminente rivisitazione dell'atto aziendale,
mentre, nelle more delle modifiche allo stesso atto, la funzione
sarà garantita da operatori individuati specificatamente allo scopo
all'interno delle due aree competenti, cioè territoriale e
prevenzione, questo in attesa dell'atto aziendale.
Quanto all'Ospedale, la Direzione medica di presidio
dell'Azienda USL ha riferito che le disposizioni che sono state
impartite recentemente nel mese di marzo e aprile derivano
anch'esse dalle attuali norme di cui al decreto riaperture, le
quali stabiliscono che l'ingresso in Ospedale è consentito ai
visitatori con
Green Pass
e DPI e mascherina. Inoltre, è
stato precisato che dal 2020 gli ingressi in Ospedale sono dotati
di sistemi automatici della rilevazione della temperatura
programmati per bloccare gli ingressi laddove si rilevi una
temperatura maggiore a 37.5, questo è l'accesso all'Ospedale.
Per quanto riguarda, invece, l'omogeneizzazione degli accessi
nei reparti ospedalieri, che io devo dire, pur condividendo i
presupposti che lei ha perfettamente esposto, dopo un confronto con
la Direzione ospedaliera con la quale ho avuto un confronto io
direttamente, la Direzione ospedaliera ha dato un parere negativo,
non la si ritiene possibile per le differenti fragilità dei
pazienti stessi: per esempio, un paziente dell'oncologia ha delle
necessità e delle criticità maggiori rispetto ad altri reparti o
rispetto alla rianimazione e questa differenza è dovuta anche,
purtroppo, alla presenza di vari focolai di Covid che si stanno
sviluppando in reparti. Si ritiene pertanto che sia necessaria una
certa flessibilità negli accessi che è stata demandata ai direttori
dei reparti.
Per quanto ho esposto, ritengo che questa mozione non possa
essere accettata, per cui le chiedo il ritiro o propongo
l'astensione da parte della maggioranza.
Presidente -
Per la replica, la parola alla collega Erika
Guichardaz.
Guichardaz E. (PCP) -
Grazie Assessore per la risposta.
Naturalmente la sua risposta non mi convince molto perché capisco
la flessibilità che debba avvenire rispetto alle persone più
fragili, ma questa flessibilità al ribasso io la trovo poco
opportuna, nel senso, che, secondo me, il minimo garantito a ogni
Valdostano di poter andare a trovare il suo familiare almeno una
volta al giorno deve essere garantito.
Dopodiché nei casi particolari e via dicendo questo può essere
rivisto, ma un criterio generale, secondo me, deve essere adottato.
Le ripeto, immagino che, come arrivino segnalazioni a me le
arrivino anche a lei, soprattutto nella fascia quella più fragile,
quindi tutta la parte degli anziani, ieri lo esplicitava anche bene
il consigliere Marquis, tutta quella fascia di popolazione anziana
ha assolutamente bisogno di un contatto continuo con i propri
familiari.
Sotto questo punto di vista, naturalmente non mi sento di
ritirare la mozione e comunque accolgo con favore che qualcosa si
stia facendo per cercare almeno di uniformare quello che è
all'interno del territorio perché effettivamente, anche rispetto
alla questione delle microcomunità, la situazione è piuttosto
imbarazzante perché, ripeto, vi sono strutture che permettono
l'accesso dei familiari una volta alla settimana per un'ora.
Secondo me, chi ha mai dovuto accudire a un anziano sa benissimo
che una volta la settimana per un'ora vuol dire che l'anziano si
sente completamente abbandonato. Questa è una questione, secondo
me, di umanità e quindi non ritengo di dover ritirare la
mozione.
Presidente -
Ha chiesto la parola il collega Marquis, ne
ha facoltà.
Marquis (FI) -
Anche noi come gruppo componente di Forza
Italia sosteniamo quest'iniziativa perché riteniamo che sia di buon
senso e soprattutto vada nell'indirizzo di cercare di uniformare le
norme per regolare gli accessi per dare chiarezza sul territorio,
dare a tutti le stesse possibilità, soprattutto su una tematica che
riguarda tutta la comunità valdostana e tocca i valori più
essenziali della vita. A questo riguardo riprendo le considerazioni
che ho fatto prima, perché credo che ci sia la necessità, quando si
parla di strutture socio-assistenziali, di avere un quadro ben
chiaro della situazione perché sono temi ampiamente delicati e che
toccano tutte le famiglie valdostane. Tutti sappiamo che per
accedere a queste strutture ci sono delle liste d'attesa, ci sono
dei tempi, non è così semplice e per questa ragione credo che
bisogna presidiare questo argomento con grande attenzione e bisogna
averne piena consapevolezza. I numeri sono importanti e hanno un
grande significato, quando li si pronuncia, bisogna essere certi di
quello che viene sostenuto e per questa ragione ritorno a chiedere
se si può avere la lista dei posti liberi nelle micro valdostane
per tranquillizzare tutti i Valdostani e tutti coloro che
eventualmente dovessero essere ricollocati nella struttura di
Antey.
Presidente -
Non vedo altre prenotazioni. A questo punto
chiedo di aprire la votazione. La votazione è chiusa.
Presenti: 34
Votanti: 17
Favorevoli: 17
Astenuti: 17 (Barmasse, Bertin, Bertschy, Caveri, Cretier,
Grosjacques, Jean-Pierre Guichardaz, Jordan, Lavevaz, Malacrinò,
Marguerettaz, Marzi, Padovani, Restano, Rosaire, Sapinet,
Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK