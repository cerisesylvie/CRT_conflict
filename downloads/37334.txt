Consiglio Regionale della Valle d'Aosta - Oggetto del Consiglio n. 1135 del 8 aprile 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1135 del 8 aprile 2015 - Resoconto
OGGETTO N. 1135/XIV - Interpellanza: "Assegnazione della
direzione lavori del cantiere dell'area archeologica di
Saint-Martin-de-Corléans di Aosta".
Presidente
- Per l'illustrazione, ha chiesto la parola il
Consigliere Cognetta, ne ha la facoltà.
Cognetta (M5S)
- Grazie Presidente.
Quest'interpellanza fa riferimento ad una notizia apparsa poco
tempo fa sui giornali rispetto all'affido dei lavori di
riqualificazione di Piazza Roncas da parte del Comune di Aosta ad
un gruppo di imprese e professionisti. Leggendo l'incarico
assegnato salta all'occhio che le imprese e i professionisti
coinvolti in quest'incarico sono gli stessi che lavorano per l'area
di Saint-Martin de Corléans, però con una differenza: che, per
quanto riguarda l'area di Saint-Martin de Corléans, questi
professionisti fanno da direzione lavori rispetto all'azienda che
esegue i lavori. Sono quelli quindi che controllano lo svolgimento
del lavoro stesso, mentre nel Comune di Aosta sono associati
insieme per sviluppare un lavoro, quindi per farlo assieme: questo
chiaramente genera un contrasto. Ora, è ovvio che sono due enti
diversi, la Regione e il Comune, ma è altrettanto ovvio che se in
Regione questi professionisti e quest'impresa hanno un ruolo
contrapposto, eh, la cosa che accade in Comune è quanto meno strana
se lavorano assieme. A questo punto faccio la domanda alla Giunta e
in particolare all'Assessore Rini, che mi risponderà: se è a
conoscenza di questa cosa e se non intende porre rimedio a questo
problema. Grazie.
Presidente -
Per la risposta, chiede la parola
l'Assessore Rini, ne ha la facoltà.
Rini (UV)
- Grazie Presidente.
Grazie al collega Cognetta che porta all'attenzione di
quest'aula sicuramente un tema importante. Venendo subito nel
merito delle risposte, con riferimento all'interpellanza di cui
all'oggetto, occorre innanzitutto fare delle puntuali premesse.
Innanzitutto i tecnici competenti della Sovrintendenza per i beni e
le attività culturali regionali hanno appreso solo dagli organi di
stampa, come peraltro il collega ricordava, dell'affido da parte
dell'Amministrazione comunale di Aosta dei lavori di
riqualificazione di Piazza Roncas al raggruppamento temporaneo di
imprese tra la ditta Caruso e Akhet S.r.l. e con la collaborazione
per la prestazione per i servizi di progettazione di COPACO,
dell'architetto Perinetti e dell'ingegnere Alesina.
Ancora in premessa in seguito gli stessi tecnici hanno ricevuto,
sempre per conoscenza, una lettera dello studio tecnico associato
Architettura 3, in cui si evidenzia, rispetto alle attività di
direzione lavori attualmente in corso presso l'area megalitica di
Saint-Martin de Corléans in Aosta, una presunta situazione di
incompatibilità e di sovrapposizione tra controllore, quindi della
direzione dei lavori e controllato, l'appaltatore, evidenza che
peraltro lei ha ben riassunto.
Infine, solo in data 2 aprile 2015, è giunta alla Soprintendenza
una comunicazione da parte del Comune di Aosta, che, se non
sbaglio, è proprio all'attenzione della Soprintendenza. Si comunica
che, per quanto riguarda l'area megalitica di Saint-Martin de
Corléans, a seguito di gara di appalto, il servizio di
progettazione preliminare definitiva ed esecutiva, nonché di
direzione dei lavori e di coordinamento della sicurezza
relativamente al parco archeologico nell'area megalitica proprio di
Saint-Martin de Corléans è stato affidato con provvedimento
dirigenziale n. 4144 del 6 settembre 2010 al raggruppamento
temporaneo di professionisti costituito da undici tra società e
persone fisiche, tra le quali anche COPACO S.r.l. di Aosta, che è
anche il capofila, e l'architetto Perinetti. Inoltre, sempre a
seguito di gare d'appalto, con provvedimento dirigenziale n. 930
del 20 marzo 2014, l'appalto per l'allestimento museale per l'area
megalitica di Saint-Martin de Corléans è stato affidato al
raggruppamento temporaneo di imprese costituito da quattro diversi
soggetti tra i quali l'impresa Caruso come mandante e non come
mandatario. Si precisa che nei bandi, nei disciplinari di gara e
nei contratti relativi ai due affidi della Regione sopra menzionati
non sono previste specifiche disposizioni che vietino la
collaborazione riscontrata nell'aggiudicazione dell'appalto del
Comune di Aosta. Considerati i dati in nostro possesso, possiamo
quindi allo stato attuale, e questo ci tengo a sottolinearlo,
quindi con gli elementi di cui abbiamo cognizione di
causa...affermare che innanzitutto i soggetti contraenti del Comune
di Aosta non coincidono con quelli risultanti dagli affidi della
Regione. Ancora: la collaborazione tra la ditta Caruso e Akhet
S.r.l. da un lato e COPACO, architetto Perinetti, ingegner Alesina
dall'altro, sembra circoscritta alla redazione del progetto e
destinata ad esaurirsi in breve durata, specie se rapportata a
quella del servizio di direzione lavori relativa al parco
archeologico. Si sottolinea infine che le attività di realizzazione
degli allestimenti dell'area megalitica di Saint-Martin de Corléans
in Aosta sono attualmente in corso e sono in linea con quelli che
sono i cronoprogrammi prefissati, che prevedono la realizzazione
dei lavori e la rendicontazione all'Unione europea entro il primo
semestre del 2016, cosa che avevamo già confermato nella precedente
seduta del Consiglio regionale. In conclusione, collega, come
dicevo prima, queste sono osservazioni che facciamo con gli
elementi di cui disponiamo, ma credo sia opportuno anche ricordare
che, proprio per l'estrema complessità giuridica della vicenda che
lei ha posto all'attenzione di quest'aula, la soluzione da
adottarsi verrà ricercata sicuramente, inevitabilmente, con il
supporto dell'Ufficio legale dell'Amministrazione regionale.
Grazie.
Presidente -
Grazie Assessore. Per la replica, chiede la
parola il Consigliere Cognetta, ne ha la facoltà.
Cognetta (M5S)
- Grazie Assessore.
Per la risposta, mi fa piacere che il cronoprogramma sia
rispettato, mi fa un po' meno piacere, e posso dare una
sollecitazione di quanto ho qui rispetto ad una determina
dell'Autorità garante dell'anticorruzione: la determina n. 4 del
2003, del 12 febbraio 2003, appunto, dove spiega, diciamo così, che
non ci può essere nessun rapporto di nessun tipo tra chi fa la
direzione lavori e chi invece sviluppa i lavori stessi. Ora,
sicuramente gli uffici sono a conoscenza di questa cosa, ma io le
lascio una copia così da ricordargliela, e soprattutto direi che,
al di là del raggruppamento di più persone che sono messe assieme,
resta un fatto importante, che, secondo me, va evidenziato: non ci
deve essere nessuna commistione tra chi controlla e chi fa un
lavoro, capisce? Poi che sia un gruppo di professionisti tra i
quali sono così compresi anche quelli che poi fanno i lavori
assieme, vedi il caso di COPACO, che, guarda caso, è capofila,
quindi è lui che gestisce direttamente, beh, questo è un ulteriore
motivo di allarme, anche perché non credo che in Valle non ci siano
altri professionisti che possono fare la direzione lavori di
Saint-Martin, ci saranno sicuramente. Ora, lei ha citato anche
un'azienda, una società che ha fatto un rilievo, questo
sinceramente io non lo sapevo, ma vuol dire a maggior ragione che
c'è attenzione su questo punto. Io quindi invito gli uffici
sicuramente e lei in prima persona a vigilare su questa cosa,
perché, secondo me, questa doppia diciamo così...questa commistione
tra chi deve fare il controllo e chi invece fa il lavoro, anche se
si tratta di lavori diversi o anche se si tratta solo della
progettazione, quindi di una piccola parte...però lei capisce che
fa suonare un campanello di allarme enorme, ma com'è possibile che
se un controllore e un controllato, che dovrebbero essere in
antitesi, cioè in contrapposizione...poi però su un altro lavoro si
mettono d'accordo e lavorano insieme anche per una piccola parte.
Questo, al di là delle specifiche tecniche, io direi suona
chiaramente come qualcosa che non si può fare, al di là, lo ripeto,
della determina dell'anticorruzione o di quello che succede,
d'altronde prova ne è che il Comune di Aosta vi ha avvisati, vuol
dire che insomma anche loro si saranno fatti scrupolo di chiedersi
com'è questa cosa qui, credo io. Se per favore quindi verifica con
attenzione, eventualmente spiega a questi Signori che hanno già
abbastanza lavoro e possono far fare del lavoro anche a qualcun
altro, non sarebbe una cosa così grave secondo me. Grazie.
Presidente -
Grazie. Punto 16 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK