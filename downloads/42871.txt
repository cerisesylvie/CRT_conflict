Consiglio Regionale della Valle d'Aosta - Oggetto del Consiglio n. 360 del 24 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 360 del 24 febbraio 2021 - Resoconto
OGGETTO N. 360/XVI - Interrogazione: "Valutazioni in ordine
alle modalità di organizzazione dell'ultima edizione della Foire de
Saint'Ours".
Bertin (Presidente) -
Punto n. 9 all'ordine del giorno.
Per la risposta l'assessore Bertschy.
Bertschy (AV-SA) -
Come tutti sappiamo la Foire de
Saint'Ours ha dovuto adattarsi a una situazione completamente nuova
e l'obiettivo di tutti è stato quello di provare a creare le
migliori condizioni perché il nostro artigianato di tradizione, i
nostri artigiani, questa importante manifestazione per tutta la
comunità non fosse abbandonata in un anno già di difficoltà per
tutti. Anche su stimolo delle iniziative che ci sono state in
Consiglio regionale, e devo dire anche su stimolo personale del
collega Distort che ci aveva invitato a cercare di mettere in campo
delle idee nuove per cercare di essere resistenti e resilienti in
una situazione così difficile, sono state messe in campo tutte le
idee che sono pervenute e soprattutto si sono adattate a una
situazione di pandemia che è cresciuta nel corso dell'autunno e che
ha obbligato le strutture a rivalutare pochi giorni prima
dell'edizione della fiera le decisioni che nel corso dell'estate
erano state assunte.
Con questo punto di partenza, con l'obiettivo di analizzare
quello che è stato fatto e di portare un valore aggiunto su quello
che ha funzionato, invece di ragionare per migliorarlo su quello
che abbiamo valutato migliorabile, rispondo all'interpellanza
partendo dalla prima domanda, che chiede con quale visione di
valorizzazione dell'evento e delle attività della Foire e con quali
modalità di coinvolgimento sono state scelte le varie attività
commerciali per l'esposizione delle opere e con quali criteri sono
stati regolati i rapporti con i commercianti.
Questa iniziativa che ha carattere simbolico e che è nata per
questa occasione è stata gestita, proprio perché nei compiti
dell'Amministrazione era necessario affiancare la ben sperimentata
vicinanza dell'organizzazione agli artigiani, rispetto alle
iniziative di Confcommercio che aveva bisogno di essere affiancata.
Abbiamo chiesto alla Chambre e a Confcommercio di aiutare
l'Amministrazione a dare il via a questa prima edizione della Foire
in vetrina. Un'edizione che ovviamente ha cercato di mettere a
contatto due realtà che durante la fiera non sempre hanno trovato
punti di accordo. Conosciamo bene le difficoltà che ci sono in
alcune occasioni, nell'esposizione dei banchetti che vanno a
coprire le vetrine e questo ovviamente comporta un'azione che non
sempre va a beneficio del commercio. Invece in questa occasione,
attraverso questa iniziativa, ci sono state delle iniziative molto
positive che hanno visto finalmente commercianti e artigiani
lavorare, anzi, lavorare di più nello spirito di portare avanti un
progetto insieme.
La modalità di scelta degli artigiani è stata quella di far
partecipare gli artigiani professionisti e gli hobbisti iscritti
alla 1021ª fiera, creando le condizioni perché anche coloro che
sono stati premiati nelle ultime cinque edizioni potessero
partecipare a questa iniziativa sperimentale. La modalità di scelta
è avvenuta attraverso la collaborazione con Confcommercio che ha
pubblicato un formulario, ha pubblicato sui propri social
l'iniziativa, ha scritto agli aderenti e poi ha ricondiviso questo
percorso. I criteri sono stati quelli di abbinare l'artigiano al
negozio là dove si sono ritrovati più volte a esporre, quindi con
un'idea di cercare di avvicinare le persone che già si conoscono.
Per quello che riguarda in particolare coloro che espongono negli
atelier il tentativo è stato quello di metterli il più vicino
possibile a Piazza Chanoux, anche se poi visto il numero di
artigiani sono state coinvolte anche Via San Anselmo e Via Porte
Pretoriane.
Agli artigiani è stato chiesto di prendere contatto con i
negozianti ed è stato previsto ovviamente di esporre manufatti di
non grandi dimensioni per ovvi motivi. È stato affisso il manifesto
dell'iniziativa e il negozio ha predisposto, per dare promozione
all'artigiano, una scheda con tutti i recapiti utili dell'artigiano
e con la descrizione delle opere. L'artigiano ha poi compilato una
liberatoria nei confronti del commerciante per questioni di
responsabilità di custodia delle opere.
La seconda domanda: se è stata effettuata un'azione di
monitoraggio e di valutazione professionale per verificare la
soddisfazione dei commercianti e degli artigiani in merito
all'iniziativa di cui è quesito? Rispondo sì. Sono in corso sia su
questa iniziativa che sul resto dell'organizzazione attività
debriefing
, appunto per verificare quello che ha funzionato.
Ci si è visti con la Chambre e Confcommercio il 19 febbraio, noi
abbiamo un rimando positivo da parte degli artigiani e molti hanno
comunicato agli uffici di aver apprezzato l'iniziativa e ci è stato
comunicato che successivamente sono stati anche contattati da chi
ha visto le opere esposte in vetrina.
La cosa interessante, che io almeno ho rilevato in maniera molto
positiva, è che questa iniziativa ha fatto nascere altre iniziative
spontanee. In particolare, tutta una serie di attività che
inizialmente o non avevano avuto la possibilità di intervenire o
non erano state contattate - c'è stata un'iniziativa interessante
di Viale Conte Crotti - che direi hanno dato un bell'impulso a
questa iniziativa che speriamo si possa ripetere in futuro e alcune
proposte sono state fatte nel corso di questa attività, di questa
riunione di venerdì scorso. Per esempio, si è pensato che si
potranno promuovere le due Foire nelle maggiori località
turistiche, sempre attraverso una collaborazione tra artigiani e
commercianti, e potrebbe essere interessante permettere agli
artigiani di essere presenti nei giorni successivi alla fiera nei
luoghi dove si vorranno esporre le opere e nelle vetrine e negozi
che daranno la disponibilità, così da poter continuare a dare
continuità a questo messaggio.
Con quale criterio di promozione e con quale procedura di
affidamento sono stati gestiti i servizi? L'individuazione delle
modalità, che appunto è avvenuta nel tardo autunno per i motivi che
ho detto in premessa, è avvenuta con la delibera di Giunta
regionale, gli affidamenti sono stati fatti con affidamenti
diretti, i contenuti sono all'interno della delibera che ha cercato
di provare a raccontare la fiera in una modalità virtuale,
on
line
, con questa nuova organizzazione, ovviamente con le
limitazioni delle attività che non hanno potuto essere in presenza.
Comunque si è cercato di dare evidenza agli artigiani, si è cercato
di ricordare gli artigiani scomparsi, si è cercato di dare
visibilità alle attività e ai prodotti del territorio, alla nostra
lingua, tutta una serie di iniziative che sono raccontate nella
delibera.
La collaborazione con il BREL, con l'IVAT e con una serie di
soggetti ci hanno anche permesso di garantire una visibilità nuova.
Su quest'attività sono in corso analisi per capire come
eventualmente potrà essere un'attività che potrà implementare
l'iniziativa della Foire, cercando anche di capire cosa può essere
migliorato, ma soprattutto quali sono i progetti che in futuro
possono rendere ancora più visibile l'appuntamento.
Concludo dicendo che sono ben accette eventuali analisi critiche
anche da parte da parte vostra, ma soprattutto proposte per
supportare la continuità dell'iniziativa.
Presidente -
Per la replica collega segretario Distort,
ne ha facoltà.
Distort (LEGA VDA) -
Grazie Assessore per la risposta.
Questa iniziativa segue una di pari oggetto, di pari argomento,
presentata in precedenza dal collega Carrel, oltre che da una mia
precedente iniziativa, come lei ha ricordato Assessore. Ci tengo a
citare il collega Carrel per gioco di squadra, per opportuno
spirito di squadra, perché insieme abbiamo redatto la presente
interrogazione e assumo io la parola avendo solo cinque minuti per
replica a nome anche del collega Carrel.
Come è noto, l'impostazione dell'interrogazione consiliare non
dà più spazio per ulteriori risposte da parte del Governo
regionale, ma a fronte della risposta che lei ha dato, Assessore,
si impongono alcuni quesiti che vorrei proporre come suggerimento
virtuoso che proviene dai banchi dell'opposizione. Mi conforta il
finale del suo intervento, Assessore, in cui dice: "ben vengano
consigli". Infatti, è proprio questo lo spirito, l'obiettivo mio e
nostro, mio e del collega Carrel come di tutta l'opposizione che
rappresentiamo: non è assolutamente sparare sull'ambulanza, che
ritengo, e l'ho sempre detto, un atteggiamento e un ruolo piuttosto
noioso. Interessa formulare degli indirizzi, dei quesiti, degli
approfondimenti, che servano in definitiva a migliorare il tiro, a
migliorare il servizio nei confronti della comunità. L'obiettivo
non è dare dei suggerimenti o degli spunti perché voi Giunta
possiate fare bella figura, l'obiettivo è la comunità, dare il
meglio di noi per la comunità.
In questo obiettivo questi suggerimenti sono proposti sottoforma
di domanda. Quindi, se interessato, prenda nota, poi posso anche
trasmetterglieli, a parte che può riascoltare la registrazione di
questa mia risposta.
Il primo quesito: il coinvolgimento dell'attività commerciali è
avvenuto sistematicamente su tutte le attività commerciali presenti
lungo il tradizionale percorso della Foire o solo su quelle
iscritte ad alcune associazioni di categoria? Dalla risposta non è
emerso, però avrei piacere e sarebbe importante capire questo,
perché se c'è qualcuno che è stato escluso, sicuramente questo non
potrà aver generato soddisfazione.
Altra domanda: l'abbinamento degli artigiani alle diverse
attività commerciali. Ha accennato qualcosa, ma ha seguito un
criterio tematico o è avvenuto per accordo diretto tra gli
interessati?
Terzo quesito: si è pensato a un allestimento grafico che
fungesse da
format
per evidenziare immediatamente la
presenza di oggetti di artigianato e di tradizione all'interno
degli spazi commerciali? Ricordiamoci che la grafica è
comunicazione e la comunicazione è messaggio, è estremamente
importante che ci sia un format, che sia immediata la percezione,
che quando uno entra in un negozio dica: "Ah ecco, già è vero, sono
i giorni della fiera di Sant'Orso, hanno messo per allestimento di
vetrina degli oggetti d'artigianato". Deve essere chiaro questo
messaggio e noi possiamo usare questo servizio, la grafica, il
format.
Altra riflessione: si è effettuata una verifica con i
commercianti coinvolti durante e a seguito di queste iniziative per
capire il riscontro commerciale, sia per le opere che per i negozi
ospitanti? Lei mi ha accennato che è in corso questa verifica. Beh,
immagino che sia abbastanza normale, perché se non era stata
pensata da voi, sicuramente quando il 12 febbraio io ho depositato
questa interrogazione ho suscitato l'interesse. In ogni caso non è
questione di chi si prende il merito, è questione di eseguire il
bene di una collettività.
Altra riflessione: si è generato un meccanismo di valorizzazione
reciproca tra le attività commerciali e le opere? Lei ha detto che
sono un po' nati anche alcuni atteggiamenti positivi tra due
categorie tendenzialmente in conflitto. Si è generato l'interesse
nei confronti delle opere esposte? Si sono generati meccanismi di
interesse verso gli artigiani?
Ecco, queste domande a titolo di suggerimento, esprimono il
tenore del lavoro che l'Amministrazione, attraverso i suoi uffici,
è tenuta a svolgere. Altrimenti non si tratta di progetti pensati e
realizzati per valorizzare le nostre attività e le nostre
eccellenze, ma si tratta solo di semplici esperimenti e il mondo
imprenditoriale, in questo terribile periodo, non ha assolutamente
bisogno di esperimenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK