Consiglio Regionale della Valle d'Aosta - Oggetto del Consiglio n. 2102 del 5 dicembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2102 del 5 dicembre 2011 - Resoconto
OGGETTO N. 2102/XIII - Interpellanza: "Situazione gestione
dell'Azienda USL".
Interpellanza
Considerato il difficile momento che sta attraversando il
Paese e, con esso, anche la Valle d'Aosta;
Preso atto delle dichiarazioni rilasciate da alcuni
amministratori regionali secondo i quali nelle proposte di
"risparmi" a livello locale verrebbe escluso il comparto
sanitario;
Concordando sulla scelta di non incidere, per quanto
possibile, su di un settore di primaria importanza come quello
socio-sanitario;
Si rileva, tuttavia, che la scelta di rifinanziare la sanità
valdostana andrebbe a coprire ancora una volta, il probabile nuovo
disavanzo dell'Azienda Sanitaria che, pare, viaggi nuovamente
attorno ai due milioni di euro di deficit;
Ricordato come già nel precedente esercizio finanziario
eravamo intervenuti su questo argomento segnalando l'atipicità di
una gestione aziendale che, nonostante i risultati negativi di
bilancio, veniva premiata e riconfermata;
i sottoscritti Consiglieri regionali
Interpellano
l'Assessore competente per sapere:
1) se corrispondono al vero le indiscrezioni secondo le quali
l'Azienda Sanitaria Locale della Valle d'Aosta si appresterebbe a
presentare, per il secondo anno consecutivo, un bilancio in
negativo;
2) a quanto ammonta, eventualmente, il deficit dell'Azienda
Sanitaria Locale della Valle d'Aosta;
3) se si intende intervenire sulla Direzione Generale
Aziendale, alla luce delle reiterate gestioni in negativo
dell'Azienda Sanitaria Locale.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie Presidente.
Considerato il difficile momento che sta attraversando il Paese
e, con esso, anche la Valle d'Aosta; preso atto delle dichiarazioni
rilasciate da alcuni Amministratori regionali secondo i quali nelle
proposte di risparmi a livello locale verrebbe escluso il comparto
sanitario; concordando sulla scelta di non incidere, per quanto
possibile, su di un settore di primaria importanza come quello
socio-sanitario, si rileva, tuttavia, che la scelta di rifinanziare
la sanità valdostana andrebbe a coprire ancora una volta il
probabile nuovo disavanzo dell'Azienda sanitaria che pare viaggi
nuovamente attorno ai 2.000.000 di euro di deficit; ricordato come
già nel precedente esercizio finanziario eravamo intervenuti su
questo argomento, volevamo sapere dall'Assessore se corrispondono
al vero le indiscrezioni secondo le quali l'Azienda sanitaria
locale della Valle d'Aosta si appresterebbe a presentare, per il
secondo anno consecutivo, un bilancio in negativo, ed a quanto
ammonta eventualmente il deficit dell'Azienda sanitaria locale
della Valle d'Aosta. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Su questo argomento
vorrei subito dare un paio di risposte precise e poi sicuramente
già una possibilità di discutere sul bilancio dell'azienda.
Si deve premettere, che per quanto riguarda il primo punto,
"se corrispondono al vero le indiscrezioni secondo le quali
l'Azienda Sanitaria Locale della Valle d'Aosta si appresterebbe a
presentare, per il secondo anno consecutivo, un bilancio in
negativo"
, nella parte in cui si dice che l'Azienda sanitaria
si appresterebbe a presentare per il secondo anno il bilancio in
negativo, che l'affermazione non è corretta, perché il bilancio di
esercizio 2010 adottato con deliberazione del Direttore generale n.
848/2011, evidenzia, al contrario, un utile di esercizio pari a
127.024 euro. Conseguentemente non è fondata l'affermazione secondo
la quale l'azienda si appresterebbe a presentare per il secondo
anno consecutivo un bilancio di esercizio negativo.
Per quanto riguarda la corrispondenza al vero circa un possibile
risultato di esercizio negativo sull'esercizio in corso, si rimanda
al risultato definitivo che si troverà in primavera quando si farà
il consuntivo, ma è vero che non siamo più nei periodi antecedenti
al 2008 dove era possibile appianare e dare ogni anno delle risorse
in più, quindi potrebbe essere che quest'anno si vada leggermente
in negativo per quanto riguarda il bilancio. Naturalmente queste
indicazioni sono state comunicate un paio di mesi fa, quindi
abbiamo sollecitato l'azienda a cominciare a ridurre il più
possibile questo trend. Adesso in realtà non lo sappiamo, anche
perché con alcune manovre correttive cerchiamo di migliorare questo
trend negativo, quindi in risposta alla seconda domanda, ovvero a
quanto ammonterebbe il deficit, la risposta è che lo sapremo a
marzo/aprile, quando ci sarà il consuntivo generale.
Per la terza domanda:
"se si intende intervenire sulla
Direzione Generale, alla luce delle reiterate gestioni in
negativo"
, ricordo che l'unica gestione aziendale che ha
registrato una perdita in negativo è stata nel 2009, dove la
perdita ammontava a 1.996.801 euro ed è stata ripianata
dall'azienda stessa, attraverso l'utilizzo di avanzi di
amministrazione pregressi; pertanto da 10 anni a questa parte
l'unico anno con un trend negativo è stato il 2009.
Stiamo pertanto monitorando attentamente le spese. Gli anni
passati si poteva erogare quel 3,5-4% in più che veniva chiesto da
tutte le aziende, ma quest'anno abbiamo garantito uno 0,4%. Qualche
giorno fa mi sono recato a Bolzano per una riunione con gli
Assessori di Trento e Bolzano, quest'ultimo con accento vagamente
tedesco mi ha detto "zero in più rispetto all'anno precedente"
sottolineando che bisogna cercare di mantenere una sanità di
eccellenza, con una politica di rigore soprattutto sulla spesa.
Grazie.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore che mi conforta di
questa notizia, speriamo che sia così, ma questo non toglie che
anche in Valle d'Aosta abbiamo un grido di allarme non
indifferente. Il primo dicembre, a Roma, c'è stato il nono rapporto
sull'attività ospedaliera, anche la nostra Regione non è immune per
inefficienza - siamo al 35 percento -, sono dati che arrivano e
poi, se sono sbagliati, non se la prenda, Assessore!
Al di là di quello, volevamo dare un contributo visto che la
situazione che si sta creando non è più come una volta; adesso
veramente bisogna riflettere maggiormente, perché tutte queste
ricadute le pagano i cittadini e volevamo fare un minimo di
proposta. Ad esempio, per poter veramente risparmiare...perché con
l'USL bisogna mettersi attorno ad un tavolo e vedere cosa bisogna
fare, poiché il futuro non è roseo come è stato fino ad
oggi...pensiamo alla riduzione delle ricette, alla riduzione degli
esodi sanitari, sono ancora troppe le persone che vanno fuori Valle
per farsi operare al ginocchio - o agli arti in generale, o per
altre patologie che ci sono anche da noi -, alla riduzione dei
ricoveri impropri attraverso una maggiore sensibilizzazione dei
medici sul territorio, alla riduzione della spesa farmaceutica.
Anche dal punto di vista organizzativo si può fare qualcosa:
concentrare gli acquisti creando una centrale unica per tutta la
sanità, e non come oggi dove ogni struttura ha i suoi dipendenti
che si devono gestire le gare di appalto, adottando magari anche
regole e procedure diverse, una struttura unica che si occupa di
tutte le gare riuscirebbe a strappare anche risultati economici
migliori e farebbe risparmiare l'azienda. Bisogna rendere più
efficiente il sistema delle prenotazioni perché, anche qui, se le
liste di attesa sono troppo lunghe, la gente si orienta sul privato
o su altre strutture che poi dobbiamo rimborsare. Bisogna definire
un piano degli interventi edilizi e strutturali e rispettarlo; in
questo caso le azioni dell'ultima ora, i cambi di programmi, gli
interventi non pianificati favoriscono la lievitazione dei costi e
sfuggono al controllo della spesa.
Citiamo solo alcuni esempi di programmazione fasulla: nel 2010
era prevista l'ultimazione dei lavori di sistemazione della
dialisi, e non sono ancora conclusi; nel 2010 erano previsti i
lavori di sistemazione della terapia neonatale e non sono ancora
iniziati; nel 2011 era previsto il trasferimento del dipartimento
di prevenzione della nuova sede, ma ci risulta che tale intervento
sia stato posticipato al 2012; nel 2011 dovevamo iniziare i lavori
di parziale sistemazione del Poliambulatorio di Châtillon e, al
momento, nulla è ancora definito; nel 2011 dovevano iniziare i
lavori dell'Unità coronarica e, al momento, nulla è stato
programmato, senza tornare sul già dibattuto caso del prefabbricato
del Laboratorio analisi temporaneo, che costa più di 3.000.000 di
euro ed è destinato ad essere rimosso - almeno così è stato detto
dall'Assessore qualche tempo fa - al termine dei lavori di
ristrutturazione del nuovo Laboratorio analisi, dentro l'area di
ampliamento dell'ospedale. Una decisione, questa, davvero
incomprensibile, perché a questo punto il laboratorio, visti i
costi, resta lì per sempre e nei locali lasciati liberi
nell'ampliamento si realizza qualcos'altro. Solo in questo modo si
evitano altri sprechi, dai quali un giorno sarebbe bello capire chi
li paga...magari sarebbe bello che la Corte dei Conti ci mettesse
il naso!
Infine torniamo ai possibili risparmi odierni: parliamo dei
troppi incarichi e consulenze anche affidate all'Azienda sanitaria,
sia a professionisti esterni, riduzione e revisione
dell'organizzazione dei dipartimenti, perché non costituiscono
alcun risparmio, ma spesso rappresentano uno spreco legato alle
inutili riunioni che si devono fare ed in cui sono coinvolti
diversi soggetti; revisione delle gare di appalto per la
manutenzione delle strutture ospedaliere ed extraospedaliere.
Concludo dicendo che ritengo che una riflessione su queste cose
vada fatta per il miglioramento della struttura, ma anche per non
far pagare sempre ai cittadini, perché sono sempre loro che ci
rimettono! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK