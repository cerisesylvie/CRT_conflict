Consiglio Regionale della Valle d'Aosta - Oggetto del Consiglio n. 2884 del 29 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2884 del 29 maggio 1987 - Resoconto
OGGETTO N. 2884/VIII - INIZIATIVE VOLTE A GARANTIRE
CONDIZIONI DI INCOLUMITÀ E SICUREZZA PER LA POPOLAZIONE VALDOSTANA,
IN PREVISIONE DI INCIDENTI NUCLEARI. (Approvazione di mozione -
Svolgimento di interrogazione e interpellanza).
PRESIDENTE:
Se non vi sono obiezioni da parte del
Consiglio, si procede alla discussione congiunta degli oggetti
iscritti ai punti 38, 11 e 12 dell'ordine del giorno concernenti la
mozione, l'interrogazione e l'interpellanza presentate
rispettivamente dal Consigliere Torrione, dai Consiglieri Mafrica e
Tonino, e dal Consigliere Sandri, di cui do lettura:
MOZIONE
L'intera Europa sta vivendo sotto l'incubo di una sorta di
"sindrome di Chernobyl" per effetto non solo di un preoccupante
aumento del tasso di radioattività rilevato in alcuni paesi tra cui
Francia, Svizzera e Germania occidentale, ma anche a causa dei
gravi incidenti verificatisi in Francia alle centrali nucleari di
Creys-Malville e di Pierelatte.
La nostra Regione si trova a poche centinaia di chilometri dagli
impianti termonucleari francesi per cui non può non destare
legittima preoccupazione l'insorgere di inconvenienti che possono
determinare tragiche conseguenze per la nostra collettività.
La Valle d'Aosta ha già pagato un prezzo elevatissimo sul piano
dei danni al proprio patrimonio paesaggistico e ambientale per il
passaggio, nell'ambito del suo territorio, dell'elettrodotto
Superphoenix che trasporta energia prodotta tra l'altro proprio
dall'impianto nucleare di Creys-Malville nell'ambito del progetto
chiamato appunto Superphoenix, progetto a cui partecipano enti
produttori di energia di tre Stati (Francia, Germania Ovest e
Italia) fra cui l'Enel.
Ora a tali danni, in alcuni casi addirittura irreparabili,
arrecati all'ambiente valdostano se ne possono aggiungere altri ben
più gravi che possono toccare la salute se non la vita stessa della
popolazione della Valle.
Peraltro le incertezze e le titubanze incomprensibili e
colpevoli manifestate dalle Autorità francesi nel non disattivare,
anche solo temporaneamente e per consentire le doverose e opportune
verifiche, le centrali in questione impongono una presa di
posizione netta e precisa da parte dell'Amministrazione regionale
volta a garantire la predisposizione di tutta una serie di misure
capaci, nel limite del possibile, di far fronte ad una "emergenza"
di tipo nucleare.
La drammatica vicenda di Chernobyl ha posto in evidenza come una
corretta e sollecita informazione possa per lo meno consentire di
mettere a fuoco la situazione e di adottare i primi e più urgenti
interventi.
È chiaro, come ha giustamente puntualizzato recentemente il
Presidente della Giunta Rollandin, che la nostra Regione contornata
com'è da una sorta di "cintura nucleare" rappresentata dalle
centrali atomiche francesi, svizzere e italiane possa essere
considerata in questo senso ad "alto rischio" per cui è opportuno
che venga predisposto in via precauzionale un vero e proprio piano
di intervento volto a fronteggiare una eventuale situazione di
pericolo alla luce anche della considerazione che la particolare
posizione geografica della Valle e le sue condizioni morfologiche
consentono sbocchi viabili molto limitati e quindi difficilmente
praticabili in caso di necessità determinata ad esempio da una
possibile evacuazione della popolazione.
Tutto ciò premesso, si propone che il Consiglio
regionale
DELIBERI
1) di dare mandato alla Giunta regionale di costituire un
apposito Comitato tecnico-scientifico, la cui composizione
comprenda anche rappresentanti dell'Enel, con il compito specifico
di valutare tutti i dati su possibili aumenti della radioattività
sul nostro territorio nonchè di suggerire tutte le misure atte a
scongiurare l'insorgere di situazioni di pericolo per la
popolazione valdostana specie in riferimento al funzionamento della
centrale termonucleare di Creys-Malville;
2) di dare mandato alla Giunta regionale, tramite l'apposito
servizio di Protezione civile, di elaborare un piano volto a
garantire le condizioni di incolumità e di sicurezza della
popolazione anche in previsione di incidenti di tipo nucleare che
possano richiedere la evacuazione della popolazione stessa.
F.to: G. Torrione
INTERROGAZIONE
RICORDATO che con lettera 90/87 del 15.04.1987 il Gruppo
Comunista aveva sollecitato il Presidente della Giunta a richiedere
al Governo centrale ed alla Presidenza dell'Enel interventi
affinchè la centrale di Creys-Malville cessasse la produzione di
energia elettrica;
RAMMENTATO che, nel corso della discussione sull'incidente
nucleare verificatosi nella centrale nucleare di Chernobyl, si era
auspicato un potenziamento della rete valdostana di rilevazione dei
dati sulla radioattività dell'aria, del suolo e negli alimenti;
i sottoscritti Consiglieri regionali
INTERROGANO
il Presidente della Giunta per sapere:
1) quali iniziative sono state prese dalla Giunta nei confronti
del Governo e dell'ENEL, in occasione dell'incidente alla centrale
di Creys-Malville;
2) a che punto è il potenziamento della rete di rilevazione
della radioattività in Valle d'Aosta.
F.ti: D. Mafrica, A. Tonino
INTERPELLANZA
APPRESO dai quotidiani "Il Manifesto" e "Libération" di un
guasto occorso alla Centrale nucleare di Creys-Malville (Francia)
che provoca la perdita di cinquecento chilogrammi di sodio al
giorno dal reattore veloce al plutonio;
PREOCCUPATO delle dichiarazioni attribuite ai responsabili di
tali centrali che hanno dichiarato di essere "bien emmerdés"
(Manifesto 8.4.1987) e che "l'incident qui affecte la centrale
depuis le début du mois d'avril est sérieux" (Libération
6.4.1987);
CONSTATATO che il Dr. Gilbert Cabat, direttore del consorzio
Superphoenix ha ammesso di aver informato solo il Governo svizzero
di tale incidente, in quanto unica nazione confinante ad avere
richiesto di essere messa al corrente;
RICORDATO che tale fuga di sodio impedirebbe le contromisure
necessarie, nel caso si ripetesse un incidente come quello del
gennaio 1986, in cui durante la carica del Superphoenix, si
verificò un surriscaldamento anomalo;
SOTTOLINEATO che la Valle d'Aosta giace all'interno del
raggio di diretto impatto nucleare in caso di incidenti al reattore
sopracitato;
INTERPELLA
il Presidente della Giunta per conoscere se è sua
intenzione:
-
richiedere all'ENEL, al Governo italiano ed ai
rappresentanti diplomatici della Francia nel nostro paese di essere
tenuti al corrente della reale situazione presente e futura del
Superpheonix;
-
prendere contatti con i responsabili diretti della centrale
di Creys-Malville per avere dirette spiegazioni sull'incidente in
atto;
- predisporre una campagna di informazione dettagliata
rivolta alla popolazione valdostana perchè sia perfettamente in
grado di comprendere i rischi legati alla centrale nucleare di
Creys-Malville e delle procedure di protezione civile da attuare in
caso di incidente.
F.to: G. Sandri
PRESIDENTE
: Ha chiesto di illustrare la mozione il
Consigliere Torrione, ne ha facoltà.
TORRIONE - (P.S.I.):
Credo che su questo argomento sia
necessaria una profonda riflessione, anche perchè gli incidenti
recenti alle centrali termonucleari di Creys-Malville e di
Pierelatte in Francia hanno riproposto in termini drammatici il
rischio di incidenti nucleari.
La frequenza con cui si ripetono questi tipi di incidenti non
può non far pensare agli enormi rischi che tutti noi corriamo in
conseguenza di una impostazione di questo genere. La nostra
posizione come partito sul problema nucleare era chiara ed
inequivocabile; purtroppo mi rammarico, e lo dico pubblicamente,
che non si possano svolgere i referendum, di cui uno era sul tema
del nucleare. Devo però sottolineare, per restare nell'argomento
della mozione, come la Valle d'Aosta si trovi in una situazione di
particolare pericolo, in quanto è collocata al centro di una sorta
di cintura di centrali termonucleari, sia francesi che
svizzere.
La mia mozione vuole richiamare l'attenzione della Giunta
regionale sul fatto che le particolari condizioni orografiche della
nostra Valle in effetti pongono il problema di un incidente a
rischio nucleare in termini diversi.
Avevo apprezzato quando cinque anni fa la Regione si era fatta
promotrice di una serie di incontri con i vari Amministratori
comunali per predisporre un piano che riguardasse anche questa
eventualità; era un piano relativo alla protezione civile che
contemplava anche la malaugurata ipotesi di un eventuale sgombero
della popolazione valdostana, non solo in conseguenza di un
incidente di questo genere (anche se metteva al primo punto questa
possibilità), ma di incidente di altra natura.
Penso che il fatto che la nostra Regione comunichi con il resto
d'Italia attraverso un unico passaggio e sia bloccata dalla catena
delle Alpi dall'altra parte, per eventuali sconfinamenti in
territorio francese o svizzero, ci deve far meditare su questa
scongiurabile e non ipotizzabile eventualità che si prospetti la
necessità di far evacuare la popolazione della nostra Regione.
Ho posto questo problema perchè credo che un'opera di
prevenzione in questo senso, anche predisponendo tutti i mezzi
necessari per far fronte ad una catastrofe di questo tipo, non sia
fare - come ha scritto qualche giornale - del facile allarmismo, ma
sia invece prendere atto in via precauzionale che la
predisposizione di un piano di intervento in questo senso può
postulare una ipotesi concreta di possibilità per la popolazione
valdostana di trovare quelle forme di assistenza nel caso si
verifichino incidenti non solo di tipo nucleare.
La mia mozione è abbastanza precisa e specifica; chiede due cose
essenzialmente, per investire anche un ente che nella Centrale di
Creys-Malville ha una partecipazione diretta del 35%. Si chiede,
come primo intervento, che si crei un apposito comitato
tecnico-scientifico, al fine di valutare tutti i dati possibili
sugli aumenti della radioattività sul nostro territorio, e qui
aprirei una parentesi per chiedere anche agli Assessori competenti
a che punto è la predisposizione di quel piano di intervento che la
Regione aveva prospettato nei mesi scorsi, del quale non ho più
sentito parlare.
L'altro intervento che si chiede è di dare mandato alla Giunta
regionale, tramite l'apposito servizio di protezione civile, di
elaborare un piano volto a garantire le condizioni di incolumità e
di sicurezza della popolazione valdostana anche in caso di
evacuazione in conseguenza di un incidente di tipo nucleare.
PRESIDENTE
: Ha chiesto di parlare il Consigliere Sandri
per l'illustrazione dell'interpellanza, ne ha facoltà.
SANDRI - (N.S.)
: Avevo sperato di intervenire
precedentemente, quanto meno perché l'interpellanza presentata è
stata la prima iniziativa che è stata portata in Consiglio su
questo problema.
Volevo ricordare, nell'illustrazione di questa mia
interpellanza, come in pochi giorni le notizie ai primi di aprile
si siano notevolmente aggravate, e che sui giornali nel giro di una
settimana, da alcune solite, tranquillizzanti dichiarazioni di
dirigenti dell'ENEL francese, l'EDF, e di alcuni sempre ben
informati giornalisti italiani, si è passati invece a capire come
l'incidente occorso ad aprile nella centrale del Superphoenix di
Creys-Malville sia stato un incidente molto grave. E questa gravità
deve essere sottolineata anche nel nostro Consiglio regionale,
perchè la differenza fondamentale fra l'impianto di Creys-Malville
e tutte le altre centrali nucleari è che in caso di incidente
all'impianto, la reazione nucleare all'interno non si spegne da
sola, ma va in esplosione.
Il problema grosso è che, essendo un reattore al plutonio,
abbiamo una grandissima esplosione, e inoltre la immissione per una
vastissima area di un prodotto che oltre ad essere gassoso e
radioattivo è anche velenoso.
Quindi la popolazione dovrà essere informata di cosa è questo
reattore, come mai è così vicino alla nostra Regione, e quali sono
gli scenari che sicuramente sono stati studiati dai progettisti
degli impianti, che possono coinvolgere la Valle d'Aosta.
Ed è proprio per questa mancanza di informazione, di cui
chiedevo al Presidente della Giunta - che possiamo ringraziare per
le dichiarazioni rilasciate alla stampa - che dobbiamo chiedere
questo intervento per avere più informazioni e per avere la
sicurezza che i canali di informazione siano sempre aperti.
Voglio ricordare che Gilbert Cabat, Direttore del Consorzio
Superphoenix - 33% ENEL, 50% EDF, 16% un Ente tedesco - ha ammesso
sul giornale "Libération" di aver informato soltanto il Governo
svizzero di tale incidente, in quanto unica nazione confinante ad
aver richiesto di essere messa al corrente.
Lo Stato italiano è così impreparato che non ha neanche delle
procedure per conoscere direttamente quando e come ci sono questi
incidenti.
A questo punto siamo autorizzati come Regione, essendo
confinanti, e trovandoci in un arco di trecento km di distanza
dall'impianto, a chiedere delle assicurazioni che qualunque
incidente succeda, si debba venirne a conoscenza. È pertanto
importante sapere dal Presidente della Giunta se è sua intenzione
prendere contatti con i responsabili di Creys-Malville.
L'altra parte, che è stata ripresa dal deliberato della mozione
presentato dal Gruppo socialista, è quella di predisporre una
campagna di informazione e di segnalazione alla gente di cosa è
questo problema e anche di quali sono le metodiche di protezione
civile che la gente deve conoscere. In proposito credo che i
referendum, purtroppo rinviati, sarebbero stati una ottima
occasione per informare la nostra popolazione dei rischi di
incidenti del genere e di cosa si può mettere in atto per
prevenirli.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Con la nostra interrogazione poniamo
due domande alla Giunta. Ci ricolleghiamo ad una lettera che
avevamo inviato al Presidente della Giunta perché richiedesse al
Governo italiano e alla Presidenza dell'ENEL degli interventi per
far cessare la produzione di energia elettrica alla centrale di
Creys-Malville. Ricordo che ci si trovava in una fase in cui c'era
una continua fuoriuscita di sodio all'interno di una camera di
contenimento e nonostante ci fosse preoccupazione nella nostra
Regione, il Governo francese non aveva ancora disposto la fermata
della produzione di energia elettrica. C'era un continuo tentativo
di trovare la fuga, senza però fermare l'impianto.
Con questa interrogazione abbiamo posto il problema del
potenziamento delle reti di rilevazione che si erano dimostrate
anche nella nostra Regione inadeguate, quando si verificò
l'incidente di Chernobyl. Vogliamo sapere perciò se il Presidente
della Giunta ha preso qualche contatto con il Governo e con l'ENEL
per ottenere questo fine di giungere alla fermata della centrale.
L'ENEL è un ente che ha rapporti con la Valle d'Aosta, esiste un
comitato misto, quindi abbiamo nell'ENEL un interlocutore, per cui
la voce della Valle d'Aosta potrà essere tenuta presente da questo
Ente che ha il 33% delle azioni relative all'impianto di
Creys-Malville e che per trasportare l'energia prodotta in quella
centrale ha predisposto dei tralicci sul nostro territorio.
Vorremmo sapere quali concreti passi si sono fatti nella
possibilità di rilevare prontamente una variazione della
radioattività nell'aria, nel suolo, negli alimenti in Valle
d'Aosta.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN - (U.V.)
: En effet au moment où on a appris par
les journaux qu'il y avait eu cette fuite de sodium de la part d'un
barillet de la centrale de Creys-Malville, on avait adressé tout de
suite une lettre au Ministère compétent et à la Présidence du
Conseil des Ministres, pour être informés et pour pouvoir le faire
au niveau de notre territoire régional.
Lorsqu'on avait discuté de Chernobyl, toute le monde avait
souligné l'importance de pouvoir donner des nouvelles précises à
toute la population. On avait aussi voulu marquer à ce moment que
ce qui s'est passé en France est quand même extraordinaire,
c'est-à-dire les français avaient connu de l'affaire Chernobyl une
semaine après tout le restant des pays européens.
Donc on avait pris les contacts nécessaires pour avoir des
nouvelles à ce sujet, après l'envoi de la lettre au Ministère. Les
évènements de la politique italienne n'ont pas permis jusqu'à
présent d'avoir des réponses aux questions qui ont été posées et
nous regrettons vraiment de n'avoir eu aucune nouvelle sur ce qui
s'est passé.
Pour répondre à l'interrogation et à l'interpellation de MM.
Mafrica et Tonino et de M. Sandri, là on demande: "quali iniziative
sono state prese dalla Giunta nei confronti del Governo e
dell'ENEL, in occasione dell'incidente alla centrale di
Creys-Malville". Pour ce qui est du Gouvernement j'ai déjà relaté,
pour ce qui est de l'ENEL on s'est adressé au Comité mixte
ENEL-Région, et à ce Comité j'ai envoyé une lettre, afin que soit
mis à l'ordre du jour le problème concernant l'incident survenu à
Creys-Malville. Au deuxième point on domande: "a che punto è il
potenziamento della rete di rilevazione della radioattività in
Valle d'Aosta". Il y a eu un échange de correspondance avec le
Ministère compétent pour avoir des nouvelles sur le plan qui avait
été présenté, il
y
a quelques années, et qui n'avait pas eu
de réponse jusqu'à présent. Il y
a eu une réponse de la part
du Ministère de l'Intérieur concernant "la ristrutturazione della
rete di rilevamento della ricaduta di radioattività", suite à notre
lettre dans laquelle on écrivait: "In relazione alla nostra in data
22 ottobre trasmessa a questa Presidenza dal Comando locale dei
Vigili del Fuoco, considerati i tempi prospettati per la
ristrutturazione del rilevamento della ricaduta radioattiva, si
prospetta la possibilità che questa Regione attui direttamente
quanto sopra, salvo poi rientrare negli stanziamenti che verranno
destinati alla realizzazione in oggetto".
On nous signalait que c'était leur intention de réaliser ce
réseau pour le relèvement de la radioactivité, mais on était encore
loin de démarrer les travaux, donc nous avons donné notre
disponibilité pour le faire autonomement. En fait nous sommes en
train de prévoir les installations dans les différentes zones selon
le plan qui a été prévu par la protection civile.
Dans son interpellation M. Sandri demande:
- "richiedere all'ENEL, al Governo italiano e ai rappresentanti
diplomatici della Francia nel nostro paese di essere tenuti al
corrente della reale situazione presente e futura del
Superphoenix". J'attendais d'avoir cette première réponse et après
on aurait fait le pas suivant.
- "prendere contatti con i responsabili diretti della centrale
di Creys-Malville per avere dirette spiegazioni sull'incidente in
atto". Jusqu'à présent je n'ai pas cru de présenter cette lettre
officielle, étant donné que j'avais envoyé la lettre dont je disais
auparavant, au Ministère. A un moment donné on fera quand même un
pas officiel vis-à-vis de la centrale de Creys-Malville pour avoir
des nouvelles, étant donné le manque de réponse au niveau de
organes italiens.
- "predisporre una campagna di informazione dettagliata rivolta
alla popolazione valdostana perchè sia perfettamente in grado di
comprendere i rischi legati alla centrale nucleare di
Creys-Malville e delle procedure di protezione civile da attuare in
caso di incidente". C'est un problème qui se rattache à la motion
présentée par le Conseiller du Groupe socialiste. A ce sujet je
dois dire que je ne peux que partager l'exigence de donner une
correcte information à notre population.
Pour ce qui est de la motion, je proposerais d'enlever le
premier point, et de substituer au deuxième point le mot
"elaborare" avec "completare", étant donné que le Comité de la
Protection Civile a déjà rédigé un premier plan et il est en train
d'élaborer les modifications qui sont conséquentes aux indications
qui nous ont été données au plan au niveau national.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Mi dichiaro soddisfatto della
proposta fatta dal Presidente alla mozione che ho presentato, e
accetto gli emendamenti apportati al deliberato.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.)
: Sono soddisfatto della dichiarazione del
Presidente; terrei a ricordare l'importanza di fare anche una
campagna di informazione su cosa è il Superphoenix, cos'è la
Centrale, possibilmente in collaborazione con l'Assessorato alla
Pubblica Istruzione per arrivare anche ai giovani delle scuole
medie e superiori.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Siamo d'accordo sul fatto che si dia
al Comitato misto Regione-ENEL anche il compito di occuparsi della
questione, pensiamo però che si dovrebbe fare uno sforzo per far
riunire questo Comitato con una maggiore frequenza.
Rispetto al secondo punto dell'interrogazione, forse conviene
seguire le indicazioni del vecchio proverbio popolare "aiutati che
il Ciel t'aiuta". Se aspettiamo che sia lo Stato ad organizzare
anche in Valle d'Aosta questa rete di rilevazione, ci vorrà ancora
del tempo. Siamo d'accordo che si proceda con la massima
sollecitudine ad attivare impianti e poi a chiederne il pagamento
da parte dei Ministeri competenti.
PRESIDENTE
: Pongo in votazione la mozione nel testo così
emendato:
MOZIONE
L'intera Europa sta vivendo sotto l'incubo di una sorta di
"sindrome di Chernobyl" per effetto non solo di un preoccupante
aumento del tasso di radioattività rilevato in alcuni paesi tra cui
Francia, Svizzera e Germania occidentale, ma anche a causa dei
gravi incidenti verificatisi in Francia alle centrali nucleari di
Creys-Malville e di Pierelatte.
La nostra Regione si trova a poche centinaia di chilometri
dagli impianti termonucleari francesi per cui non può destare
legittima preoccupazione l'insorgere di inconvenienti che possono
determinare tragiche conseguenze per la nostra
collettività.
La Valle d'Aosta ha già pagato un prezzo elevatissimo sul
piano dei danni al proprio patrimonio paesaggistico e ambientale
per il passaggio, nell'ambito del suo territorio, dell'elettrodotto
Superphoenix che trasporta energia prodotta tra l'altro proprio
dall'impianto nucleare di Creys-Malville nell'ambito del progetto
chiamato appunto Super-phoenix, progetto a cui partecipano enti
produttori di energia di tre Stati (Francia, Germania Ovest e
Italia) fra cui l'ENEL.
Ora a tali danni, in alcuni casi addirittura irreparabili,
arrecati all'ambiente valdostano se ne possono aggiungere altri ben
più gravi che possono toccare la salute se non la vita stessa della
popolazione della Valle.
Peraltro le incertezze e le titubanze incomprensibili e
colpevoli manifestate dalle Autorità francesi nel non disattivare,
anche solo temporaneamente e per consentire le doverose e opportune
verifiche, le centrali in questione impongono una presa di
posizione netta e precisa da parte dell'Amministrazione regionale
volta a garantire la predisposizione di tutta una serie di misure
capaci, nel limite del possibile, di far fronte ad una "emergenza"
di tipo nucleare.
La drammatica vicenda di Chernobyl ha posto in evidenza come
una corretta e sollecita informazione possa per lo meno consentire
di mettere a fuoco la situazione e di adottare i primi e più
urgenti interventi.
È chiaro, come ha giustamente puntualizzato recentemente il
Presidente della Giunta Rollandin, che la nostra Regione contornata
com'è da una sorta di "cintura nucleare" rappresentata dalle
centrali atomiche francesi, svizzere e italiane possa essere
considerata in questo senso ad "alto rischio" per cui è opportuno
che venga predisposto in via precauzionale un vero e proprio piano
di intervento volto a fronteggiare una eventuale situazione di
pericolo alla luce anche della considerazione che la particolare
posizione geografica della Valle e le sue condizioni morfologiche
consentono sbocchi viabili molto limitati e quindi difficilmente
praticabili in caso di necessità determinata ad esempio da una
possibile evacuazione della popolazione.
Tutto ciò premesso, si propone che il Consiglio
regionale
DELIBERI
di dare mandato alla Giunta regionale, tramite l'apposito
servizio di Protezione civile, di completare un piano volto a
garantire le condizioni di incolumità e di sicurezza della
popolazione anche in previsione di incidenti di tipo nucleare che
possano richiedere la evacuazione della popolazione stessa.
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK