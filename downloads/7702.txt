Consiglio Regionale della Valle d'Aosta - Oggetto del Consiglio n. 2082 del 10 giugno 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2082 del 10 giugno 1986 - Resoconto
OGGETTO N. 2082/VIII - VALUTAZIONE DELL'IMPATTO AMBIENTALE
DELLA TANGENZIALE AUTOSTRADALE DI AOSTA. - (Approvazione di
mozione).
PRESIDENTE
: Do lettura della mozione in oggetto
presentata dal Consigliere Viberti:
MOZIONE
APPRESO cha la R.A.V. su indicazioni della Regione Autonoma
Valle d'Aosta e dell'ITALSTAT ha affidato l'incarico della
"valutazione di impatto ambientale del tratto autostradale
Sarre-Monte Bianco" ad un Comitato scientifico composto dal Prof.
Arch. Franco KARRER, dall'Arch. Guglielmo BILANZONE, dall'Ing.
Giancarlo ZANONI e dall'Arch. Giuseppe GIORDANINO;
E CHE detto Comitato si avvarrà operativamente della Società di
ingegneria del gruppo IRI-ITALSTAT denominata "Bonifica S.p.A.
";
VISTO cha da tale studio di valutazione di impatto ambientale
viene esclusa la tangenziale con caratteristiche autostradali
Quart-Sarre;
CONSIDERATO che apparentemente nessun professionista valdostano
è coinvolto in tale studio che sarà effettuato "all'interno
dell'ambito statale" senza reali controlli regionali;
RITENUTO indispensabile uno studio completo della valutazione di
impatto ambientale su tutto il tracciato autostradale anche da
Quart a Sarre;
Il Consiglio regionale della Valle d'Aosta
IMPEGNA
la Giunta regionale a:
1)
dare un incarico, sentita la II Commissione
consiliare permanente, per lo studio di "valutazione di impatto
ambientale" del tratto autostradale Quart-Sarre;
2)
costituire una Commissione tecnica comprendente
professionisti operanti in Valle che esamini e valuti lo studio o
gli studi di "valutazione di impatto ambientale" e riferisca al
Consiglio, tramite le Commissioni competenti, ed alla Giunta le
proprie valutazioni sull'attendibilità degli studi svolti.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Nel corso dell'ultima seduta consiliare
del mese di maggio abbiamo avuto modo di discutere ampiamente,
almeno per quello che ci concerne, e di fare tutta una serie di
valutazioni, in parte anche nuove, su alcune ulteriori modifiche
proposte dalla R.A.V. al tracciato autostradale. La presente
mozione, però, si
riferisce in particolare alla cosiddetta
"tangenziale". Per la parte che le compete, la società R.A.V., su
indicazione della Regione Autonoma Valle d'Aosta e della stessa
ITALSTAT, ha affidato l'incarico di valutare l'impatto ambientale
del tratto autostradale Sarre-Monte Bianco ad un comitato
scientifico dell'ITAL-STAT presieduto dal Prof. Spadolini, il
fratello del Ministro della Difesa. All'interno di questo comitato
sono stati scelti alcuni professionisti (Il prof. arch. Karrer,
l'arch. Bilanzone, l'ing. Zanoni e l'arch. Giordanino) che, sotto
la presidenza del prof. Karrer, provvederanno a valutare l'impatto
ambientale del tratto Aosta-Monte Bianco. Poiché la R.A.V. ha
competenza sino a Sarre, non si è preoccupata della restante parte
del tracciato autostradale che, dall'attuale casello terminale di
LesEglises dovrebbe giungere sino a Sarre, da dove partirebbe la
vera e propria autostrada.
Noi riteniamo che anche per questo tratto, che pure non dipende
dalla stessa società, sia comunque necessario uno studio di impatto
ambientale possibilmente coordinato e collegato a quello che viene
fatto per il tratto autostradale che da Sarre arriva al Monte
Bianco.
Tra l'altro abbiamo poi constatato che nessun professionista
della nostra Regione è stato coinvolto in questo studio che è,
invece, tutto demandato all'ambito statale. In altre occasioni e
magari per altri tipi di intervento, quando cioè sono in gioco
interessi locali o situazioni non facilmente controllabili e che
potrebbero far sorgere cattive interpretazioni, è utile servirsi di
professionisti estranei alla nostra Regione. Ma in questo caso, è
utile che, all'interno di questa commissione, che noi proponiamo di
costituire dopo che è stata sentita la II Commissione consiliare
permanente, ci sia la presenza di qualche professionista
valdostano, il quale attraverso il collegamento che comunque
dovrebbe esserci con l'altra commissione che si occupa della parte
più grossa del progetto autostradale, possa fornire qualche
elemento di valutazione, dovuto al fatto che conoscendo
particolarmente bene il territorio della nostra Regione, potrebbe
contribuire a valutare l'impatto ambientale della tangenziale e,
attraverso qualche collegamento, potrebbe essere utile anche
all'altra commissione che opererà sullo stesso tema per il tratto
da Sarre al Monte Bianco.
Non vale la pena ch'io mi dilunghi ancora e rimango in attesa di
conoscere il parere dei colleghi Consiglieri e della Giunta in
merito a questa proposta, augurandomi che si voglia aderire alla
medesima, ritenendola espressione di una volontà positiva, anche se
riferita ad un progetto che noi non condividiamo, perché cerca di
approfondire le motivazioni di una scelta.
PRESIDENTE
: Ha chiesto la parola il Consigliere Pedrini;
ne ha facoltà.
PEDRINI (P.L.I.):
Poiché in questo momento non è presente
il Consigliere Marcoz, Presidente della R.A.V., cerco di rispondere
al Consigliere Viberti, prendendo le veci del Presidente
Marcoz.
Il 5 di giugno, e quindi solo qualche giorno fa, negli uffici
della R.A.V., in Via Chambéry, si è tenuta una riunione per
costituire una Commissione ad altissimo livello. E' la prima volta
che ciò accade in Italia e questo torna a particolare merito della
Regione Valle d'Aosta. L'amico Consigliere Torrione che è stato uno
dei promotori e che si è sempre strenuamente battuto, può darmene
conferma.
Perchè non si è pensato di inserire nella Commissione qualche
professionista valdostano? L'avevamo già detto e, comunque, nessuno
ha posto alcun divieto. In ogni caso si vedrà nel prossimo futuro.
Per ora la R.A.V. vuole creare un'immagine di facciata valida per
tutta l'Italia autostradale, creando una commissione ad altissimo
livello per fare anche un pò di impressione.
L'ITALSTAT non c'entra assolutamente niente. A noi sono stati
proposti diversi nomi e noi abbiamo scelto i migliori, anche in
base ai vari "curriculum vitae", come nel caso del prof. Karrer che
è stato nominato addirittura presidente.
Nella riunione del 5 giugno scorso si è dato quindi mandato alla
commissione presieduta dal prof. Karrer di interessarsi del primo
tratto della tangenziale che parte appunto dall'attuale barriera,
in modo che la stessa commissione possa lavorare anche in accordo
con la S.A.V.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Ho chiesto la parola per compiacermi,
tutto sommato, dell'iniziativa del collega Consigliere Viberti,
perché, finalmente, al di là delle valutazioni a favore o contro
l'autostrada, il discorso dell'impatto ambientale sta andando
avanti e mi sembra che questo discorso sia da sottolineare perché
l'impostazione data a suo tempo dalla R.A.V. è estremamente
corretta.
Il fatto poi che un Consigliere estremamente critico, come il
Consigliere Viberti, abbia raccolto questo suggerimento facendolo
proprio, proponendo di applicare la procedura di impatto ambientale
anche al tratto che riguarda la tangenziale di Aosta sta
ulteriormente a testimoniare, qualora ce ne fosse ancora bisogno,
la validità dell'impostazione data dalla R.A.V. per la tutela
dell'ambiente.
Io sono abbastanza favorevole a questo discorso e sarebbe
contraddittorio se non lo fossi: da una parte ho sostenuto una
tesi, non potrei certamente esimermi dal fare lo stesso per
l'altra. Come diceva il Consigliere Pedrini, che ringrazio per il
riconoscimento espresso nei miei confronti, anch'io riconosco che
l'aver affidato lo studio sull'impatto ambientale a persone
altamente qualificate e che ricoprono posti di responsabilità anche
a livello universitario, non debba essere sottovalutato ma
valorizzato, perché, più prestigiose sono le persone che
effettueranno lo studio sull'impatto ambientale, migliori saranno i
risultati dello studio. Se il collega, Consigliere Viberti, mi
permette un suggerimento, proporrei che, anziché avere due studi
diversi (il tratto da Sarre in poi affidato ad un comitato ed il
tratto dal Casello di Les-Eglises a Sarre affidato ad un altro
comitato) io sarei più favorevole all'accoglimento della tesi già
sostenuta dal Consigliere Pedrini in sede di consiglio di
amministrazione della R.A.V., e cioè che l'intero studio
sull'impatto ambientale, per una questione di uniformità e
omogeneità, sia affidato agli stessi tecnici, così il metro di
valutazione sarebbe identico ed anche identica sarebbe la procedura
applicata al progetto.
Per il resto, sempre che il collega Consigliere Viberti, non
incontri particolari difficoltà a modificare nella direzione che ho
appena sottolineata la sua mozione, io la voterò con estremo
favore.
PRESIDENTE
: Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Per quanto riguarda la questione
dell'impatto ambientale della tangenziale vorrei fare una piccola
premessa sulla progettazione che è giunta sino all'attuale
tracciato che, mi pare, abbia già risposto alle attese ed alle
valutazioni dei diversi Comuni e delle diverse Associazioni. Dico
questo, ovviamente, per ricordare che la progettazione non è stata
avulsa dalla realtà.
In merito al contenuto della mozione presentata dal Consigliere
Viberti noi siamo favorevoli a che l'impatto ambientale per il
tratto Quart-Sarre sia sottoposto ad una valutazione, così come è
stato fatto dalla R.A.V., su indicazione della Regione, per il
tratto di sua competenza. La R.A.V. ha incaricato i professori già
citati da diversi Consiglieri, Karrer, Bilanzone, Zanoni e
Giordanino, che costituiscono il gruppo di studio che, come ha già
detto il Consigliere Pedrini che mi ha preceduto, si è già
insediato ed ha avuto dalla R.A.V., anche per intervento della
Regione, delle indicazioni per avvalersi di tecnici valdostani, nei
limiti delle necessità e convenienze, così come sta già facendo la
SPEA che contatta professionisti valdostani per la prosecuzione
della sua progettazione e per la definizione di tutti i
particolari. Si
tratta quindi di una giusta valutazione.
Proprio per ragioni di omogeneità, come diceva il Consigliere
Torrione, sarebbe opportuno affidare allo stesso gruppo di studio
ed agli stessi tecnici la valutazione dell'impatto ambientale anche
per il tratto Quart-Sarre che è di competenza della Regione.
Per concludere e sempre che sia possibile, io proporrei al
Consigliere Viberti di modificare il deliberato della mozione nel
modo seguente:
"Impegna la Giunta regionale a:
1°) affidare al gruppo tecnico, già incaricato dalla R.A.V.,
lo studio della valutazione di impatto ambientale del tratto
autostradale Quart-Sarre, per quanto di competenza;
2°) trasmettere alla Commissione consiliare competente ed al
Consiglio regionale i risultati dello studio;"
ovviamente per trarre le valutazioni che sia la Commissione
consiliare che il Consiglio regionale vorranno trarre.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Forse non è stata ben compresa la seconda
parte della proposta di deliberato di questa mozione. Sulla prima
non ci sono difficoltà. Io avevo omesso di scrivere "dare un
incarico", proprio perchè ritenevo che la possibilità di conferire
l'incarico alle stesse persone era da considerare come la scelta
più intelligente, ma la ritenevo anche eccessiva. Inoltre, siccome
non si
tratta più di una questione relativa alla R.A.V.,
potevasi anche ritenere necessario ricorrere ad altri
professionisti. Comunque si lasciava alla Giunta regionale la
possibilità di farne la relativa proposta. Mi pare che la
formulazione del punto 1°) letta dall'Assessore Fosson possa anche
andare bene.
Per il punto 2°) non si tratta della stessa commissione, ma di
un altro organismo che, ad esempio, potrebbe affiancare le
Commissioni Consiliari competenti per consentire loro una
valutazione tecnica superiore a quella possibile ai politici, molti
dei quali sono assolutamente digiuni di nozioni relative alla
costruzione di un'autostrada, mentre dei professionisti, anche
valdostani, sono in grado di offrire delle valide indicazioni di
carattere tecnico. Si può anche lasciare la formulazione del punto
2°), così come è stata presentata dall'Assessore, purché sia chiaro
che le Commissioni possano richiedere, eventualmente in modo
autonomo, delle consulenze, anche se ciò può già avvenire a norma
di regolamento.
Certo, a norma di regolamento si può fare, però vorrei che fosse
chiaro per tutti che ci sono due momenti: quello dello studio
sull'impatto ambientale che, se è fatto unitariamente dallo stesso
comitato.... Io non potevo sapere che la R.A.V., la Regione e poi
anche la stessa S.A.V. fossero d'accordo, e pertanto suggerivo alla
Giunta di affidare un certo incarico.
Se invece la Giunta mi dice che l'incarico viene affidato sempre
alla stessa Commissione, evidentemente anch'io considero questa
come la soluzione migliore.
Il secondo punto, però, mi pare un pò diverso perché offre la
possibilità di avere un supporto tecnico, in sede di Commissione,
per una lettura dei lavori che saranno effettuati. Io non ho
difficoltà ad accettare la proposta, purché sia chiaro che sta
proprio in questi termini quello che dice l'Assessore Fosson.
(Voce fuori microfono): "Il Consiglio di Amministrazione ha dato
mandato il 5 giugno all'Amministratore Delegato... di avere
contatti con il Presidente della Giunta e con la S.A.V. per
definire...".
VIBERTI (N.S.):
Sì, sì, ma io ci tenevo solo a precisare
che c'erano due momenti e quindi ritengo che mi possa andare bene
anche la parte deliberativa che è stata proposta dall'Assessore
Fosson.
PRESIDENTE
: Do lettura della mozione nel testo
modificato:
MOZIONE
APPRESO che la R.A.V. su indicazioni della Regione Autonoma
Valle d'Aosta e dell'ITALSTAT ha affidato l'incarico della
"valutazione di impatto ambientale del tratto autostradale
Sarre-Monte Bianco" ad un Comitato scientifico composto dal Prof.
Arch. Franco KARRER, dall'Arch. Guglielmo BILANZONE, dall'Ing.
Giancarlo ZANONI e dall'Arch. Giuseppe GIORDANINO;
E CHE detto Comitato si avvarrà operativamente della Società
di ingegneria del gruppo IRI-ITALSTAT denominata "Bonifica S.p.A.
";
VISTO che da tale studio di valutazione di impatto ambientale
viene esclusa la tangenziale con caratteristiche autostradali
Quart-Sarre;
CONSIDERATO che apparentemente nessun professionista
valdostano è coinvolto in tale studio che sarà effettuato
"all'interno dell'ambito statale" senza reali controlli
regionali;
RITENUTO indispensabile uno studio completo della valutazione
di impatto ambientale su tutto il tracciato autostradale anche da
Quart a Sarre;
Il Consiglio regionale della Valle d'Aosta
IMPEGNA
la Giunta
a:
1)
affidare al gruppo tecnico già incaricato dalla
R.A.V. S.p.A. lo studio della valutazione di impatto ambientale del
tratto autostradale Quart-Sarre per quanto di competenza;
2)
di trasmettere alla Commissione consiliare
competente ed al Consiglio regionale i risultati dello
studio.
PRESIDENTE
: Se nessuno chiede la parola metto in
votazione la mozione testé letta:
ESITO DELLA VOTAZIONE
Presenti, votanti e favorevoli: 24.
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK