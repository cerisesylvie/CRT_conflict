Consiglio Regionale della Valle d'Aosta - Oggetto del Consiglio n. 1330 del 25 maggio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1330 del 25 maggio 2005 - Resoconto
OGGETTO N. 1330/XII - Progetto di recupero e trasformazione
dell'ex Cotonificio Brambilla di Verrès. (Interrogazione)
Interrogazione
Ricordata la decisione a suo tempo assunta dalla Giunta
regionale di trasformare l'ex cotonificio Brambilla, a Verrès, in
una sede ad uso scolastico, per farne un polo di istituti di scuola
media superiore a servizio della popolazione studentesca della
Bassa valle;
Ricordato che i lavori di recupero e riconversione di tale
complesso di fabbricati sono stati affidati nel 1999, a seguito di
pubblico incanto, all'impresa "Garbali-Rep S.p.a" (diventata poi
"Garbali-Conicos S.p.a.");
Preso atto che con successive delibere, non ultima la DG n.
4419/2004, sono state concesse proroghe alla data di ultimazione
dei lavori per il recupero dell'ex-cotonificio Brambilla e sono
state stanziate ulteriori risorse rispetto alla somma
preventivata;
Atteso che in questi anni si sono definite le destinazioni
dei locali ristrutturati, individuando nell'I.S.I.T.I.P.
(Istituzione scolastica di istruzione tecnica industriale e
professionale) e nell'I.S.I.S.M. (Istituzione scolastica di
istruzione scientifica e magistrale ad indirizzo pedagogico,
linguistico e sociale) le scuole medie superiori da ospitare in
tale edificio;
Appreso che nelle sedi decisionali dell'Università della
Valle d'Aosta sarebbe stata presa in considerazione l'ipotesi di
trasferire in detto edificio a destinazione scolastica alcuni corsi
della stessa Università;
la sottoscritta Consigliera regionale
Interroga
l'Assessore competente per sapere:
1) quale è, rispetto al costo preventivato, il costo
dell'intero progetto di recupero e riconversione dell'ex
Brambilla;
2) quale è, dopo le varie proroghe concesse, la data di
ultimazione dei lavori di recupero e riconversione dell'ex
Brambilla e quando, a suo avviso, si potrà inaugurare tale
complesso scolastico;
3) se sono emerse alcune modifiche rispetto alla destinazione
dell'edificio ristrutturato; e in tal caso, quali e sulla base di
quali nuovi elementi;
4) se corrisponde al vero l'ipotesi di trasferire nell'ex
Brambilla alcuni corsi dell'Università della Valle d'Aosta.
F: to: Squarzino Secondina
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - L'intervento è stato suddiviso per ragioni di
opportunità in 2 lotti. Per il primo lotto, attualmente in avanzata
fase di realizzazione, era stato preventivato un costo di
complessivi 29.381.362,00 euro lordi (importo comprensivo degli
oneri per lavori, più IVA al 10%, più somme a disposizione
dell'Amministrazione); per il secondo lotto il progetto definitivo
prevedeva una spesa presunta di complessivi lordi 9.597.287,00
euro, pertanto il costo complessivo stimato era di 38.978.000,00
euro circa. Allo stato attuale, a gara espletata e con il primo
lotto in fase di ultimazione, il costo dell'intervento di questo
primo lotto ammonterà, salvo oneri imprevisti, a complessivi
22.538.000,00 euro (anche qui comprensivo degli oneri per lavori,
perizie suppletive e di variante, più somme a disposizione
dell'Amministrazione, più IVA al 10%). Per il secondo lotto
l'ufficio ha attualizzato il costo prevedendo una spesa lorda
presunta di 12.170.000,00 euro, cosicché il costo presunto
attualizzato dell'intero intervento è di 34.708.000,00 euro.
La data di ultimazione dei lavori, a seguito delle proroghe
concesse, a seguito anche delle varianti, è stabilita per il 4
agosto 2005. Si ritiene che il polo scolastico possa essere agibile
-salvo dei ritardi al momento imprevedibili, imputabili
all'appaltatore - entro la fine del 2006 e diventare pienamente
operativo a partire dall'anno scolastico 2006-2007.
Allo stato attuale, per quanto riguarda l'ultimo punto, non
risulta che siano state apportate delle modifiche riconducibili al
cambiamento di destinazione d'uso dell'edificio, pertanto le scuole
che usufruiranno di tale struttura rimangono quelle previste:
l'ISITIP (istituzione scolastica di istruzione tecnica industriale
e professionale che, a seguito della riforma scolastica, ha
inglobato le scuole ITI e IPR) e ISISM (istituzione scolastica di
istruzione scientifica e magistrale ad indirizzo pedagogico,
linguistico e sociale che, a seguito della riforma scolastica, ha
inglobato l'Istituto magistrale). Per quanto abbiamo potuto avere
come informazioni dalla collega Charles e dalla Presidenza della
Regione, non vi sono consistenti modifiche nel programma di
utilizzo delle aule rispetto alle decisioni del 2000; certo, a
fronte di un eventuale regresso del numero di iscrizioni agli
istituti tecnici e professionali, si può immaginare che nel futuro
possa essere presa in considerazione l'ipotesi di cedere delle aule
per eventuali nuovi corsi universitari, ma questa è un'ipotesi
futura così come potrebbe essere possibile un utilizzo temporaneo
di parte dell'istituto, qualora possa essere necessario, ma in una
logica di soddisfazione principale dell'originaria destinazione,
per altre istituzioni scolastiche che avessero temporaneamente
bisogno di qualche aula.
Président - La parole à la Conseillère Squarzino Secondina.
Squarzino (Arc-VA) - Grazie per i dati forniti relativamente ai
costi e ai tempi di utilizzazione di questa struttura. Anche
scorrendo le deliberazioni si è visto che di volta in volta sono
stati prorogati i tempi di ultimazione di consegna dell'opera di
oltre 655 giorni, non solo quelli che ho contato così... ma forse
ce ne sono altri ancora, quindi tempi molto lunghi per questa
tipologia di lavori e anche tempi lunghi per la sua
attivazione.
Rispetto all'ultima domanda non sono soddisfatta della risposta,
ma probabilmente lei riferisce osservazioni che i colleghi le hanno
fornito, come ha detto. Credo che qui vi sia un problema di fondo
che va tenuto presente: tutto questo dispendio di energie, di
tempo, di progettualità concentrate nell'edificio dell'"ex
Brambilla" era finalizzato all'obiettivo di realizzare in bassa
Valle un polo scolastico per la scuola media superiore, quindi un
polo scolastico in cui i diversi indirizzi delle superiori
potessero coesistere, anche perché tutta una serie di servizi,
dalle biblioteche ai laboratori, se concentrati in un unico polo
scolastico, consentirebbe un risparmio di risorse, oltre che la
possibilità di fruire di servizi più qualificati. Le stesse risorse
che si spendono per attivare più biblioteche o più laboratori in
diverse sedi, se sono concentrate in un'unica sede, possono
costituire un patrimonio maggiore e offrire più possibilità agli
studenti. Sono comunque preoccupata dell'ipotesi che lei ha
evidenziato, cioè, se per caso non vi fossero abbastanza alunni per
quei 2 indirizzi scolastici, si potrebbe prendere in esame
l'ipotesi di cedere alcune aule all'università. Credo che
l'obiettivo fosse costituire un polo scolastico per la scuola media
superiore, quindi si tratterebbe di ripensare tutto l'obiettivo
all'interno di come sarà strutturata la scuola media superiore. In
secondo luogo, mi sembra che questa ipotesi sia stata finora
bocciata dal Senato accademico, è un'ipotesi che è stata presa in
esame dal Consiglio di Università, cioè è stata fatta una proposta
di tipo politico da parte del Governo: quella di decentrare alcune
facoltà dell'Università della Valle d'Aosta in bassa Valle, ma è
una proposta che per ora il Senato accademico ha bocciato. Credo
che, prima che si ripresenti ancora ipotesi, si debba fare un serio
studio innanzitutto della scuola media superiore e poi una
chiarificazione sulle finalità dell'Università della Valle d'Aosta,
su dove deve essere collocata, quali sono i suoi corsi e qual è la
sua vocazione.
Si dà atto che dalle ore 11,07 presiede il Vicepresidente
Nicco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK