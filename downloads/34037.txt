Consiglio Regionale della Valle d'Aosta - Oggetto del Consiglio n. 1994 del 4 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1994 del 4 ottobre 2011 - Resoconto
OGGETTO N. 1994/XIII - Interpellanza: "Chiarimenti in merito
al piano di assunzioni adottato dalla Società di servizi".
Interpellanza
Avendo appreso che la Società dei servizi S.p.A. ha
intenzione di applicare o sta applicando Contratti Collettivi
Nazionali di Lavoro, come l'AGIDAE o il Federculture;
Constatato che il CCNL AGIDAE in vigore per Istituti
socio-sanitari-assistenziali-educativi, applicato a operatori di
sostegno, assistenti sociali e operatori socio-sanitari, riporta
all'articolo 21: "Il numero massimo di lavoratori che possono
essere assunti con contratto di lavoro a termine è al 30% del
numero dei lavoratori occupati a tempo indeterminato nell'Istituto
con numero minimo di 3."; e che il CCNL Federculture, applicato a
assistenti alle manifestazioni e custodi dei castelli, musei e
giardini, all'art. 19 prevede: "...possono essere assunti con
contratto a termine lavoratori per un numero massimo pari al 25%
dei lavoratori impegnati a tempo indeterminato";
il sottoscritto Consigliere regionale
Interpella
l'Assessore competente per sapere se intenda esplicitare
quale sia il piano di assunzioni della Società di Servizi Valle
d'Aosta S.p.A., sia a tempo indeterminato e sia a tempo
determinato, con i relativi profili professionali e per CCNL
applicato, considerato che le assunzioni a termine, ai sensi delle
disposizioni vigenti, sono in un limite percentuale massimo
calcolato sul numero di lavoratori occupati a tempo
indeterminato.
F.to: Donzel
Président
- La parole au Conseiller Donzel.
Donzel (PD)
- Come per le interpellanze precedenti,
stiamo cercando di approfondire la questione del lavoro e
soprattutto dello sviluppo della nuova Società dei servizi, che è
stata scelta come risposta a quella che era un'emergenza nel
settore dei dipendenti a tempo determinato, assunti a vario titolo
in vari settori dell'Amministrazione regionale. La questione è
abbastanza tecnica, ma si può evincere dal testo stesso
dell'interpellanza a cosa ci riferiamo. Naturalmente, quando
un'azienda assume dei lavoratori, stipula con essi un contratto che
fa riferimento a dei contratti che sono pubblici, riconosciuti
ufficialmente. In un primo tempo - ma si tratta di voci prive di
fondamento, messe inutilmente ad arte in giro fra i lavoratori da
chissà chi - era stato riferito ai lavoratori stessi, non certo
dall'Amministrazione, che essi avrebbero avuto lo stesso
trattamento in godimento prima, ossia quando erano assunti alle
dipendenze dell'Amministrazione regionale, quindi un contratto
collettivo regionale, quello del comparto unico (anche se in quel
comparto poi esistono diverse varianti del contratto). Adesso
invece - però potrei essere male informato, quindi mi rivolgo in
modo interrogativo - sembra che stia crescendo l'ipotesi nella
Società di servizi di applicare contratti collettivi nazionali di
lavoro, che sono per esempio il contratto collettivo nazionale
AGIDAE, in vigore per gli istituti
socio-sanitari-assistenziali-educativi, oppure il contratto
collettivo nazionale Federculture.
Nell'ambito di questi contratti, che sono molto complessi e
articolati, una norma ha colpito la mia attenzione: quella che le
società che applicano tali contratti hanno delle rigide
disposizioni in merito alle assunzioni a tempo determinato, ossia
la principale è quella che non possono assumere tutti i loro
dipendenti a tempo determinato, una parte preponderante devono
assumerla a tempo indeterminato e un'altra a tempo determinato. Un
contratto non si può rispettare negli articoli che piacciono e non
rispettarlo...se si sottoscrive un contratto, va rispettato
integralmente. Ritorno allora su vecchi quesiti: prima o poi questa
Società dei servizi dovrà stabilire quanti dipendenti ha a tempo
determinato e quanti dipendenti utilizza di tanto in tanto per le
ragioni che...guardate, sono definite molto bene dai contratti
nazionali:
"si ricorre al personale a tempo determinato per
l'intensificazione dell'attività lavorativa in determinati periodi
dell'anno... -
ossia se non mi bastano i dipendenti, ne prendo
qualcuno in più -
punte di più intensa attività
amministrativa-burocratico-gestionale-tecnica connessa alla
sostituzione, alla modifica...; per l'esecuzione di un'opera o di
un servizio, definiti e predeterminati nel tempo"
, ossia una
cosa molto specifica e non indefinita, tant'è che ad un certo punto
si recita:
"il numero massimo di lavoratori che possono essere
assunti con contratto di lavoro a termine è pari al 30 percento dei
lavori occupati a tempo indeterminato nell'istituto"
, ossia
nella Società di servizi in questione. Questo dice il contratto,
poi interpretazioni dei contratti ce ne sono ad iosa e si possono
anche evitare tali norme...Mi chiedevo allora: la strada che si sta
percorrendo è questa, ossia questi tipi di contratti collettivi
nazionali? È allo studio...adesso non posso fare tutte le domande
che mi vengono, mi limito a quella che ho scritto
nell'interpellanza: se si applicano tali contratti e se si tiene
conto di tali articoli che ho rapidamente citato. Grazie.
Président
- La parole au Président de la Région,
Rollandin.
Rollandin (UV)
- Grazie Presidente. Per quanto riguarda
le questioni poste dal collega, in questa prima fase, considerata
l'urgenza di procedere alle assunzioni del personale nei due
settori oggetto dell'interpellanza, che sono quelli legati agli
istituti socio-sanitari-assistenziali-educativi, applicato ad
operatori di sostegno, assistenti sociali e operatori
socio-sanitari, la Società di servizi ha attivato contratti a tempo
determinato applicando a tale personale la disciplina prevista dai
contratti di riferimento per quanto concerne lo stato giuridico e
il trattamento economico. I contratti AGIDAE e Federculture sono
stati individuati come contratti di riferimento, ma non sono
applicabili direttamente nella loro interezza data la diversa
natura del datore di lavoro. La Società di servizi Valle d'Aosta
infatti ha in corso una contrattazione decentrata per l'adeguamento
dei contratti in oggetto al rapporto in essere con la Società di
servizi, questo è quello che si sta facendo, ossia si è preso come
riferimento le contrattazioni da un punto di vista economico,
perché per il resto la Società di servizi è diversa...da quelle a
cui si applicherebbe il contratto...
Per il momento, come previsto negli avvisi di selezione, si è
proceduto all'assunzione con contratto a termine, come il collega
ricordava, garantendo i livelli occupazionali e retributivi sulla
base di quanto previsto dai due contratti citati
dall'interpellanza, individuati come contratti di riferimento.
Infatti, come ricordava, ce ne sono altri, questi sono più vicini
alla nostra realtà e anche più applicabili sotto il profilo della
contrattazione economica. Sulla base delle graduatorie stilate e a
seguito della selezione, che hanno validità triennale, e delle
esigenze per l'attivazione dei servizi, e alla copertura dei
servizi del prossimo anno, e alle disponibilità finanziarie che
sono in corso di definizione, si provvederà a definire il piano
assunzioni 2012.
Spero di aver risposto al collega, che ha sicuramente posto
delle domande corrette, perché i riferimenti di questi contratti
"dicono" alcune cose; ho spiegato che stiamo facendo la
contrattazione decentrata come era previsto, tenendo conto di tali
contratti per la parte di riferimento da un punto di vista
economico, perché il resto del contratto non è assimilabile a
questo di cui parliamo, in quanto noi abbiamo fatto un contratto
triennale, seppure a tempo parziale, e lei correttamente ha letto a
cosa si riferisce il contratto a tempo determinato per quelle punte
che sono necessarie, che sono proprio quelle di cui parliamo.
Grazie.
Président
- La parole au Conseiller Donzel.
Donzel (PD)
- Ringrazio il Presidente. Guardi Presidente,
le potrà sembrare strano, ma sappia che il funzionamento
dell'amministrazione sta a cuore al Partito Democratico tanto
quanto alla maggioranza regionale, quindi il quesito che le abbiamo
posto è un quesito su cui accolgo la sua risposta, perché la
materia contrattuale è molto complessa e vorrei far capire che
tanto ci stanno a cuore questi lavoratori e il loro futuro che non
è nostra intenzione sollevare una sterile polemica. Per evitare che
vi siano dubbi rispetto a tale contrattazione decentrata che prende
in parte alcune cose e in parte no, però è da verificare bene quali
siano le parti che non vengono prese, perché la contrattazione
decentrata normalmente assume per intero la parte nazionale e poi
la sviluppa secondo le esigenze locali, ma non vorrei che ci
aprissimo anche qui a rischi di ricorsi e di un trascinamento di
una vertenzialità che non giova a questi lavoratori.
Fra l'altro, le suggerisco una cosa che lei sicuramente conosce:
il contratto collettivo nazionale Federculture prevede proprio
l'adesione di intere Regioni, ossia dentro Federculture c'è la
Regione Toscana e mi ha colpito in modo particolare che fa parte
degli enti che aderiscono in toto a Federculture anche la Provincia
di Trento. Questo mi ha molto colpito, perché vuol dire che essere
parte contrattuale di tali soggetti dà uno spazio nella
contrattazione anche a livello della stesura di questi contratti
nazionali, che non so se non dovremmo anche esplorare in futuro per
vedere di adeguare norme nazionali con clausole che possono essere
adeguate alle nostre. Come dire...vediamo di approfondire bene tali
tematiche; so anch'io che l'AGIDAE è diverso, perché riguarda gli
enti ecclesiastici e lì a scriverlo sono gli enti ecclesiastici e
certo non c'è spazio, ma l'altro darebbe spazio anche a dei
soggetti come Enti, Regioni, Province, ci sono tanti Comuni che
fanno parte di Federculture. Come dire...esplorativo, non ho gli
elementi oggi per dire che converrebbe alla Regione aderire ma,
avendo visto la Provincia di Trento, mi sono detto: ci sarebbero
gli elementi per intervenire con delle correzioni che rispecchiano
le realtà come le nostre. Rimango dell'avviso che non sarebbe male
avere ulteriori approfondimenti su questi elementi, perché la
rigidità dei contratti collettivi nazionali non so se consenta tali
varianti di contrattazione decentrata. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK