Consiglio Regionale della Valle d'Aosta - Oggetto del Consiglio n. 2816 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2816 del 20 giugno 2017 - Resoconto
OGGETTO N. 2816/XIV - Interpellanza: "Organizzazione dei
servizi inerenti il nuovo polo scolastico di Verrès".
Rosset (Presidente) -
Punto n. 21 dell'ordine del giorno.
Per l'illustrazione, chiede la parola il collega Cretier, ne ha
facoltà.
Cretier (PD-SIN.VDA) -
Colgo l'occasione per presentare
questa interpellanza visto che è finita la scuola, anche se alcuni
studenti stanno facendo l'esame di terza media e dall'anno
scolastico 2017-2018 alcuni di loro della Media e Bassa Valle
potrebbero scegliere di andare a Verrès. La precedente Giunta
regionale aveva deciso di organizzare le scuole superiori della
Bassa e Media Valle concentrando buona parte delle scuole sul nuovo
polo di Verrès. Il progetto aveva come obiettivo di consolidare
l'attuale offerta formativa rivolta agli studenti della zona, in
modo da risolvere e consolidare la frammentazione della dirigenza e
delle istituzioni scolastiche. Il Liceo Ida Viglino aveva, ad
esempio, tre sedi: Pont-Saint-Martin, Verrès e Saint-Vincent,
scientifico, linguistico e scienze umane e turistico a
Saint-Vincent. La nuova riorganizzazione prevede lo spostamento del
politecnico di Verrès a Pont-Saint-Martin e, in senso inverso, il
liceo scientifico con relativo studentato e dirigenza unica per
dare un'offerta formativa rivolta agli studenti di quei territori.
Il politecnico con lo spostamento a Pont-Saint-Martin ottiene una
collocazione più vicina al polo industriale e alla
Pépinière
in modo da rafforzare il legame con il tessuto produttivo del
territorio. Anche le strategie delle aree interne, le aree della
Bassa Valle hanno un obiettivo principale: rivisitare l'offerta
didattica e migliorare i servizi complementari di attività
extrascolastiche e di ospitalità con la creazione di un studentato,
operazione definita "operazione cardine". Queste erano in sintesi
le tematiche generali e le scelte della vecchia maggioranza, ora ci
chiediamo se è cambiato qualcosa sia nelle scelte generali, ma
soprattutto se vi sono delle conferme ed eventuali passaggi
intermedi necessari, che portano agli obiettivi auspicati.
Alcuni genitori mi hanno sollecitato ad approfondire alcuni
argomenti per non trovarsi impreparati all'inizio del nuovo anno
scolastico, che dovrebbe partire il 14 settembre. Sarebbe
importante capire se nel piano di bacino di traffico sono state
fatte delle considerazioni per completare l'offerta dei servizi di
trasporto agli studenti; se sono stati definiti o in via di
definizione gli orari dell'inizio delle lezioni in relazione ai
tempi di trasferimento, considerato che potenzialmente gli studenti
dovrebbero partire da Ayas, Champorcher, Gressoney e parte della
Valle centrale. Siccome il comprensorio diventa più ampio, vorremmo
garanzie sui servizi di trasporto e sulla puntualità non solo nelle
prime ore e nei primi giorni di inizio della scuola. Un'ulteriore
domanda: se gli orari dei trasporti saranno adeguati, se i ragazzi
potranno fare rientro in orari ottimali. Gli anni in cui si sono
votate queste scelte si erano fatti dei tavoli e delle riunioni per
preventivare un piano dei trasporti.
L'interpellanza è necessaria per una ricognizione della
conciliazione lavoro e famiglia. I genitori devono potersi
organizzare e predisporre un programma degli spostamenti dei loro
figli e preventivare questo. Ad esempio, vorremmo capire anche la
questione studentato a che punto è e la disponibilità delle aule e
dei laboratori, come anche delle palestre per il periodo invernale
nella zona vista l'alta concentrazione degli studenti. Vorremmo
sapere anche dell'offerta del servizio mensa agli studenti, che non
sia solo di tipo commerciale, pur sapendo che di solito questa è la
prima scelta, ma non la migliore per i giovani. Sarebbe importante
dare la possibilità anche di un pasto convenzionale per coloro che
sono abituati a questo tipo di alimentazione, sicuramente più
salutare con tempi adeguati per il consumo e per il rientro
pomeridiano. L'interpellanza è necessaria anche alla luce del fatto
che mancano solo tre mesi e nel periodo estivo le famiglie possono
organizzarsi mettendo in bilancio eventuali disagi.
Presidente -
Per la risposta, chiede la parola
l'Assessore Certan, ne ha facoltà.
Certan (ALPE) -
Grazie Consigliere Cretier per questa
interpellanza. Mi permetto di fare solo una piccola premessa per
inquadrare questa riorganizzazione prima di rispondere in modo più
puntuale alle sue domande. Dopo un'ampia discussione che è durata
diversi anni, anche con le Collettività locali, circa il piano di
dimensionamento delle istituzioni scolastiche di secondo grado con
sede a Verrès e Pont-Saint-Martin, al comma 1 dell'articolo 26
(disposizioni transitorie) della legge n. 18/2016, che è stata
votata lo scorso anno, si prevede: "in deroga a quanto previsto
dall'articolo... - della legge precedente - è autorizzata, a
decorrere dall'anno scolastico 2017-2018 la revisione del piano di
dimensionamento delle istituzioni scolastiche di scuola
secondaria...nei comuni di Verrès e Pont-Saint-Martin e la
conseguente istituzione, mediante aggregazione, di un unico polo
scolastico...", eccetera, quindi da lì le iscrizioni per l'anno
scolastico 2017-2018 sono state poi chiaramente prese con questa
riorganizzazione.
Per quanto riguarda le domande, in particolare per la prima
domanda che lei mi ha posto: "se gli aspetti inerenti
l'organizzazione del nuovo polo scolastico permettono un inizio
dell'anno in totale armonia con le scelte perfezionate...", le
posso rispondere che nel nuovo polo unico ad oggi in organico di
diritto, sulla base del numero di iscritti, saranno attivate le
seguenti classi:
- liceo scientifico, approfondimento scienze naturali: 2 classi
con 31 iscritti e 1 classe mista con il liceo linguistico;
- liceo linguistico puro: 1 classe - poi se vuole, questi dati
glieli fornisco senza che debba prendere tutti gli appunti - con 35
iscritti;
- istruzione tecnica, indirizzo economico e amministrazione,
finanze e
marketing
: 2 classi 32 iscritti;
- istruzione tecnica, indirizzo tecnologico, elettronica ed
elettrotecnica: 1 classe con 30 iscritti;
- istruzione tecnica, indirizzo tecnologico-informatica e
telecomunicazioni: 1 classe con 28 iscritti;
- istruzione tecnica, indirizzo economico-turismo, sede a
Saint-Vincent: 1 classe, 19 iscritti;
- liceo delle scienze umane opzione economico-sociale: per ora
nessuna classe, perché ci sono solo 12 iscrizioni, quindi non è
ancora stata istituita la classe;
- istruzione professionale del settore servizi, servizi
socio-sanitari: 11 iscritti, quindi nessuna classe;
- Istruzione e Formazione Professionale (IEFP) operatore
elettrico: per ora nessuna classe, perché ci sono solo 8
iscritti.
Il numero delle classi però può ancora subire delle variazioni.
Gli alunni che hanno espresso come prima scelta una scuola
paritaria potranno infatti essere ricondotti alla seconda scelta su
una scuola regionale, quindi potenzialmente anche su un percorso
del nuovo polo unico, dunque potrebbero ancora essere istituite
queste classi che erano previste, ma non avevano raggiunto il
numero di iscritti. Inciderà anche sulle valutazioni il numero di
ripetenti che sarà comunicato alle scuole a conclusione degli
scrutini e degli esami; non saranno numeri significativi, però a
volte possono variare la costituzione o meno delle scuole.
Per quanto riguarda invece la seconda domanda sulla
disponibilità delle palestre, aule e laboratori, il fabbisogno di
palestre della nuova istituzione è il seguente: nell'anno
scolastico 2017-2018 saranno attivate complessivamente, per quanto
le ho detto prima, 40 classi. Vi sarebbe la necessità di disporre
di 80 moduli orari: 2 moduli per ciascuna classe. Il 16 maggio 2017
la struttura dell'Assessorato dell'edilizia scolastica che si
occupa dell'organizzazione di tutti gli spazi, proprio perché tutto
potrebbe ancora cambiare, ha trasmesso a tutte le istituzioni
scolastiche il piano provvisorio di assegnazione delle sedi
scolastiche delle palestre per l'anno scolastico 2017-2018, quindi
un primo piano provvisorio per avere intanto un primo
planning
del prossimo anno. Per quanto concerne
l'istituzione di Verrès, il piano prevede che 18 classi utilizzino
la palestra interna al
Poly-Institut
e 22 il Palazzetto
dello sport. Su proposta della Coordinatrice regionale di
educazione fisica e sportiva, che collabora con la struttura per la
redazione del piano, è stato previsto che al Palazzetto, poiché il
fabbisogno è superiore alle ore disponibili, in quattro moduli vi
sarà la compresenza di due classi: due classi che hanno un numero
più esiguo di studenti saranno accorpate per l'ora in palestra. Ciò
al fine di evitare il trasferimento degli studenti in palestre di
comuni limitrofi, che sarebbe chiaramente penalizzante da un punto
di vista didattico, ma anche proprio per la riduzione del tempo poi
a disposizione per lo svolgimento delle classi. Non sono pervenute
osservazioni da parte delle istituzioni che confluiranno nel nuovo
polo scolastico, quindi riteniamo anche che questa nostra proposta,
che peraltro è presente in realtà anche in altre scuole - anche ad
Aosta ci sono dei momenti in cui alcune classi vengono accorpate -,
sia stata accolta favorevolmente.
Per quanto concerne la situazione invece dei laboratori, è stato
richiesto all'Istituzione scolastica Brambilla di fornire un quadro
della situazione del fabbisogno. Nelle due sedi di Verrès si
trovano attualmente i seguenti laboratori: uno di scienze e
biologia, uno di chimica e uno di fisica. Questi tre laboratori,
nei quali confluiranno anche le strumentazioni dei laboratori di
Pont-Saint-Martin dell'Istituzione Viglino, saranno a disposizione
di tutte le classi e sono sufficienti a soddisfare le esigenze
dell'intera istituzione; vi sono poi cinque laboratori multimediali
informatici e CAD. Per il futuro potrebbe essere necessario un
potenziamento delle aule multimediali, che dovrà però essere
valutato con i docenti a seguito dell'entrata in funzione del polo.
Nel complesso dunque i laboratori possono al momento ritenersi in
numero sufficiente per conseguire il regolare svolgimento
dell'attività laboratoriale. D'altra parte, in considerazione anche
dell'aumento degli studenti nei prossimi anni, potrebbe rendersi
necessario compiere degli investimenti per potenziare l'apparato
infrastrutturale a supporto di tutte le attività laboratoriali, ma
lo valuteremo al momento opportuno con i dirigenti e con gli
insegnanti. Ci sono
hardware
da aggiungere nei laboratori
informatici, collegare le due sedi in un'unica rete LAN tramite
fibra ottica, incrementare le bande internet. Ci sono dei lavori
che in effetti ci rendiamo conto non essere stati fatti, ma li
stiamo programmando. Aggiungo in conclusione che il polo di Verrès,
nell'ambito della strategia delle aree interne, è stato anche
individuato come polo scolastico di eccellenza, a cui saranno
destinati importanti finanziamenti europei proprio per il
potenziamento di questi laboratori, quindi anche su questo stiamo
portando avanti il lavoro.
Per quanto riguarda la risposta al quesito n. 3: "quali
soluzioni in merito all'organizzazione dei trasporti", considerato
che ad oggi il servizio di trasporto per il polo scolastico di
Verrès pare essere ben strutturato per gli orari scolastici, nel
senso che non sono stati evidenziati dai dirigenti e dai docenti
dei problemi riguardo al raggiungimento del polo di Verrès,
nell'ipotesi in cui il dirigente scolastico riveli delle necessità
di adattamento al servizio, sarà poi cura del dirigente scolastico
interessarne con tempestività l'Assessorato competente in materia
di trasporti. Io ho sentito entrambi i dirigenti, che al momento
non ravvisano, non segnalano problematiche per quanto riguarda la
situazione dei trasporti, perché dicono che comunque su Verrès già
arrivano degli studenti e il numero sarebbe sì in aumento, ma non
in modo così grande da andare a richiedere un raddoppio, ad
esempio, dei pullman, ma è una situazione anche quella che si
monitorerà.
Per quanto riguarda l'ultima domanda: "se vi è intenzione di
intervenire nell'organizzazione duratura del servizio di mensa", la
Regione, in particolare l'Assessorato dell'istruzione e cultura,
assicura che gli studenti in questione usufruiranno del servizio
sostitutivo di mensa mediante l'utilizzo di buoni pasto elettronici
registrati su apposita carta, che è la tessera sanitaria, fruibili
presso i locali pubblici appositamente convenzionati nel comune. Se
per servizio mensa che non sia esclusivamente di tipo commerciale,
come indicato nell'interpellanza, si intende la possibilità che gli
studenti consumino a scuola cibi preparati o portati da casa, sarà
cura dell'istituzione scolastica, a cui compete l'organizzazione
del servizio, valutare la possibilità di destinare degli idonei
locali al consumo dei pasti, come avviene anche in molte scuole
anche all'estero. Visto che ad oggi non disponiamo dell'organico di
fatto, che verrà fatto dopo tutte le chiusure delle scuole, e
quindi del numero di studenti definitivo, posso impegnarmi, se lei
lo ritiene opportuno, a farle pervenire tutta la documentazione non
appena avremo i dati definitivi e anche il risultato di una
riunione che ci sarà nelle prossime settimane, appena i dirigenti
termineranno gli esami e avranno anche un po' più di spazio per
potersi occupare di questo in particolare, le fornirò tutta la
documentazione. È prevista una riunione con tutte le componenti
concerné
in questa riorganizzazione, comprese quelle dei
Comuni, per valutare chiaramente anche il prosieguo di un'eventuale
necessità di studentato.
Presidente -
Per la replica, chiede la parola il collega
Cretier, ne ha facoltà.
Cretier (PD-SIN.VDA) -
Grazie Assessore per gli impegni
che si è assunta. Grazie quando mi fornirà anche la documentazione,
in modo che posso continuare a monitorare la situazione. Visto che
conosco bene le problematiche su Verrès, in quanto sono stato per
tre anni proprio rappresentante dei genitori in una classe, però in
quelle occasioni battevamo regolarmente contro un muro di gomma e
sia sull'aspetto trasporti, sia sull'aspetto controllo della
temperatura nelle aule non eravamo riusciti a risolvere nulla,
anche perché la scelta di allora era quella di non fare delle
azioni scandalistiche, però purtroppo i risultati sono latitati
negli anni. Io continuerò a vigilare su questa situazione. Il
cambiamento a cui ha pensato la precedente Giunta è alla base di
una riorganizzazione sostanziale epocale. Il passaggio al nuovo
modello sicuramente provocherà dei cambiamenti sia per la scuola,
però abbiamo tre mesi di tempo per riuscire a completare ciò che è
ancora da sistemare, cambiamenti sostanziali sia per la scuola che
per il personale docente, che non docente, per i genitori, ma
soprattutto per gli studenti. A loro non deve mancare
l'organizzazione di base, soprattutto la formazione che deve
gettare le basi per un percorso che porti i giovani al
completamento degli studi eventualmente universitari e magari
trovarsi un lavoro dignitoso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK