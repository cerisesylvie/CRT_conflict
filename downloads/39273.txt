Consiglio Regionale della Valle d'Aosta - Oggetto del Consiglio n. 2537 del 11 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2537 del 11 gennaio 2017 - Resoconto
OGGETTO N. 2537/XIV - Interpellanza: "Adozione di ulteriori
misure di prevenzione del rischio di corruzione e infiltrazioni
criminali per l'affidamento di lavori, servizi e
forniture".
Rosset (Presidente) -
Punto n. 12 dell'ordine del giorno.
Per l'illustrazione, chiede la parola il collega Bertin, ne ha
facoltà.
Bertin (ALPE) -
Per la prima volta il Tribunale di Aosta
alcune settimane fa ha disposto un decreto per l'applicazione
dell'amministrazione giudiziaria ad una società valdostana:
l'Edilsud dei Fratelli Tropiano, società conosciuta soprattutto per
la questione dei parcheggi, che personalmente ritengo uno scandalo.
L'amministrazione giudiziaria si applica quando nella propria
attività gli amministratori di una società, pur senza rilevanza
penale, agevolano individui sottoposti a misura di prevenzione o
sotto procedimenti penali per reati particolari. Naturalmente il
reato è l'associazione di stampo mafioso, estorsione, sequestro di
persona, eccetera: reati gravi per i quali quando
nell'amministrazione si agevolano personaggi sottoposti a queste
misure, scatta o può scattare l'amministrazione giudiziaria. Nel
caso specifico l'amministrazione giudiziaria è stata applicata,
poiché è sempre collegato alla vicenda parcheggio dell'ospedale,
che è un po' la madre di tutta una serie di questioni giudiziarie
che vanno dalle due-tre inchieste e anche quest'amministrazione
giudiziaria nasce da quella vicenda, nella quale, come sappiamo, la
'ndrangheta, anche in ragione di questo grande
business
,
interviene e chiede in modo estorsivo il pagamento da parte dei
realizzatori di questo parcheggio.
Proprio nel caso specifico, l'applicazione di
quest'amministrazione giudiziaria viene disposta poiché il
comportamento degli amministratori della società dei Fratelli
Tropiano ha agevolato delle persone sottoposte a questo tipo di
reati. Nel caso specifico i Tropiano non hanno fornito all'autorità
giudiziaria tutti gli elementi a loro conoscenza riguardo
all'estorsione per l'individuazione degli estorsori e, oltre a
questo, hanno avuto dei rapporti con degli intermediari per gestire
questo tentativo di estorsione. Queste sono le ragioni principali
per le quali è scattata l'amministrazione giudiziaria, che è un
provvedimento preventivo che va un po' ad interessarsi di
quell'area grigia nella quale un'impresa, pur non avendo commesso
dei reati, ha comunque dei comportamenti potenzialmente
influenzabili dalle organizzazioni criminali. Nel caso specifico è
stata evidenziata un'adesione in parte a quei codici e a quei
valori che sono alla base delle organizzazioni criminali non avendo
un comportamento poi conseguente nel cercare di contrastare questo
tentativo di estorsione. L'obiettivo di questa misura è quello di
permettere di recidere i legami con la criminalità organizzata e di
continuare a svolgere le proprie attività d'impresa senza
condizionamenti di tipo mafioso. È, com'è evidente, un atto serio e
grave che non è da sottovalutare. Nel caso specifico la società in
questione poi ha avuto molti rapporti con l'Amministrazione
regionale, ricordiamo quello del parcheggio in particolare, ma non
solo, in generale si tratta di una società, di un'impresa edile di
una certa importanza. Ricordiamoci, tra l'altro, che, sempre nella
nostra Regione, recentemente negli ultimi due anni sono state
emesse quattro interdittive antimafia evidenziando una situazione
preoccupante a riguardo della capacità di infiltrazione della
"ndrangheta in particolare nel tessuto economico della nostra
Regione.
Proprio in ragione di questa situazione e dei rapporti che ha
avuto questa società con l'Amministrazione regionale, pertanto ci
chiediamo anche qual era l'ammontare dei trasferimenti finanziari
effettuati, dei lavori avuti dalla società Edilsud e dalla
Saint-Bernard S.r.l., che sono le due società ricollegabili ai
Fratelli Tropiano. Inoltre se è intenzione dell'Amministrazione
regionale dotarsi di ulteriori misure di prevenzione del rischio di
corruzione e infiltrazioni criminali per affidare lavori, servizi e
forniture. Queste sono le domande riferite a questa
interpellanza.
Presidente -
Per la risposta, ha chiesto la parola
l'Assessore Baccega, ne ha facoltà.
Baccega (SA) -
Un argomento assolutamente delicato, però
direi che confrontarsi su questi temi per un'Amministrazione che
vuole essere corretta e trasparente è assolutamente doveroso. Da
questo punto di vista, ci viene incontro un'evoluzione normativa,
che è il decreto legislativo n. 50/2016, che ha sicuramente
rafforzato le opportunità di verifica di questi casi, soprattutto
con la stazione unica degli appalti, per quanto riguarda la Regione
Valle d'Aosta, che da pochi mesi è operativa al 100 percento, che
ci permette di avere da parte delle strutture ancora una maggiore
sensibilità rispetto a quanto finora è stato fatto.
Entrando nel merito dei quesiti da lei posti, soprattutto
rispetto al primo, nelle banche dati dell'Osservatorio regionale
dei lavori pubblici non sono stati rilevati affidamenti di lavori
con riferimento alla ditta Saint-Bernard, mentre gli affidamenti
alla ditta Edilsud sono nove per lavori pubblici, di cui quattro
della Regione, uno del Comune di Aosta, uno del Comune di Roisan,
uno della Comunità montana Grand Paradis, uno dell'ARER e uno del
Complesso ospedaliero Umberto Parini; tutto questo dal 2000 al 2012
per un importo di 14,138 milioni.
Credo di avere già fornito con la risposta a 116 tutte le
specifiche di questi interventi. A completamento dell'informazione
segnalo anche l'acquisto immobiliare dalla società Saint-Bernard
del parcheggio interrato dell'ospedale, quindi non classificabile
come lavoro pubblico ma in altro ambito, pari a 18,353 milioni, IVA
compresa, che è stato effettuato nel luglio 2013.
Per rispondere al secondo quesito, si fa riferimento a due
ambiti diversi dal punto di vista amministrativo: la prevenzione
del rischio di corruzione e le infiltrazioni criminali, che hanno
sicuramente un legame. Gli aspetti relativi alla prevenzione del
rischio corruzione sono indicati nel piano triennale di prevenzione
della corruzione, che è aggiornato annualmente ed è redatto ai
sensi della legge n. 190/2012 e del decreto legislativo n. 33/2013.
Il piano triennale di prevenzione della corruzione vigente è stato
approvato dalla Giunta regionale con deliberazione n. 78 del 22
gennaio 2016. Le finalità generali del piano sono quelle di
individuazione del livello di esposizione dell'ufficio a rischio di
corruzione e di definizione degli interventi organizzativi volti a
prevenire questo rischio. Nel corso del 2016 le strutture
regionali, coordinate dal Segretario generale, hanno lavorato alla
predisposizione del piano triennale 2017-2019, approfondendo la
tematica della programmazione delle misure di prevenzione della
corruzione con particolare riferimento alla fase di definizione,
attuazione e monitoraggio delle medesime, con l'obiettivo di
adattare le misure ai processi, ai procedimenti da sottoporre al
trattamento. Il nuovo piano sarà approvato probabilmente intorno a
fine mese. Comunque, in ogni affidamento per un lavoro pubblico, le
strutture regionali eseguono, prima della sottoscrizione del
contratto di appalto, tutte le verifiche previste dalla legge
riguardanti le possibili cause di esclusione previste dall'articolo
80 del Codice dei contratti, compresi i tentativi di infiltrazioni
mafiose. È corposa la corrispondenza quando si affida un lavoro ad
un'impresa tra gli uffici della Stazione unica degli appalti e
tutte le strutture che devono dare risposte in questo senso:
procure, tribunali, eccetera. La prevenzione delle infiltrazioni
criminali è oggetto del corposo decreto legislativo n. 159/2011,
nel quale sono riassunte tutte le misure amministrative, penali,
giudiziarie che possono essere adottate dall'Amministrazione,
quali: l'informativa antimafia, l'interdittiva antimafia o il
sequestro preventivo dei beni. La normativa è già abbastanza
consistente e le amministrazioni pubbliche devono assicurarne la
piena attuazione attraverso il suo rispetto nella gestione dei
procedimenti amministrativi. Anche qui, come ho detto in premessa,
c'è grande attenzione da parte della SUA. Poiché la materia è di
competenza dello Stato, non sono immaginabili specifici interventi
regionali, mentre è a carico dell'Amministrazione regionale il
rispetto puntuale delle procedure nell'operatività quotidiana. Al
di là delle questioni formali, l'attenzione è però massima e tutte
le strutture sono adeguatamente sensibilizzate su questi argomenti.
Il lavoro svolto per il nuovo piano triennale di prevenzione della
corruzione, così come la puntuale applicazione della disciplina
antimafia, sono segnali tangibili dell'attenzione che tutte le
strutture della Regione hanno su questi argomenti, passaggio
fondamentale per una lotta ai fenomeni mafiosi.
Presidente -
Per la replica, chiede la parola il collega
Bertin, ne ha facoltà.
Bertin (ALPE) -
Una risposta formale e burocratica che ci
illustra quello che attualmente esiste, che lo Stato ha elaborato
in questi anni, dall'efficacia piuttosto dubbia e che ci lascia
evidentemente anche un po' perplessi. Certo, va applicata in modo
rigoroso tutta la normativa in materia, ma gli strumenti, a mio
avviso, non bastano. Il dato fornito oggi è eloquente: 32 milioni
che sono stati trasferiti ad una società, che poi si è rivelata in
qualche modo condizionabile o condizionata da un'associazione
criminosa, tant'è che è scattata l'amministrazione giudiziaria.
Questo fa seguito alle quattro interdittive antimafia nelle quali
sono stati affidati 10 milioni di lavori a queste società che hanno
subito un'interdittiva, per un totale di oltre 42 milioni che
devono fare riflettere. In un momento nel quale i lavori pubblici
sono pochi il sistema pubblico valdostano in questi anni ha
comunque trasferito 40 milioni a questo tipo di aziende, che in
parte sono in una situazione piuttosto delicata e in qualche modo
condizionate e condizionabili da parte delle associazioni di tipo
mafioso.
Come affermato anche da esponenti delle forze dell'ordine
operanti in Valle d'Aosta, certi fenomeni tipici della 'ndrangheta
e delle associazioni mafiose sono poco presenti nel nostro
territorio, poco significative; immagino tutti quei reati o quelle
attività legate al controllo del territorio: dalle estorsioni, al
racket
o all'usura. Quella di non applicare in Valle d'Aosta
questo tipo di modalità di azione - come dicono anche le forze
dell'ordine - è dovuta ad una scelta strategica per non allarmare
la società civile perché questi tipi di reato allarmano e per
lasciare la Valle d'Aosta tranquilla, nella quale non si manifesti
troppo un sentimento di allerta verso queste organizzazioni. È una
scelta strategica quella di lasciare la Valle d'Aosta fuori da
questo aspetto, da questo tipo di reati per dedicarsi, invece, ad
un altro tipo di attività: in particolare, alle infiltrazioni nel
tessuto economico di questa Regione. Questa è la strategia: non
commettiamo reati visibili, ma concentriamoci sull'economia. Questa
in generale nel nord Italia, in particolare nella nostra Regione, è
una scelta strategica di come ha deciso di muoversi la 'ndrangheta
sul nostro territorio. Le quattro interdittive antimafia
evidenziano la presenza, la capacità di infiltrazione delle
associazioni di tipo mafioso che confermano questa loro strategia.
Quattro interdittive e oggi anche l'amministrazione giudiziaria di
un'importante società edile valdostana. La situazione è
preoccupante. Come dicevo, teniamo presente che 40 milioni di opere
pubbliche e in generale di denaro pubblico è finito in società che
rischiano di essere in quella zona grigia a cui facevamo in
precedenza riferimento.
Lei mi dice nella sua risposta che sostanzialmente va bene
così...no, non va bene così, la situazione è sempre più
preoccupante e in qualche modo bisogna trovare dei nuovi strumenti
per rendere più efficace il fatto che, come ho già detto diverse
volte, su 7 milioni affidati ad un'impresa edile che ha avuto
un'interdittiva antimafia, 2,5 milioni sono stati affidati per
cottimo fiduciario: sulla fiducia. Questo è grave, è una
sottovalutazione del fenomeno. Ci vogliono nuovi strumenti, non
vorrei che anche nella nostra Regione si finisca un po' come una
celebre battuta di un film di Benigni, Johnny Stecchino, che la
piaga che infama la Sicilia in quel film si diceva che era il
traffico e da noi i parcheggi. Non vorrei che anche noi eludessimo
i problemi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK