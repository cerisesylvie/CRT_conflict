Consiglio Regionale della Valle d'Aosta - Oggetto del Consiglio n. 2077 del 26 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2077 del 26 luglio 2006 - Resoconto
OGGETTO N. 2077/XII - Riduzione, sul territorio regionale,
delle emissioni di anidride carbonica. (Interrogazione)
Interrogazione
Ricordato che il 16 febbraio 2005 è entrato in vigore il
Protocollo di Kyoto, ratificato anche dalla nostra Repubblica, che
prevede l'impegno a ridurre per gli anni 2008-2012 le emissioni di
gas ad effetto serra dell'8% al di sotto dei valori del 1990 e che
tale impegno, come in tutti gli altri 55 Paesi che hanno recepito
tale Protocollo, deve estrinsecarsi principalmente attraverso la
riduzione delle emissioni di anidride carbonica (CO2) che
rappresenta circa l'80% di tutti i gas ad effetto serra;
Evidenziato che tale problematica non è soltanto importante
per i suoi contenuti ambientali ed etici, ma anche perché ha una
forte correlazione con i mutamenti climatici, ed in particolare con
l'aumento della temperatura e le conseguenti turbative sulle
precipitazioni nevose e sulla consistenza dei ghiacciai, così come
possiamo direttamente constatare anche nella nostra
Regione;
Tenuto conto che la stragrande maggioranza delle emissioni di
CO2 sono rappresentate dall'attività di riscaldamento domestico e
dal traffico veicolare privato, come dimostrato dalla terza
relazione sullo stato dell'ambiente in Valle d'Aosta (2005),
redatta dall'ARPA, che misura ad oltre 500.000 tonnellate annue la
produzione valdostana di tale gas ad effetto serra;
il sottoscritto Consigliere regionale
Interroga
La Giunta regionale per conoscere:
1) quali iniziative siano state prese per ridurre la
produzione di anidride carbonica sul territorio regionale ed
arrivare a osservare i criteri previsti dal Protocollo di
Kyoto;
2) quali siano gli incentivi regionali ad un uso appropriato
dei combustibili fossili per il riscaldamento e i disincentivi
verso quei sistemi di termoregolazione a più alto impatto di
effetto serra;
3) quali incentivi regionali siano stati messi in opera per
promuovere la modernizzazione del parco automobilistico privato con
mezzi a più bassa emissione di anidride carbonica e quali
penalizzazioni siano state poste per disincentivare l'utilizzo di
autovetture che producano più di 200 grammi per chilometro
percorso, come ad esempio i SUV;
4) quali iniziative di conoscenza e di promozione del
Protocollo di Kyoto siano state mese in atto, sia nei confronti
della popolazione che degli Enti locali.
F.to: Sandri
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Ringrazio il collega Sandri per la sua
interrogazione, risponderò io nel senso che, sebbene l'argomento
sia un po' "a cavallo" fra l'ambiente e il settore dell'energia,
cercherò io di dare delle risposte. Le sue domande sono molto
chiare, cercherò quindi di dare una risposta altrettanto
chiara.
Alla 1
a
domanda le dirò subito che il Piano
energetico ambientale, approvato dal Consiglio nel 2003, è stato
redatto fissando un obiettivo di riduzione di CO2 più ambizioso di
quello stabilito all'epoca per l'Italia dal "Protocollo di Kyoto".
La riduzione infatti è stata indicata nella misura dell'8% rispetto
alle emissioni del 1990, attualmente stabilita al 6,5 per quel che
riguarda il "Protocollo di Kyoto" per il periodo 2008-2012: questo
evidenzia che l'attenzione su tale argomento è stata posta con
estrema precisione.
"In seguito alla ratifica del medesimo
protocollo infatti la Regione ha ritenuto di assumere, per i
consumi legati agli usi stazionari nel loro complesso, un obiettivo
di riduzione della produzione di CO2 rispetto al 1990 ancora più
superiore, passando al 15%..."
- fra l'altro, le fornirò dopo
la risposta, che è scritta, quindi potrà leggere i dati che le sto
dicendo -
"... da ottenersi senza penalizzazione del saldo di
energia elettrica esportata. Per poter stabilire un obiettivo di
questa portata la Regione ha attentamente analizzato le proprie
favorevoli specificità rispetto alla media nazionale attraverso lo
studio dell'evoluzione dei bilanci energetici elaborati nel tempo,
i cui risultati salienti hanno comunque evidenziato che il consumo
energetico pro capite di fonti primarie è allineato con la media
nazionale di circa 35 milioni di ampère/ora
ed è leggermente
inferiore rispetto all'Italia settentrionale nel suo complesso; il
consumo di fonti fossili e quindi il carico di combustibile pro
capite è pari a circa il 65% della media nazionale e pertanto è
molto più favorevole per l'impatto locale rispetto al resto del
Paese; la disponibilità di fonti rinnovabili, con particolare
riferimento al regime idraulico, è pari al 600% rispetto alla media
nazionale pro capite ed è in larga misura modulabile, cioè
proveniente da impianti a bacino e a serbatoio; l'esportazione
globale di energia, sotto forma elettrica, è pari a circa l'80% dei
consumi interni e rappresenta un'importante risorsa economica per
la Regione..."
- come sapete bene -
"... per dare una prima
concreta attuazione del Piano energetico ambientale nei termini
così delineati, la Regione ha quindi approvato la legge regionale
n. 3/2006: nuove disposizioni in materia di interventi regionali
per la promozione dell'uso razionale dell'energia, le cui modalità
applicative sono state adottate dalla Giunta regionale con
deliberazione del 1° luglio scorso"
.
In risposta alla 2
a
domanda:
"la legge regionale
n. 3/2006 ha previsto di incentivare l'uso dei combustibili fossili
a minore impatto ambientale appunto, nel caso specifico "GPL" e gas
metano, stabilendo nel contempo alcuni criteri fondamentali che si
prefiggono l'obiettivo di aumentare l'efficienza energetica delle
relative installazioni. Sono finanziabili unicamente gli impianti
centralizzati degli edifici ad utilizzo residenziale o assimilabile
destinati al riscaldamento degli ambienti e/o alla produzione di
acqua calda sanitaria i cui generatori di calore presentino un
rendimento di combustibile alla potenza nominale non inferiore al
96%, che significa ammettere ai benefici di legge solo le
cosiddette "caldaie a condensazione" più performanti di quelle
tradizionali in quanto scaricano i prodotti della combustione a
temperatura comunque inferiore ai 100° e consentono di recuperare
il calore latente di condensazione del vapore acqueo, prodotto
principale del processo di combustione dei combustibili
gassosi.
Viene predeterminato un fabbisogno energetico
tecnico massimo, parametrato al numero ipotetico di occupanti e
alla superficie riscaldabile degli edifici, in rapporto al quale
sono calcolate le agevolazioni finanziarie allo scopo di non
favorire le installazioni realizzate nei fabbricati che presentino
un minore "standard" di prestazione energetica in corrispondenza
dell'involucro esterno. Sono proporzionalmente avvantaggiate in
termini di beneficio economico riconosciuto le installazioni
effettuate in corrispondenza di edifici situati a quote
altimetriche più elevate ed esposti sfavorevolmente alla fonte
solare, poiché in simili situazioni gli interventi di uso razionale
dell'energia si traducono in un maggior risparmio di combustibili
fossili, quindi in un maggiore quantitativo di CO2 evitato.
Strettamente correlati ai criteri che precedono sono da
considerare i requisiti imposti per beneficiare delle agevolazioni
di cui alla legge regionale n. 3/2006, che fungono da sistemi di
disincentivazione per quelle installazioni che interferiscono
negativamente con l'ambiente; pertanto non sono più incentivate le
conversioni degli impianti centralizzati in impianti unifamiliari,
di norma a minore efficienza energetica, e l'installazione di
impianti unifamiliari in edifici costituiti da una comunità di
unità immobiliari. Non sono più incentivate le installazioni a
bassa efficienza energetica, non sono più incentivati i sistemi che
utilizzano l'aria come fluido termovettore, non sono più finanziate
le installazioni sovradimensionate in conseguenza ad un maggiore
fabbisogno termico veicolato da un'insufficiente coibentazione
dell'edificio, se non nella misura corrispondente al predeterminato
fabbisogno energetico teorico massimo, in corrispondenza degli
impianti a biomassa legnosa e ad esclusione degli apparecchi
alimentati a cippato di legno o "pellet" è prescritta
l'installazione di un accumulatore inerziale d'acqua allo scopo di
migliorare i rendimenti di combustione degli stessi
apparecchi".
Dopodiché, sempre sullo stesso argomento, con
riferimento a una serie di ulteriori volontà che stiamo mettendo in
atto, ci sono anche altre misure: innanzitutto c'è l'idea precisa
di agire per quello che riguarda le proprietà dell'ente pubblico in
merito alla valorizzazione dell'edificio energeticamente neutro,
con gestione predeterminata; questo è un qualcosa che per qualche
verso non è una novità, viene prodotto da parecchie amministrazioni
regionali e dallo Stato e non a caso in alcuni Ministeri si possono
già vedere installazioni che danno la percezione del consumo
energetico dell'edificio e delle fonti a cui l'edificio si sta
approvvigionando. Per fare questo abbiamo fissato alcuni obiettivi
che sono al momento allo studio, fra i quali:
"fissare un nuovo
"standard" energeticamente efficiente grazie all'intervento
sull'esistente, a nuove metodologie sugli insediamenti futuri,
ottimizzare le condizioni degli ambienti interni, ridurre il
consumo energetico totale sia nel caso di edificio esistente, sia
nel caso di nuova costruzione, ridurre quindi le emissioni di CO2,
ammortizzare il costo di eventuali, ma non indispensabili oneri
aggiuntivi. Tutto questo calcolato anche sul periodo del tempo su
cui vogliamo intervenire: i 5 anni. Conseguentemente le strategie
di riqualificazione saranno indirizzate verso i seguenti ambiti di
azione: incremento del livello prestazionale dell'involucro
dell'edificio..."
- e anche qui ci sarà un ragionamento da fare
anche con i Comuni, perché dobbiamo far comprendere ai sindaci che
nei regolamenti edilizi l'aumento della coibentazione delle pareti
deve essere calcolato come un volume tecnico e non essere calcolato
sul calpestabile della casa, perché questo creerebbe, visti i costi
altissimi dei metri quadri degli alloggi, dei problemi per chi si
vedrebbe detratto dello spazio -
"... impiego di tecniche di
raffrescamento passivo e di abbattimento delle masse termiche
notturne; incremento dell'efficienza luminosa naturale e
artificiale; incremento dell'efficienza del sistema impiantistico e
delle tecniche di regolazione; flessibilità di esercizio;
affidabilità e ridotti costi di gestione e manutenzione..."
e
molte altre cose ancora di cui siamo in possesso e su cui stiamo
lavorando.
Ho dovuto leggere velocemente perché le cose sono tante e su
tali argomenti stiamo cercando di portare il nostro impegno, nel
senso che questo è qualcosa in cui crediamo veramente - o almeno io
ci credo veramente e ho convinto anche la Giunta -, e spero che di
questo ne avremo un supporto nelle fasi di bilancio, perché tutte
queste cose richiedono degli investimenti di una certa consistenza.
Come ha fatto bene lei a sottolineare nella sua interpellanza, però
vi sono delle cose riguardanti tutti i cittadini, vi sono degli
impegni che sono stati presi a livello mondiale, dobbiamo esserne
dei testimoni a livello locale, ma in realtà c'è qualcosa di più
concreto ancora e secondo me è il risparmio che possiamo portare
alle famiglie, perché non solo possiamo farle vivere in un ambiente
migliore, ma possiamo attraverso queste tecniche permettergli di
risparmiare migliaia di euro. Infatti avere delle coibentazioni
migliori, fare meno emissioni, avere impianti più funzionali vuol
dire risparmiare dal 30 al 40% sui costi di riscaldamento
dell'acqua, uso sanitario e tutte le funzioni legate alla
climatizzazione. Si può fare molto, dobbiamo farlo, lo stiamo
facendo, possiamo far risparmiare i cittadini e possiamo vivere in
un ambiente migliore. Su questo c'è il nostro impegno e la
ringrazio per la sua interpellanza. Per quello che riguarda i dati
che ho letto, sono a sua disposizione.
Presidente
- La parola al Consigliere Sandri.
Sandri (GV-DS-PSE)
- Intanto vedo un miglioramento, e
ringrazio di questo l'Assessore, dal punto di vista della sua
conoscenza del "Protocollo di Kyoto". Il Consiglio scorso lo avevo
visto un po' traballante, mi sembra che adesso si sia più preparato
e questo non può che essere positivo per il futuro della Valle
d'Aosta. È un tema questo che parte da lontano, perché già nel 1994
fu firmata la convenzione quadro sui cambiamenti climatici e da lì
è partita tutta un'osservazione su tale problema dell'anidride
carbonica; mi sembra che se ne stia prendendo coscienza. Quello che
mi pare importante è evidenziare come questo impatto in Valle
d'Aosta non sia secondario. Ci lamentiamo che l'innevamento
artificiale ci costa ogni anno sempre di più, ma il cambiamento
climatico comporta minori nevicate, ma soprattutto la perdita di
determinate fasce altimetriche per l'utilizzo ai fini della pratica
dello sci. L'attenzione a Kyoto e la riduzione di CO2, che è il
principale gas serra, quindi non è solo una cosa teorica, ma è una
cosa pratica, perché nel nostro dominio possiamo evidenziare questo
surriscaldamento; credo che fra l'altro in questi giorni si abbia
una testimonianza pratica dell'effetto.
La cosa importante è capire le dimensioni e qui è importante
sottolineare un dato: in Valle d'Aosta si producono ogni anno oltre
500mila tonnellate di CO2, a saldo, nel senso che, in base ai dati
dell'ARPA, si dimostra che probabilmente sono 700mila, ma 200mila
per nostra fortuna vengono riciclate - si parla del 15-20% della
produzione -, ovvero un saldo negativo grazie ai boschi che ci sono
nelle vallate laterali. Credo sia importante capire che questo è un
dato preoccupante, è un dato in cui bisogna andare controcorrente
per fare un'inversione. Ci sono alcuni dati: uno è quello che fa
tanto piacere ai nostri amici del gruppo "Arcobaleno", che
riconduce la produzione di una parte di CO2 ai TIR che vanno su e
giù per la Valle d'Aosta... è circa 1/10. Andare a limitare quel
traffico quindi non ha un impatto così importante, l'impatto
importante è il surriscaldamento, qui ho visto che l'Assessore è
molto preparato, mentre l'ho visto totalmente impreparato sul
problema del parco automobilistico, nel senso che qui veramente è
una cosa importante. Fra l'altro, ho notato - e mi piacerebbe che
l'Assessore facesse un giro -, come il DPR n. 84/2003, che attua
con un regolamento la direttiva 1999/94 della Comunità europea
sull'etichettatura anche negli autosaloni, sia pochissimo
rispettato in Valle d'Aosta, per cui la gente si compra un'auto, ma
non è informata che tali prodotti producono una quantità di CO2
superiore ai limiti. Penso che da questo punto di vista sia
importante ricordare che molto di questa cosa è legata alle
dimensioni delle autovetture moderne, la vecchia "500" non produce
questi livelli, né la vecchia "Panda 4x4", perché, essendo molto
leggere, avevano bisogno di motori piccoli per andare avanti.
Adesso i nostri ego sono talmente dilatati che, se non abbiamo
almeno 20 quintali di roba intorno da portarci in giro, non siamo
contenti, ma è chiaro che per spostare 20 quintali di ferraglia e
di plastica abbisogniamo di motori grossi, quindi c'è una
riflessione che va un po' sul filosofico e mi fermo qui, ma certo
quello è un punto su cui tutti possiamo lavorare. In questo senso
credo che sull'ultimo punto dell'interrogazione, quello su cui mi
sarei aspettato un maggiore impegno da parte dell'Assessore, che
riguarda la promozione della conoscenza di questo fenomeno, tutti
possiamo fare molto per far prendere coscienza alla popolazione
valdostana che non ci si può lamentare del caldo di oggi e della
mancanza di neve d'inverno se nessuno di noi fa qualcosa per
arrivare a risolvere tale problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK