Consiglio Regionale della Valle d'Aosta - Oggetto del Consiglio n. 1275 del 18 aprile 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1275 del 18 aprile 1985 - Resoconto
OGGETTO N. 1275/VIII - LAVORI DI ALLARGAMENTO DELLA STRADA
REGIONALE DI VALGRISENCHE. (Interrogazione).
PRESIDENTE:
Do lettura dell'interrogazione presentata dal
Consigliere Riccarand:
INTERROGAZIONE
AVENDO APPRESO che, all'inizio della Valgrisenche si stanno
effettuando lavori di allargamento della strada regionale
rovesciando in modo scriteriato nel sottostante torrente grandi
quantitativi di rocce e terra;
RILEVATO che tale scriteriato modo di procedere, oltre a
deturpare l'ambiente ha causato anche gravi danni ad importanti
opere idrauliche;
il sottoscritto Consigliere regionale di "Nuova Sinistra
della Valle d'Aosta"
INTERROGA
la Giunta regionale per sapere:
1)
quali sono le caratteristiche e l'entità dei lavori
in corso sulla strada regionale per Valgrisenche;
2)
quale impresa sta eseguendo i lavori e come sono
stati aggiudicati i lavori;
3)
quale verifica è stata condotta sui modi con cui si
stanno eseguendo i lavori.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
L'interrogazione del Consigliere
Riccarand è relativa ai lavori di ampliamento e sistemazione della
strada regionale di valgrisenche nella zona a monte del villaggio
La Ravoire, in Comune di Arvier.
In risposta alla prima domanda dell'interrogazione, il progetto
relativo ai lavori in corso e l'appalto a licitazione privata sono
stati approvati dalla Giunta regionale con deliberazione n. 2363 in
data 20.4.1984 per un importo a base d'asta di 590 milioni. Il
progetto prevedeva l'allargamento della strada regionale fino a
7,20 mt. (che è la sezione tipo per le strade regionali) e che la
realizzazione di questo ampliamento si realizzasse scavando la
roccia a monte della strada, con la costruzione di muri di
contenimento in pietrame e malta. Il Consigliere Riccarand, che
conosce sicuramente bene l'orografia della zona, sa che a valle
della strada c'è un precipizio che scende verso il torrente per
almeno un centinaio di metri, mentre a monte esiste un ammasso
roccioso la cui pendenza è notevole. Il progetto, approvato
nell'aprile del 1984, prevedeva l'allargamento della strada
mediante lo scavo della parete rocciosa di monte.
Per quanto riguarda la seconda richiesta, l'impresa che esegue
attualmente i lavori è la Geoval di Saint-vincent; i lavori sono
stati aggiudicati secondo la licitazione privata prevista nella
deliberazione di Giunta che ho citato prima, ai sensi dell'art. 1
lettera c) e successivo articolo 3 - questo è il dettaglio tecnico
della modalità di gara d'appalto - con un ribasso del 21,79%.
Quindi l'importo netto dei lavori è di 461 milioni 439 mila. Mi
pare siano stati aggiudicati nel giugno-luglio 1984.
Per la terza domanda, l'impresa ha iniziato ad eseguire i lavori
secondo il progetto e quindi eseguendo degli scavi di sbancamento a
monte. Iniziati tali scavi, ci si è immediatamente accorti che la
natura della roccia e soprattutto quella del terreno non erano tali
da permettere di proseguire con la stessa previsione di
progetto-soprattutto fra le sezioni di progetto 10 e 36 si sono
verificati questi dati - quindi immediatamente è stato incaricato
il geologo Fabrizio Gregori di provvedere ad una relazione
geologica. Il dott. Gregori si è recato sul luogo nella seconda
metà di marzo, ha eseguito una relazione geologica dando delle
indicazioni precise, in base alle quali si è ipotizzato un nuovo
tipo di esecuzione delle opere, e cioè la costruzione di una strada
a sbalzo, senza proseguire quindi nello scavo a monte, ed inoltre
in una zona compresa fra le sezioni 35-36 la costruzione di una
paramassi di circa 95 metri di lunghezza. Questo per dire che ci si
è immediatamente resi conto della difficoltà della situazione, si è
incaricato un geologo di svolgere una perizia geologica e allo
stesso tempo si è dato incarico all'Ing. Pallù di predisporre il
calcolo e disegno delle strutture conseguenti alla relazione
geologica.
Voglio aggiungere che è previsto nel piano lavori 1985, la
costruzione di un ulteriore lotto a monte dell'attuale, e per
questo lotto è già stato dato incarico all'Ing. Pallù, insieme al
dott. Gregori, di predisporre una progettazione ad hoc che
probabilmente prevederà la costruzione per tutto questo nuovo lotto
di una strada a sbalzo, proprio per evitare che si ripetano questi
inconvenienti piuttosto gravi che si sono verificati.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Ringrazio l'Assessore per la risposta
dettagliata che ha voluto dare all'interrogazione.
In effetti nell'esecuzione di questa opera, sia in fase di
progettazione che nell'esecuzione concreta, sono emersi degli
inconvenienti molto seri. Chiunque abbia percorso la valgrisenche
si sarà potuto render conto della violenza che aveva questo tipo di
intervento e del modo con cui si stava realizzando, nel senso che
l'impresa stava lavorando scavando a monte nella roccia in modo
molto pesante, e poi rovesciando tutto quello che era il materiale
di risulta dello scavo direttamente nel torrente, con un effetto
devastante che rimarrà per decine di anni visibile rovinando il
paesaggio e provocando anche dei danni.
Quindi ringrazio l'Assessore per esser si preoccupato della
situazione, per aver ordinato questa perizia geologica che forse
sarebbe stato opportuno fare prima che iniziassero i lavori nel
momento in cui si progettava un'opera che poteva presentare degli
inconvenienti e per aver scelto un metodo diverso di intervento, un
po' più rispettoso di quello che è l'ambiente della valle. vorrei
infine fare una raccomandazione: di seguire i lavori in modo da
evitare che quegli inconvenienti molto seri che si sono verificati,
che sono visibili a chiunque, abbiano a ripetersi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK