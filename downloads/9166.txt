Consiglio Regionale della Valle d'Aosta - Oggetto del Consiglio n. 3688 del 20 aprile 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3688 del 20 aprile 1988 - Resoconto
OGGETTO N. 3688/VIII - PERSONALE IMPIEGATO PRESSO STRUTTURE
INTEGRATE NELLA SCUOLA DELL'OBBLIGO PER SOGGETTI PORTATORI DI
HANDICAP (ATELIERS).
(Interpellanza).
PRESIDENTE:
Do lettura dell'interpellanza presentata dal
Consigliere Torrione:
INTERPELLANZA
Una precedente mia interpellanza ha sollevato il problema del
personale impiegato presso strutture integrate nella scuola
dell'obbligo per soggetti portatori di handicap (ateliers).
Ora l'Assessorato alla Sanità ha pubblicato un bando di concorso
per la formazione di educatori che pone il predetto personale nella
difficile situazione di dover scegliere fra il continuare a
prestare la propria opera con regolare retribuzione per un
ulteriore anno scolastico oppure frequentare il corso stesso con
conseguente rinuncia all'attività lavorativa in atto.
Pertanto per scongiurare il verificarsi di una simile
eventualità, è opportuno che la Giunta assuma le determinazioni del
caso alla luce anche di quelle che possono essere le proposte delle
Organizzazioni sindacali.
Tutto ciò premesso, il sottoscritto Consigliere
regionale;
INTERPELLA
l'Assessore competente per conoscere:
1) quali siano gli intendimenti della Giunta circa i problemi
legati alla partecipazione al corso per educatori del personale già
impiegato presso le strutture integrate nella scuola dell'obbligo
per soggetti portatori di handicap (ateliers) e più
specificatamente in merito ai seguenti punti:
a) eventuale trattamento economico da corrispondere agli addetti
in questione;
b) possibile valutazione del servizio prestato ai fini della
ammissione al corso;
c) accertamento presso gli organi competenti circa la
possibilità di riconoscere il lavoro prestato presso gli ateliers
come tirocinio pratico nell'ambito del corso.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Non spero di far demolire un muro, con
questa mia interpellanza, spero solo di spezzare una piccola lancia
a favore di coloro che già prestano servizio presso
l'Amministrazione regionale, o meglio ancora, presso le strutture
integrate nella scuola dell'obbligo per soggetti portatori di
handicap.
È un argomento che ho già sollevato in un precedente Consiglio e
in quell'occasione mi ero dichiarato insoddisfatto delle risposte
che mi aveva fornito l'Assessore; oggi spero di avere migliore
fortuna, anche perchè sono venuto a conoscenza che le
organizzazioni sindacali hanno ripreso questo argomento, che
riguarda 14 persone che già prestano servizio presso questi
ateliers e che
hanno dato buon esito di sé, nel senso che
hanno fornito delle prestazioni professionali qualificate che hanno
soddisfatto l'Amministrazione regionale.
Il dubbio che mi è rimasto è di non mettere in condizione queste
persone di dover scegliere fra il frequentare un corso, che
attualmente è stato bandito dall'Amministrazione regionale proprio
per qualificare a livello universitario gli eventuali frequentatori
del corso per un servizio di questo tipo, e continuare a prestare
servizio ancora per un periodo di tempo di un anno o due, in attesa
che il corso stesso finisca, presso gli ateliers.
Credo - e avevo già suggerito la volta scorsa all'Assessore -
che una soluzione equa la si possa trovare, come anche prospettato
dalle organizzazioni sindacali, ed è quella di aumentare
quell'assegno di frequenza che era previsto per coloro che
frequenteranno il corso propedeutico.
Se la misura e l'entità di questo assegno di frequenza - e lo
chiamo così per comodità di individuazione - sarà di un certo tipo
- e mi permetto di suggerire all'Assessore (ma credo lo abbia già
fatto lui stesso) di prendere gli stessi compensi che sono stati
attribuiti alla scuola infermieri, non quelli del primo anno ma
quelli degli ultimi due anni, credo che gran parte di questo
problema si risolverà da solo, anche perchè sono convinto che tutti
coloro che attualmente prestano servizio presso gli ateliers
possono tranquillamente frequentare il corso, avendo una
retribuzione che è anche adeguata, tenendo conto che l'attuale
trattamento economico di questi dipendenti a termine è senz'altro
superiore.
Sono in attesa delle risposte dello Assessore: mi auguro che
siano delle risposte più meditate di quelle che mi ha fornito la
volta scorsa, soprattutto per quanto riguarda l'entità del
trattamento economico da corrispondere a coloro che frequenteranno
il corso e la possibile valutazione del servizio prestato ai fini
dell'ammissione al corso stesso.
Su questi punti prego l'Assessore di essere molto preciso.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
L'ultima volta avevo detto che c'erano dei
contatti con le forze sindacali per addivenire ad una soluzione e
che aspettavo la proposta scritta da parte delle forze sindacali;
la proposta è arrivata e nei prossimi giorni ci sarà una riunione
per definire quanto diceva già il Consigliere Torrione.
Una soluzione per la questione economica sarebbe di prendere a
riferimento gli ultimi due anni delle scuole infermieri, quindi
questa è la proposta che verrà fatta alle forze sindacali. Mi
auguro che anch'esse a questo punto si ritengono soddisfatte, come
si ritiene soddisfatto il Consigliere Torrione.
Per il secondo punto, avevo già detto che a chi partecipa alla
selezione verrà dato un punteggio per il lavoro già svolto in
passato. Questo si era già fatto al momento della prima selezione,
per dare l'incarico a questo personale per fare questi otto mesi di
lavoro, e la stessa cosa verrà fatta per la selezione per essere
ammessi a questa scuola.
La cosa che non è possibile, purtroppo, è di ritenere valido il
lavoro già svolto come tirocinio, perchè questo è un accordo fatto
fra tutte le regioni, ed attualmente siamo solo in quattro in
Italia ad avere iniziato questi corsi. È passato, tra l'altro,
anche in Consiglio regionale, ed erano ben chiare le modalità di
accesso, come veniva strutturato questo corso, quante ore dovevano
essere fatte, le materie e tutto il resto, per cui non possiamo a
questo punto riprendere il discorso con tutte le altre regioni,
perché, come dicevo già l'altra volta, ci siamo impegnati tutti a
mandare avanti i corsi nello stesso modo, per avere la possibilità
di agire nei confronti del Ministero per avere riconosciuta
ufficialmente questa scuola.
Per il primo punto, come dicevo, le proposte saranno quelle
degli ultimi due anni della scuola infermieri e il riconoscimento
del lavoro svolto in passato da quelle che faranno domanda per il
corso.
C'è da tenere presente una cosa; al mese di settembre, quando si
era fatta l'assemblea per queste 18-19 persone rimaste in
graduatoria, che potevano fare questo lavoro, avevamo detto che
sarebbe iniziato il corso all'inizio dell'anno ed avevamo
annunciato le modalità con cui lo avremmo attuato. Tre, se non
quattro, di queste persone non hanno accettato di andare a
lavorare, perchè aspettavano il corso, in quanto noi avevamo detto
in quel momento che quelli che andavano a lavorare non avrebbero
avuto la possibilità di andare al corso, perchè si andava a
scoprire un servizio. Poi, già su richiesta di chi partecipava a
questo corso e su richiesta dei sindacati, è stato posticipato
l'inizio del corso, per dare la possibilità anche a queste persone
di partecipare alle modalità di cui dicevo adesso.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Ringrazio l'Assessore, mi dichiaro
soddisfatto; quindi non erano assolutamente così polemiche le mie
affermazioni nell'altra seduta consiliare, quando invece avevo
espresso delle riserve sulle risposte che mi erano state
fornite.
L'Assessore ha detto delle cose ben precise; mi fa piacere che
si sia arrivati alla soluzione delle 450.000 lire per il primo anno
e di 600.000 lire per il secondo anno di frequenza, analogamente a
quanto previsto per le infermiere.
Mi preme sottolineare la soddisfazione anche per quanto riguarda
il secondo punto, cioè la valutazione del servizio ai fini
dell'ammissione al corso.
Credo che una trattativa di questo tipo possa essere portata a
termine anche con il consenso delle organizzazioni sindacali, per
cui ribadisco che le mie due iniziative consiliari, quella
dell'altra volta e questa di oggi, non sono state inutili, anche
perchè hanno sollecitato la soluzione di un problema che era sul
tappeto e che meritava una adeguata soluzione.
PRESIDENTE:
Data l'ora, i lavori vengono sospesi;
riprenderanno alle ore 16.
Ricordo che alle ore 15 è convocata la Conferenza dei Capigruppo
per la continuazione dell'audizione del Consigliere Andrione.
La seduta è tolta.
La seduta termina alle ore 13,11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK