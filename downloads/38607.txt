Consiglio Regionale della Valle d'Aosta - Oggetto del Consiglio n. 2120 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2120 del 24 maggio 2016 - Resoconto
OGGETTO N. 2120/XIV - Interrogazione: "Notizie sui lavori di
asfaltatura delle strade regionali e sul parco mezzi per la
manutenzione delle strade".
Viérin M. (Presidente)
- Punto n. 5 dell'ordine del
giorno. La parola all'Assessore Baccega.
Baccega (SA) -
Abbiamo appena approvato il Piano
triennale del programma dei lavori pubblici che per l'anno 2016
prevede, per la manutenzione delle strade classificate regionali,
interventi per un ammontare della spesa complessiva di 1,41 milioni
di euro: 570 mila euro a valere sul bilancio regionale (di cui 125
mila euro sono destinati al ripristino delle pavimentazioni) e 840
mila euro a valere sui fondi di inclusione sociale (di cui 595 mila
euro sono riservati a interventi di ripristino e riqualificazione
della pavimentazione su tratti di strada classificati regionali).
Si sta completando, anche per effetto delle ultime precipitazioni,
una raccolta di informazioni attraverso i cantonieri e attraverso
una serie di sopralluoghi per fare ulteriori valutazioni, sulla
base delle quali andremo a valutare la possibilità, in sede di
assestamento, di proporre un finanziamento per altri interventi di
asfaltatura.
Per quanto riguarda la dotazione numerica del parco mezzi,
presso la struttura viabilità, il parco mezzi assegnato ai
cantonieri e al garage dei mezzi pesanti che viene utilizzato per
eseguire la manutenzione delle strade classificate regionali è il
seguente: per il garage dei mezzi pesanti 4 autocarri leggeri, 5
pesanti, 7 mezzi specifici per sgombero neve e inoltre 4
spazzatrici, di cui una è da riparare per rottura del motore.
Invece ad appannaggio dei cantonieri ci sono 49 Porter Piaggio, di
cui 4 fermi per interventi di ripristino di meccanica o di
carrozzeria, 6 motocarri Piaggio e 5 autocarri leggeri, di cui uno
fermo per rottura del cambio.
Come si evince - e rispondo al quesito n. 3 - i veicoli
operativi sono complessivamente 80; di questi, 6 sono fermi per
rilevanti problemi di meccanica e, a parte il mezzo spazzatrice,
per gli altri 5 si ritiene opportuno procedere con la dismissione
in relazione alla vetustà, alle condizioni dei mezzi, al loro
valore residuo, nonché agli oneri pesantissimi di riparazione sulla
base dei preventivi ottenuti.
Nell'ottica di ottimizzazione e razionalizzazione della spesa,
si fa presente che recentemente è stata avviata la procedura per la
dismissione di 25 mezzi non più utilizzabili, viste le condizioni e
la vetustà degli stessi. Bisogna anche tenere conto che è dal 2010
che non acquistiamo un mezzo.
Presidente -
La parola al collega Bertschy.
Bertschy (UVP) -
Qualche tempo fa avevamo fatto
un'attività ricognitiva riguardo alla gestione delle nostre strade.
Abbiamo circa 500 chilometri di strade regionali in Valle d'Aosta e
l'importanza di mantenerle in buon ordine è per più obiettivi da
raggiungere: innanzitutto per noi cittadini, per la sicurezza della
nostra viabilità, anche per la tranquillità dell'utilizzo dei mezzi
pubblici e nella gestione ordinaria e quotidiana, poi per
l'immagine turistica che danno questi 500 chilometri di strade alla
nostra Regione, soprattutto ora che arriva l'estate e c'è una
frequentazione importante e, infine, perché evidentemente si
collegano ad un piano di gestione del territorio anche di altri
enti.
L'Anas pochi giorni fa ha anticipato che nel prossimo triennio
impegnerà circa 5 milioni di euro per la manutenzione dei propri
tracciati stradali; sono circa 120 chilometri di strade e fare i
conti è presto fatto: 105 milioni diviso 120 o i 125 mila che
abbiamo previsto noi quest'anno per 500 dà una differenza
importante. Fa piacere che Anas si ricordi sempre più della Valle
d'Aosta, e ogni tanto la sollecitiamo su altri argomenti, quindi ci
fa piacere, ma preoccupa il fatto che, anno dopo anno, noi non
abbiamo invece le risorse per fare una buona manutenzione delle
nostre strade. Tra l'altro l'ho colto come elemento da
approfondire: noi utilizziamo dei soldi del fondo di inclusione
sociale per la manutenzione delle strade...è da capire meglio, ma
se siamo arrivati ad utilizzare così i soldi per la manutenzione
degli asfalti noi non abbiamo capito. La preoccupazione nostra è
che ci sono soldi in bilancio ma poi non ce ne sono per fare le
manutenzioni. Rispetto all'altra interrogazione erano state date
cifre importanti, ma poi, al netto dei costi dell'appalto della
neve, le cifre per le manutenzioni rimanevano molto poco
consistenti.
Le nostre strade - lo vede chi frequenta le strade di montagna,
soprattutto alla fine dell'inverno - hanno bisogno di tanta
manutenzione, anche perché se non la si fa con una certa continuità
la situazione non può che peggiorare. Oggi le risorse sono quelle
che sono, bisogna capire quali sono le priorità e la gestione, però
non è semplicemente non mettendo i soldi che risolviamo i problemi:
o troviamo delle risorse per intervenire in maniera importante sul
mantenimento della sicurezza delle nostre strade oppure troviamo
nuovi strumenti. Da altre parti intervengono diversamente, per
esempio nella vicina Svizzera fanno le colate di asfalto
morbido.
Noi non siamo qui a dare consigli, però siamo a segnalare il
fatto che le strade sono veramente malmesse, mal mantenute. In più,
ci segnalano in maniera sempre più forte il fatto che anche i
nostri mezzi - lei diceva che è dal 2010 che non ne compriamo,
altri erano già vecchiotti - non corrispondono nei numeri a quelli
che lei ci ha segnalato, probabilmente sono dati da confrontare.
Credo sarebbe interessante portare la III Commissione a vedere i
nostri magazzini. Da amministratori uscire e capire cosa succede
nella nostra azienda credo sarebbe un elemento di forte attenzione
per il lavoro che poi i cantonieri, i geometri e i dirigenti della
Regione cercano di fare per la buona gestione del nostro
territorio. A noi segnalano parecchi mezzi fermi nei magazzini, non
più utilizzabili, senza valore perché, come tutte le macchine, il
giorno dopo averle acquistate non valgono più niente; certe volte
abbiamo più cantonieri che attrezzature necessarie per fare il
lavoro.
Assessore, a mio avviso è un settore che va un po' ripreso in
mano, va fatto un programma che non è più solo di gestione
quotidiana, ma è straordinario, di ripresa di investimento e anche
di gestione dell'insieme delle cose. Credo sia anche importante
trasmettere alle persone che ci rappresentano sulla strada - nel
senso che fanno il lavoro per noi - e agli uffici la sensazione che
a questo settore teniamo e dedichiamo l'impegno e le risorse
necessarie perché tutto funzioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK