Consiglio Regionale della Valle d'Aosta - Oggetto del Consiglio n. 2253 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2253 del 5 aprile 2023 - Resoconto
OGGETTO N. 2253/XVI - Interpellanza: "Interventi di
miglioramento e di velocizzazione della linea ferroviaria da
realizzare in concomitanza con le opere di elettrificazione della
tratta Ivrea-Aosta".
Bertin (Presidente) -
Punto n. 25. Illustra
l'interpellanza la consigliera Minelli.
Minelli (PCP) -
Anche quest'interpellanza è stata
depositata a gennaio, il 13 di gennaio, e prendeva le mosse da una
notizia che era emersa alla fine dell'anno quando RFI aveva reso
noto che era stata avviata la gara per aggiudicare i lavori di
progettazione esecutiva e di realizzazione dell'elettrificazione
della tratta Ivrea/Aosta. Si è trattato allora, e si tratta, di una
notizia importante perché la gara di aggiudicazione è un atto
determinante nel proseguimento di quel lungo percorso per
ammodernare la ferrovia valdostana che è iniziato con la legge
22/2016, frutto di un'iniziativa popolare, dopo il grave
accantonamento da parte della Regione del progetto preliminare di
elettrificazione pronto dal 2010.
Il programma strategico degli interventi sulla ferrovia, che era
stato poi approvato dal Consiglio regionale nel 2019, prevedeva non
soltanto quest'intervento dell'elettrificazione, ma anche altri per
la velocizzazione della tratta. In particolare quel programma
prevedeva quattro tipi di intervento: l'innalzamento della linea al
rango C, l'ottimizzazione della geometria del binario, la rettifica
di alcune curve nel tratto da Hône a Verrès e da Châtillon ad
Aosta, alcuni tratti di raddoppi selettivi oppure maggiori
possibilità di incroci dinamici. Sappiamo che RFI, utilizzando i
fondi del PNRR, ma anche del contratto di programma, intende
intervenire nelle stazioni di Hône-Bard, di Nus e di Aosta. I
lavori di elettrificazione lungo l'intera tratta richiederanno
purtroppo un lungo periodo di interruzione del servizio
ferroviario, e anche su questo si è discusso, che costituirà
indubbiamente un grave disagio per gli utenti, ma allo stesso tempo
anche un'occasione per concentrare e per realizzare in condizioni
ottimali alcuni dei numerosi interventi che si devono fare per
ammodernare la ferrovia.
Con queste premesse chiediamo all'Assessore ai Trasporti - anche
se sappiamo che poi ci sono state in questo lungo periodo da
gennaio ad oggi alcune nuove informazioni -, di sapere nel
dettaglio quali sono queste informazioni in possesso della Regione
sui tempi di aggiudicazione della gara per la progettazione
esecutiva e la realizzazione delle opere, nonché sul periodo di
inizio dei lavori di elettrificazione; in secondo luogo qual è
l'ammontare complessivo degli investimenti che RFI intende
realizzare nei prossimi quattro anni per tutti gli interventi,
quindi sia per l'elettrificazione - quello poi è un dato che se non
è cambiato, lo abbiamo -, sia per gli interventi migliorativi nelle
stazioni, compresa quella di Aosta; e poi quali interventi di
miglioramento, di velocizzazione della linea si possono realizzare
nel quadriennio 2023-2026, avendo progetto e affidamento che
consentono una parte di contemporaneità con le opere di
elettrificazione. Infine con quale potenziamento di strutture e
personale la Regione intende controllare e interagire con RFI nella
gestione delle problematiche che sono collegate alla fase
realizzativa, con la necessità anche di avere degli appositi
strumenti di monitoraggio. Questo è un argomento su cui abbiamo
insistito più volte anche in passato e quindi vorremmo sapere il
punto della situazione.
Presidente -
Risponde l'assessore Bertschy.
Bertschy (AV-VdA Unie) -
Grazie collega Minelli.
L'iniziativa è assolutamente opportuna e in una fase molto
importante per il futuro della nostra infrastruttura ferroviaria
per due motivi: 1) i lavori di ammodernamento; 2) l'impatto che
questi lavori avranno nel periodo di esecuzione degli appalti sulla
comunità e anche sui lavoratori, perché io ho incontrato i
sindacati e le associazioni dei consumatori e a breve cercherò di
incontrare i comitati, abbiamo chiesto un primo numero di
lavoratori che comunque fanno parte dei servizi di Trenitalia e RFI
e parliamo di circa una novantina di persone, quindi anche su
questi bisognerà porre le giuste attenzioni per cercare di gestire
questo periodo di lavoro.
Per venire alle domande, per quanto riguarda la prima: "quali
sono le informazioni in possesso della Regione sui tempi di
aggiudicazione della gara per la progettazione
esecutiva/realizzazione delle opere di elettrificazione, nonché sul
periodo di inizio dei lavori", ad oggi sappiamo quello che tutti
sanno: che il bando è stato pubblicato il 27 dicembre, che era
prevista per il 20 febbraio 2023 la scadenza di questo bando, RFI
ovviamente non dà informazioni visto che l'appalto è ancora in
corso. Sollecitati da un paio di incontri che già abbiamo avuto,
gli abbiamo chiesto ovviamente di accelerare il più possibile le
fasi di aggiudicazione perché abbiamo necessità di portare al
tavolo, per alcune delle cose che anche lei ha sottoposto
nell'interpellanza, anche l'impresa che si aggiudicherà i lavori,
perché il soggetto con il quale interloquire sarà in particolare
l'impresa, perché quello che abbiamo detto da subito è che ci
aspettiamo, se saranno veramente tre anni di chiusura, tre anni di
cantieri su ogni chilometro della ferrovia, altrimenti piuttosto
andremo a cercare di operare con dei cantieri più limitati, almeno
lo richiederemo come Regione per evitare di vedere lunghi
chilometri di ferrovia non presidiati da imprese e da cantieri. La
sollecitazione quindi a RFI: "parliamoci al più presto, non solo
con voi, ma con chi dovrà fare i lavori". L'avvio ad oggi è
previsto per gennaio con la chiusura della linea a fine dicembre.
Su questo abbiamo già fatto qualche osservazione perché siamo in
piena festività e se si potesse almeno passare a dopo le feste,
eviteremo qualche disagio agli utenti, però - ripeto - dovremo
vederlo anche con l'impresa che si aggiudicherà i lavori. La
tempistica è quindi da verificare nel prossimo periodo ma queste
sono le prime informazioni.
Sulla domanda: "qual è l'ammontare complessivo degli
investimenti che FRI prevede di realizzare nei prossimi quattro
anni sia per l'elettrificazione, sia per gli interventi
migliorativi nelle stazioni ferroviarie, compresa quella di Aosta",
relativamente all'intervento di elettrificazione, l'importo stimato
per l'appalto indicato nell'informativa è pubblicato e ammonta a
euro 91.058.355,23 ai quali va aggiunta l'IVA e le ulteriori spese
connesse all'intervento. Negli ultimi tavoli tecnici RFI ha
segnalato che il costo dell'investimento si aggirava intorno ai 115
milioni di euro precisando che con la chiusura della conferenza dei
servizi, l'avvio dell'appalto per i lavori potrebbero esserci
ulteriori aumenti dovuti all'incremento dei prezzi di determinati
materiali e lavorazioni connesse al momento di crisi
internazionale. Gli importi indicati comprendono sia i lavori di
elettrificazione, sia gli interventi puntuali nelle stazioni di
Hône e Nus. Relativamente alla stazione di Aosta, è in fase di
progettazione e prolungamento il sottopasso al di sotto di Via
Carrel, unitamente al
restyling
di rifunzionalizzazione del
fabbricato viaggiatori e, secondo quanto comunicatoci da RFI, la
realizzazione dell'intervento è ad oggi programmata tra la fine del
2023 e la fine del 2025, con un costo stimato di circa 9 milioni di
euro. Nel periodo 2024-2026 sono inoltre previsti degli interventi
nelle stazioni di Châtillon, Verrès, Donnas, Pont-Saint-Martin
inerenti l'accessibilità ferroviaria, i fabbricati viaggiatori e le
aree esterne di cui, secondo quanto riferitoci sempre da RFI, è
stata appena avviata la progettazione e la stima di massima si
aggira intorno ai 6 milioni di euro a stazione. C'è in corso invece
un intervento nella stazione di Aosta per l'innalzamento dei
marciapiedi e l'installazione degli ascensori il cui costo ammonta
a circa 2,7 milioni di euro. Inoltre è già stata conclusa
l'installazione del sistema SCMT nella tratta tra Ivrea e Aosta il
cui costo ammontava a circa 5 milioni di euro e a oggi non è ancora
stato attivato e collaudato, questo faceva parte anche delle
attività che avevamo nel programma strategico.
Terza domanda: "quali interventi di miglioramento
dell'infrastruttura e di velocizzazione della linea, evidenziati
nel programma strategico regionale, si potranno realizzare nel
quadriennio 2023-2026 avendo progettazione e affidamento che
consentano la contemporaneità con le opere di elettrificazione".
Questa è l'attività che correttamente, come sostiene lei e come si
sostiene anche nella comunità... dovremo massimizzare questo
periodo di chiusura con altri lavori. Quali sono le condizioni per
poter fare questi altri lavori? Intanto l'intervento è finanziato
dal PNRR e quindi si deve concludere in un determinato periodo che
è il giugno 2026. Per poter fare altri lavori, bisogna poter
disporre di progetti da poter mettere all'appalto e di soldi. Le
due cose insieme in questo momento non sono così facilmente
ritrovabili, questo non vuol dire che non abbiamo posto il problema
già attraverso delle lettere che ho scritto a Colaneri, vice
direttore commerciale, e attraverso soprattutto la riunione che
abbiamo fatto la settimana scorsa in occasione di un momento di
lavoro con ANAS e i responsabili di RFI. Quello che noi abbiamo
chiesto è se è possibile elevare il rango della ferrovia, la
classificazione, per poter permettere un domani di poter utilizzare
la ferrovia con treni di più ampia portata, e soprattutto che hanno
un peso assiale diverso, il rango C e la velocizzazione della
linea; abbiamo sostenuto la necessità di continuare con la
soppressione dei passaggi a livello, che comunque potrebbero essere
interventi sì più limitati ma realizzabili in questo breve arco di
tempo. Poi ci c'è un'altra serie di piccole iniziative che abbiamo
anche sottoposto in tutte le occasioni utili per dare a
quest'impronta che politicamente credo, com'è stato detto questa
mattina, si vuole sostenere, il massimo appoggio politico. La
condizione politica però si deve poi ritrovare in termini tecnici e
amministrativi con la possibilità di avere dei progetti da mettere
ad appalto e delle risorse da mettere a disposizione. L'incontro a
Roma è servito per dire che evidentemente ci aspettiamo come
comunità, vista la complessità che questo lavoro determinerà in una
situazione molto particolare, l'abbiamo ricordato tutti il tema dei
tunnel, il tema di altre difficoltà... vorremmo che venisse
massimizzato al massimo il periodo di chiusura, riproponendo una
buona parte delle attività che ci sono sul programma strategico,
anche se su alcune di queste RFI ha fatto delle valutazioni - per
brevità le posso anche consegnare la risposta senza problemi -, su
alcune di queste opere ci sono da parte di RFI osservazioni non
positive.
Sull'ultima domanda: "con quale potenziamento di strutture e
personale la Regione intende controllare e interagire con RFI nella
gestione delle problematiche collegate alla fase realizzativa e se
intende creare nuovi e appositi strumenti di monitoraggio", direi
di sì, anche se poi ci scontriamo con la dura realtà, che è quella
data dai concorsi e dalle difficoltà che abbiamo nel reperire il
personale. Anche qui nel concorso ingegneri non abbiamo avuto
soddisfazione, rimane da ricoprire un "D" per il fabbisogno 2021,
un "D" istruttore amministrativo per il fabbisogno 2022. Abbiamo un
concorso per 36 funzionari che è stato recentemente pubblicato da
dove dovremmo poter attingere per avere almeno una risorsa da
mettere a disposizione e abbiamo attivato una chiamata ai centri
dell'impiego per un tempo determinato di un funzionario che possa
appoggiare in questa fase le iniziative in corso. C'è inoltre una
valutazione sulla riorganizzazione delle strutture del Dipartimento
per cercare di ottimizzare al meglio l'attuale personale a
disposizione.
Presidente -
Per la replica, la parola alla consigliera
Minelli.
Minelli (PCP) -
Grazie Assessore per la risposta. Alcune
cose erano quelle che ci aspettavamo. Sulla questione
dell'aggiudicazione non ci sono le informazioni, quindi rimaniamo
alla scadenza di febbraio e poi si vedrà. L'importante è aver
chiesto di accelerare per portare al tavolo anche l'impresa
aggiudicatrice.
Sulla questione legata alla chiusura, nell'incontro che avevamo
avuto - eravamo presenti entrambi - a Ivrea qualche settimana fa,
l'ingegner Bassani aveva parlato di chiusura, di interruzione della
linea con il cambio orario di inizio dicembre 2023. Ora lei ci dice
che non è ancora una questione del tutto definita e che si sta
anche pensando di andare oltre il periodo delle festività per
evitare i disagi. Noi crediamo che non bisogna chiedere dei rinvii,
perché, essendo che la scadenza del 2026, l'ha detto lei, è una
scadenza tassativa, assolutamente bisogna cercare di stare nei
tempi.
Sicuramente lei ha sottolineato una cosa importante: che se
saranno tre anni interi di chiusura, e speriamo ancora che questa
sia stata una previsione di RFI per in qualche modo mettersi al
riparo da eventuali altre difficoltà, se così sarà, davvero gli
interventi dovranno essere fatti su tutta la linea perché avere
tratti chiusi quando si potrebbero pensare anche delle tratte
aperte, Aosta/Châtillon piuttosto che Châtillon/Verrès, sarebbe un
peccato.
Sulla questione delle risorse finanziarie, lei ci ha detto 91
milioni più IVA e siamo sulla cifra, con l'ultima cosa che ci ha
detto, non più dei 110 milioni ma dei 115, però lei ha detto che
all'interno di questa cifra sono previsti anche gli interventi
sulle stazioni. Io ricordavo, sono abbastanza certa, che ci sono
anche 36 milioni che sono precedenti al PNRR per gli interventi
nelle stazioni, quindi immagino che ci siano anche quelli e
complessivamente dovremmo andare quindi circa a 140 milioni.
Per quello che riguarda gli interventi da realizzare nel periodo
di chiusura, è bene aver chiesto di elevare al rango C, che poi è
quello che sostanzialmente consente l'elevamento della velocità
della tratta; immagino che sui raddoppi selettivi ci siano delle
difficoltà e forse una delle cose che RFI avrà osservato è questa,
se poi si potrà avere copia della risposta e di queste notizie, ci
farà piacere. Certo è che bisogna massimizzare, come ha detto lei,
il più possibile per gli altri lavori e insistere con RFI perché
questo vada fatto.
Sulla questione del potenziamento della struttura, apprendiamo
che c'è la volontà di effettuare il monitoraggio, sappiamo che ci
sono delle difficoltà per quello che riguarda le risorse, lei ci
dice che manca ancora un "D" del 2021 e un "D" del 2022, quindi la
situazione sostanzialmente rispetto a quella che conoscevamo
precedentemente non è cambiata. Abbiamo anche visto però che è
stato reclutato del personale apposito per seguire tutti i progetti
del PNRR, sono 23 impiegati, 15 D e 8 C2, dalla sua risposta
immagino che nessuno di questi verrà assegnato al SAF (Struttura
Aeroporto e Ferrovie) e questo ci dispiace perché si tratta di un
progetto che va assolutamente seguito, e sappiamo benissimo che in
questo momento la struttura è sguarnita. Vedremo se, come lei ha
detto, sarà possibile avere almeno una risorsa tra questi 36
funzionari dell'ultimo concorso e dal Centro per l'impiego non ho
capito bene che tipo di professionalità arriverà, immagino non un
"D" dal Centro per l'impiego, quindi sarà comunque anche lì
sguarnito. Io mi auguro che l'interlocuzione con Roma che deve
essere seguita puntualmente dia dei frutti e le chiedo, Assessore,
di seguire con la massima attenzione questo progetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK