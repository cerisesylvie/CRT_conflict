Consiglio Regionale della Valle d'Aosta - Oggetto del Consiglio n. 2695 del 21 novembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2695 del 21 novembre 2012 - Resoconto
OGGETTO N. 2695/XIII - Interpellanza: "Progetto per
l'introduzione della razza bovina valdostana in Romania".
Interpellanza
Vista la deliberazione della Giunta regionale n. 1547 del
27.07.2012 con la quale si impegnano 100.000 euro per sostenere il
progetto di "introduzione della razza bovina valdostana in Romania
e in altre zone montane";
i sottoscritti Consiglieri regionali
Interpellano
l'Assessore competente per conoscere:
1) gli obiettivi che si intendono raggiungere con la
sopracitata deliberazione;
2) quali altri zone montane dell'est europeo sono interessate
all'iniziativa;
3) se e in che misura sono previste ricadute economiche in
Valle d'Aosta dall'eventuale introduzione della razza bovina
valdostana in Romania;
4) quali sono gli intendimenti della Giunta regionale negli
anni a venire in merito a tale progetto, nei paesi dell'est
europeo, della razza bovina valdostana.
F.to: Bertin - Cerise - Chatrian - Louvin - Patrizia
Morelli
Président -
La parole au Conseiller Bertin.
Bertin (ALPE)
- Grazie Presidente.
Questa estate abbiamo notato questa delibera della Giunta di
fine luglio, che ci ha un po' incuriositi soprattutto per
l'oggetto, vale a dire l'introduzione della razza bovina valdostana
in Romania e in altre zone montane dell'est europeo. Una delibera
che impegna 100.000 euro e che di questi tempi, per un Assessorato
come quello dell'agricoltura, che ha visto una riduzione notevole
dei propri finanziamenti, è una cifra significativa. Già in passato
c'erano state iniziative del genere, se non mi sbaglio, c'era stato
qualcosa del genere riguardante il Marocco, anche se in quella
situazione era più un discorso di cooperazione fra Paesi europei ed
extraeuropei, all'epoca c'erano state anche delegazioni varie del
Consiglio regionale recatesi in Marocco, poi non so quale sia stato
il risultato di questo progetto di cooperazione che vedeva anche in
questo caso la razza bovina valdostana come elemento centrale. Ci
auguriamo che abbia avuto maggiore successo rispetto alle gite nel
Dubai, fatte sempre dal Consiglio regionale nell'altra legislatura,
che non hanno avuto nessun risultato, come ci rispose l'Assessore
Pastoret qualche tempo fa. Per questa ragione volevamo sapere:
quali sono gli obiettivi che con questo progetto si vogliono
raggiungere, quali zone sono interessate all'introduzione della
razza bovina valdostana all'estero, soprattutto in che misura sono
previste ricadute economiche in Valle d'Aosta da questa
introduzione e se negli anni a venire si intendono perseguire
progetti simili. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
L'allevamento di bovini in Valle d'Aosta rappresenta un modello
organizzativo tipicamente di montagna, che si è costruito e
consolidato nel tempo malgrado i cambiamenti economici e di
mercato. La diffusione al di fuori della regione della razza bovina
valdostana risponde dunque a due obiettivi: offrire la nostra
esperienza ad altri territori montani e creare una diffusione più
ampia per le nostre due razze al momento concentrate in Valle
d'Aosta in alcune limitate aree del Piemonte. Al nostro modello di
allevamento hanno guardato alcune zone dei Carpazi rumeni, in
questi luoghi l'AREV ha potuto testare l'adattabilità delle bovine
valdostane al territorio con una prima stalla pilota, realizzata in
collaborazione con la municipalità; la stalla è stata un
esperimento riuscito che ha indotto altri territori ed altri
soggetti ad interessarsi alla razza bovina valdostana. Tra animali
venduti in Romania e nuovi nati sul territorio si può stimare ad
oggi la consistenza della razza bovina valdostana in Romania in
circa 400 animali, che sono distribuiti in cinque zone dei Carpazi.
La previsione è di giungere fino a 900-1.000 capi entro la prossima
estate con vendite per i nuovi insediamenti e il rafforzamento di
alcuni gruppi esistenti, in particolare sui Monti Apuseni e nei
Carpazi orientali. L'iniziativa è gestita dall'AREV, con azioni di
accompagnamento da parte dei Dipartimenti di veterinaria
dell'Università di Cluj nel nord del Paese e di Bucarest, che hanno
in animo, insieme ad altri soggetti anche istituzionali, di avviare
intorno a questa iniziativa progetti finanziati da fondi
strutturali della Romania, o direttamente dalla Commissione
europea.
Le altre zone montane europee interessate all'iniziativa sono la
Polonia, in cui si trova la parte nord dei Carpazi, e l'Ungheria,
sia per relazioni con il nord della Romania, sia per una fiera
agricola in zona di confine che si tiene a maggio e dove sono state
già esposte bovine valdostane, mentre nella parte balcanica è in
corso un'azione di analisi e di informazione. Si evidenzia che
iniziative analoghe a quelle dell'AREV sono svolte nella Provincia
di Bolzano, che ha inviato nel tempo oltre 2000 capi di grigio
alpina, e dalla Provincia di Trento, che di recente ha trasportato
in Bosnia 80 bovine fra manze e manzette di razza Rendena.
Gli effetti prodotti dal progetto di collaborazione sullo
sviluppo zootecnico di montagna, secondo l'analisi dell'AREV,
riguardano un effetto sul prezzo degli animali e che
migliorano...perché si propone non solo una merce, ma anche un
modello organizzativo adattato al terreno montano. Si possono
prevedere inoltre ricadute economiche indotte nell'ambito delle
tecniche degli strumenti con l'interessamento all'acquisizione di
beni strumentali, di competenze, con periodi di lavoro estivi in
Valle d'Aosta, di collaborazione e commercio sulle filiere del
latte e della carne, di modello montano e rurale.
Riguardo al futuro, si ritiene che il progetto stia producendo
effetti di interesse e di collaborazione e che le ulteriori azioni
si potranno sviluppare con i mezzi propri del mercato e con i fondi
strutturali per l'agricoltura di cui dispongono sia la Romania che
gli altri Paesi interessati.
In merito alle gite, non ho capito qual era il rifermento. Se al
collega Bertin risulta che io abbia fatto delle gite, vada ad
approfondire l'argomento. Non sono mai stato in Romania, mai in
Russia, mai in Giappone in tutte le iniziative che abbiamo fatto,
quindi respingo al mittente tutte queste basse considerazioni,
perché se qui è andato del personale dell'AREV, è andato per una
questione elusivamente tecnica. È ora di finirla!
Président -
La parole au Conseiller Bertin.
Bertin (ALPE)
- Non era riferito a questo progetto, ha
sentito male: era riferito alla gita nel Dubai fatta nell'altra
legislatura, non era riferito a questo progetto.
Tornando al merito della questione, ho fatto una certa fatica a
capire quando ci saranno delle ricadute positive di questo progetto
sull'agricoltura valdostana, sono 900 capi a fine anno, un
obiettivo che può essere anche positivo, ma faccio sinceramente
fatica a capire in termini economici il ritorno nel breve-medio
periodo. Sono a conoscenza di queste stesse operazioni fatte dalla
Provincia di Trento, ma che si inseriscono in un contesto che è
diverso e che è più solidaristico e di cooperazione; in effetti,
vengono portate queste bovine dalla Provincia di Trento in Bosnia e
sono essenzialmente operazioni di tipo solidaristico. Viene a ogni
famiglia portato un capo bovino, che servirà per la sussistenza di
quella famiglia. Questo mi sembra un progetto totalmente diverso
che dovrebbe, proprio perché si inserisce in un contesto diverso,
produrre degli effetti positivi anche nel contesto locale
valdostano.
Mi pare che, se effetti ci saranno, ci saranno per le prossime
generazioni e non per questa; guardare distante è importante, ma,
in un periodo come quello attuale, è forse meglio concentrarsi
sull'allevamento in Valle d'Aosta. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK