Consiglio Regionale della Valle d'Aosta - Oggetto del Consiglio n. 2137 del 9 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2137 del 9 luglio 1986 - Resoconto
OGGETTO N. 2137/VIII - ATTUAZIONE DEGLI IMPEGNI CONTENUTI NEL
PROTOCOLLO D'INTESA, STIPULATO TRA REGIONE E ORGANIZZAZIONI
SINDACALI, RELATIVO AL SETTORE DELLE COSTRUZIONI.
(Interrogazione).
PRESIDENTE
: Do lettura dell'interrogazione in oggetto
presentata dai Consiglieri Mafrica e Bajocco:
INTERROGAZIONE
RICORDATO
che in data 22 novembre 1985 è stato
sottoscritto un protocollo d'intesa tra la Giunta regionale e le
Organizzazioni sindacali valdostane, relativo al settore delle
costruzioni in Valle d'Aosta;
RILEVATO
che detto documento prevedeva interventi
della Regione, miranti ad un riassetto industriale delle imprese
operanti nel settore delle costruzioni e ad un miglioramento delle
procedure seguite negli appalti regionali;
i sottoscritti Consiglieri regionali del Gruppo
comunista
INTERROGANO
l'Assessore ai Lavori Pubblici per conoscere quali concrete
iniziative sono state prese e quali saranno prese in futuro per
dare attuazione agli impegni sanciti dal protocollo d'intesa per il
settore delle costruzioni.
PRESIDENTE
: Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Facendo seguito al protocollo d'intesa
firmato nel novembre del 1985 e relativo al settore delle
costruzioni in Valle d'Aosta, si è svolta una serie di incontri fra
le Organizzazioni sindacali, ed il sottoscritto per esaminare un
certo numero di questioni. C'è stato un incontro anche in occasione
dell'approvazione del piano-lavori che è stato sottoposto alle
Organizzazioni sindacali perché potessero trarne le loro
conclusioni e fare le opportune considerazioni. Nell'ultimo
incontro le Organizzazioni sindacali hanno sottoposto
all'Assessorato una proposta di legge, perché nell'ultimo comma del
protocollo si prevede che la Regione: "...per quanto di propria
competenza disciplinerà, con leggi e regolamenti propri, procedure
inerenti la materia delle costruzioni, quali l'iscrizione, la
permanenza e la cancellazione in un albo regionale di fornitori di
servizi - albo regionale dei costruttori - i limiti entro i quali
utilizzare la trattativa privata, le procedure di controllo della
validità economica complessiva delle offerte presentate dalle
imprese partecipanti agli appalti e degli strumenti e delle
modalità di controllo delle perizie suppletive e di variante".
Debbo dire che su questa proposta il lavoro si è un pochino
rallentato, proprio perché la proposta stessa comporta implicazioni
giuridico-amministrative di notevole peso. In questo momento la
proposta è all'esame degli uffici dell'Assessorato dei Lavori
Pubblici ed io spero di poter quanto prima addivenire ad una sua
definizione, per riprendere costruttivamente e fattivamente il
confronto con i Sindacati su questo tema estremamente
interessante.
Per quanto riguarda gli altri argomenti contenuti nel protocollo
d'intesa, di fatto qualcosa si è cominciato a muovere. Per quanto
concerne, ad esempio, la promozione dello sviluppo del
raggruppamento tra le imprese edili, posso dire che in questo
momento è in corso un movimento di questo tipo tra le imprese edili
che si rendono conto della necessità di aggiornare le loro
tecnologie, di unire le forze per migliorare i loro apparati e
soprattutto per migliorare la loro ricerca nel settore delle
costruzioni.
Per quanto riguarda il resto ci si attiene, ovviamente, a quanto
è contenuto nelle leggi.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Non sono molto soddisfatto della
risposta dell'Assessore, perché ho l'impressione che gli impegni
assunti con il protocollo siano stati un pò subiti e non vengano
condotti dall'Assessore Fosson con la stessa solerzia con la quale,
per esempio, si opera per altri protocolli. Per la legge sulla
cassa integrazione in poco tempo si è arrivati alla discussione in
Consiglio; qui, invece, sono passati 6 mesi e l'Assessore ci dice
ancora: "Stiamo studiando la proposta di legge per attuare quanto
scritto nel protocollo per l'edilizia".
Noi siamo convinti che questo campo, come l'Assessore ben sa, è
molto difficile; siamo anche convinti che la materia degli appalti
è particolarmente delicata e crediamo che sia nell'interesse della
stessa Amministrazione avere la massima trasparenza e avere degli
strumenti di controllo per evitare problemi che si possono
verificare. Sappiamo che vi sono stati degli incontri
dell'Assessore con le Organizzazioni sindacali, ma con questa
interrogazione vogliamo sollecitare l'assunzione di qualche
provvedimento concreto. Non vorremmo cioè che l'Assessore Fosson,
molto abilmente, nonostante gli incontri e un atteggiamento di
dichiarata disponibilità, nei fatti, però, tendesse a rinviare
tutto per non dover affrontare questioni molto complesse e
delicate. Pertanto noi sollecitiamo l'attuazione di questo
protocollo d'intesa e la regolamentazione degli appalti,
altrimenti, in futuro, questa stessa materia potrebbe porci di
fronte a situazioni più complesse di quelle attuali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK