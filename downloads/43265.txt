Consiglio Regionale della Valle d'Aosta - Oggetto del Consiglio n. 679 del 9 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 679 del 9 giugno 2021 - Resoconto
OGGETTO N. 679/XVI - Interpellanza: "Azioni volte ad evitare
la monticazione di bestiame proveniente dal Piemonte negli alpeggi
della nostra regione".
Bertin (Presidente)
- Passiamo al punto n. 22. Per
l'illustrazione dell'interpellanza, il consigliere Rollandin ne ha
facoltà.
Rollandin (PA) -
Abbiamo presentato questa interpellanza
tenendo conto delle situazioni degli anni precedenti, tenendo conto
del rischio che abbiamo anche quest'anno e soprattutto per evitare
che i problemi collegati a queste presenze in qualche modo si
riverberino anche sull'attività dei nostri
arpiàn
.
Ora è chiaro che le cronache avevano già ampiamente detto che
cosa era successo, cosa era stato fatto e credo che anche molti dei
nostri Valdostani, andando a visitare i nostri alpeggi, vedevano
degli alpeggi nuovi, chiusi, e tutto attorno delle pecorelle che
nessuno sapeva da dove arrivassero.
Ora evidentemente non è per questo tipo di soluzione che si sono
impegnati milioni per rifare gli alpeggi per le nostre mandrie e
soprattutto per non lasciare delle pecore - in particolare erano
pecore perché gli altri erano meno - tranquillamente girare per i
nostri alpeggi senza che nessuno seguisse il loro andare.
Questo è stato un aspetto molto delicato, senza contare che era
una frode a livello dei fondi che a livello europeo vengono dati
per queste monticazioni, che chiaramente erano un abuso totale e in
più portava a una serie di non utilizzi corretti di quelli che sono
gli investimenti che abbiamo fatto negli anni giustamente per
facilitare la presenza dei nostri allevatori che portano le loro
bestie durante il periodo estivo.
Noi chiediamo di sapere se siano stati già fatti dei
sopralluoghi nelle nostre zone per capire che cosa stia succedendo,
se ci sia di nuovo questo vizio redibitorio che ritorna
regolarmente perché, se vogliamo proprio essere coerenti, già da
anni erano presenti delle pecore senza che ci fosse il legittimo
padrone.
Poi, quando evidentemente le misure hanno debordato, la cosa è
divenuta troppo evidente e oggi, per evitare il rischio che noi
abbiamo già corso negli anni precedenti, siamo qui a chiedere se i
forestali o comunque altre figure professionali abbiano già fatto
un sopralluogo, se abbiano ricevuto richieste d'intervento, se ci
siano già presenze di questo tipo.
Presidente -
Per la risposta, l'assessore Sapinet.
Sapinet (UV) -
Torniamo a parlare di questa questione, di
questa problematica che si è verificata negli ultimi anni nella
nostra regione, nei nostri alpeggi, un'iniziativa che ci permette
di fare il punto della situazione, di chiarire quello che si è
fatto, quello che si sta facendo, quello che si vuole fare ma
soprattutto fin dove la nostra azione potrà spingersi.
Nello specifico, con la prima domanda viene chiesto: "se vi
siano da parte del Corpo forestale della Valle d'Aosta degli
esperti dell'agricoltura, dei controlli preventivi per evitare
l'utilizzo illecito di fondi europei", come è noto, a seguito della
presentazione delle domande da parte degli agricoltori, i controlli
previsti da AGEA sono sostanzialmente di tipo amministrativo, sia
sulle domande a superficie che sui premi PSR, e riguardano
principalmente il carico annuale minimo, questo per fare un po' di
storia di come si arrivi alla questione che lei ha portato in
Consiglio, cioè il rapporto tra animali e superficie.
Per fare questi controlli si utilizzano informazioni da banche
dati nazionali e, se il carico minimo è rispettato, viene
effettuata la liquidazione da parte di AGEA secondo una procedura
automatizzata, senza quindi la necessità di un'istruttoria
regionale, ahimè. Non vi è quindi una verifica da parte di un
operatore istruttore e quindi non è valutata l'ottimale gestione
del pascolo dove certo gioca un ruolo essenziale la conoscenza del
territorio valdostano e delle particolarità dei suoi pascoli.
Tuttavia talune situazioni di potenziale malgoverno del bestiame
sono ormai note agli organi di controllo territoriali - e li ha
giustamente citati anche lei: la procura, il Corpo forestale, gli
uffici regionali, i veterinari - per cui la loro presenza è
immediatamente segnalata e posta sotto osservazione, grazie alla
fattiva collaborazione tra detti organi di controllo e le
amministrazioni locali ed eventualmente le Autorità di Gestione
delle Regioni di provenienza.
In particolare, il Corpo forestale, nell'ambito dell'attività di
controllo del territorio, tra cui ad esempio la verifica della
percorribilità dei sentieri, gli interventi selvicolturali, il
controllo faunistico-venatorio, la vigilanza ambientale, svolge
congiuntamente anche un'azione di monitoraggio della frequentazione
degli alpeggi e dei pascoli.
In particolare, anche sulla base di quanto emerso dalle indagini
sui cosiddetti "pascoli d'oro", citati anche da lei nella sua
iniziativa, indagini condotte dal Corpo forestale negli anni
2019/2020, sono state date ulteriori indicazioni puntuali sul
monitoraggio circa il periodo di monticazioni e consistenza
animali, rafforzando la collaborazione con gli uffici del
Dipartimento Agricoltura in modo da poter far emergere puntualmente
e attenzionare situazioni particolari che dovessero meritare
approfondimenti ulteriori e, se nel caso, avviare autonome azioni
di polizia amministrativa e giudiziaria per reprimere comportamenti
illegittimi. Abbiamo parlato anche in un'interpellanza nel mese di
gennaio di quello che era successo nel Comune di Etroubles e poi in
altri Comuni della nostra Regione.
Nella seconda domanda si chiede "quali siano le politiche che
l'Assessorato competente intende porre in essere per evitare i
comportamenti sopra citati".
Per prevenire tali comportamenti, a fronte del fatto che allo
stato attuale non è possibile modificare i presupposti della
politica comunitaria attualmente in vigore, a partire dal 2019, il
Dipartimento Agricoltura ha avviato un tavolo di confronto con gli
enti locali valdostani, dal quale è scaturito un accordo di
collaborazione fra Celva, Dipartimento Agricoltura e AREA VdA
finalizzato alla simulazione preventiva dei carichi animali
relativi agli alpeggi oggetto di gara pubblica.
Tale collaborazione, attiva dai primi mesi del 2020, permette di
determinare la consistenza animale il più possibile adeguata
all'effettiva capacità produttiva dei pascoli, anche grazie allo
sviluppo di modelli territoriali che, utilizzando dati satellitari,
consentono di considerare parametri quali l'esposizione, la
pendenza, e serie storiche specifiche del comprensorio in
esame.
L'ulteriore sviluppo di questi modelli, in collaborazione con
l'Institut Agricole Régional e ARPA VDA, permetterà di dare
importanti indicazioni anche sulle modalità di pascolamento,
destinando le superfici più produttive al bestiame da latte e
quelle meno produttive con maggiori pendenze al bestiame
improduttivo, con il doppio vantaggio di migliorare la qualità e il
benessere degli animali da produzione e di sfruttare appieno le
superfici pascolive in base alla loro reale produttività.
Inoltre, in vista della nuova programmazione 2023-2027 della
Politica agricola comune, l'Autorità di gestione del PSR ha
promosso e partecipa attivamente a diversi tavoli tecnici che
studiano il nuovo sistema premiale della PAC 2023-2027, con
particolare riguardo ai cosiddetti eco-schemi.
Il tema dei prati permanenti e dei pascoli è al centro degli
indirizzi dell'Unione Europea per la nuova programmazione perché
queste superfici sono strettamente connesse a un'agricoltura di
tipo tradizionale, estensiva, conservativa della biodiversità e
fornitrice di importanti servizi eco-sistemici.
Il confronto interregionale ci permette poi di rilevare
criticità da risolvere e potenzialità da ottimizzare: fra le prime,
i referenti regionali, insieme a quelli delle altre Regioni
dell'Arco alpino, hanno rilevato con forza il grave fenomeno
speculativo che i sistemi dei premi previsto dalle misure europee
ha determinato nella programmazione attuale e il rischio che
potrebbe determinare ancora in futuro, soprattutto con riferimento
alle ampie superfici di pascoli e prati caratterizzanti molte
agricolture regionali.
In tal senso la proposta di regolamento per la redazione del
futuro piano strategico nazionale, quindi 2023-2027, prevede
meccanismi che limitino l'entità massima dei premi e un sistema
decrescente degli stessi, determinando delle fasce intermedie.
Peraltro, il nuovo impianto premiale 2023/2027 non è ancora
definitivo, in quanto il confronto istituzionale fra gli organismi
politici e tecnici non è ancora terminato e pertanto le proposte
regolamentari sono ancora in discussione.
Per questo motivo - nonostante l'apparente momento di stallo e
ne abbiamo parlato più volte relativamente al riparto FEASR sulla
programmazione 2023-2027 e anche nella discussione sul riparto
2021-2022, che è in una fase di stallo ma che speriamo si sblocchi
a breve - l'attività degli uffici dell'Assessorato, e in
particolare della Struttura Politiche regionali di sviluppo rurale,
è incessante, si lavora assiduamente nel creare sinergia con le
strutture analoghe di altre Regioni con tutte le Strutture di
raccordo con l'Unione Europea e del Ministero.
A questo proposito è doveroso un ringraziamento anche al
senatore Lanièce per l'attività di supporto e di confronto e di
continua collaborazione posta nei confronti dei nostri uffici.
Anche il confronto in atto con ARPEA, al di là di eventuali
collaborazioni future, è essenziale nel comprendere come non creare
disparità a livello di aiuti.
Vorrei ricordare poi - come nell'interpellanza dei giovani in
alpeggio - che la stessa Unione Europea, che tanto sostiene
l'agricoltura, ci chiede giustamente il rispetto di regole sulla
concorrenza e sugli aiuti di Stato, che non ci permettono di
discriminare le aziende soltanto in relazione alla provenienza
geografica.
Presidente -
Per la replica, il consigliere Rollandin ne
ha facoltà.
Rollandin (PA) -
Prendo atto delle indicazioni che mi ha
fornito, non ultima, se non ho capito male, che il nuovo membro
della Commissione paritetica è interessato a seguire anche queste
parti del nostro territorio, quindi avrà di che fare, per carità,
buon lavoro!
Vorrei solo ricordare che a noi interessano due cose
sostanziali: la prima che non succeda quello che è successo negli
anni scorsi: erano presenti sul nostro territorio dei greggi
completamente abbandonati a se stessi, dove non c'era una persona
che li seguiva e succedeva di tutto, se li mangiava un po' il lupo
e se ne accorgevano quelli che vedevano i resti delle pecore che
erano state chiaramente mangiate per il giusto e così via.
Ora questo non deve più succedere. Io non ho chiesto quali sono
gli incentivi, che cosa viene dato, come viene calcolata la
superficie attiva e quali sono i benefici per i proprietari di
questi alpeggi. Non è quello che mi interessa. Quello che interessa
è che non ci sia in Valle la presenza di questi greggi che portano
malattie e portano naturalmente via i soldi alla Comunità Europea,
perché loro prendono i sussidi e chiaramente non li prendono i
Valdostani.
Quindi è tutto quello che è legato alla parte relativa alla
presenza negli alpeggi che voglio risottolineare e credo che i
forestali lo conoscano assolutamente molto bene: lei va su e vede
delle strutture nuove chiuse, perché non vengono utilizzate - in
quanto le pecore non hanno ancora preso l'abitudine di andare a
letto direttamente nei piani superiori - e nessuno sa che cosa
succede, nessuno sa quante siano, dove vadano. Questo è un problema
ancora di questi giorni.
Ci sono dei camion che portano su la roba, portano su le pecore,
le scaricano e buonanotte.
Allora quello che credo interessi a tutti è di evitare che
questo succeda anche quest'anno, in particolare in certe zone che
lei conosce, che sono già state richiamate.
Ora noi abbiamo voluto sottolineare questo per dire che
soprattutto la conoscenza dei forestali è tale per cui si può
prevenire, evitare che questo succeda; purtroppo è già un po'
tardi, siamo già a un mese da quando abbiamo presentato questa
richiesta, quindi io la pregherei di sollecitare i suoi addetti,
come i forestali, ad attivarsi prima, adesso, non dopo, alla fine
non si tratta di dare le multe semmai andiamo a rintracciare i
responsabili.
Oggi di tutto questo non c'è niente. Tutte le modifiche che ci
saranno a livello di sussidi e di interventi europei, per carità,
sono tutte parti importanti, dignitose ma quello che più ci
preoccupa sono gli altri due aspetti: le malattie, la presenza, che
vuol dire portare via soldi ai Valdostani. Questi aspetti la
pregherei di seguirli con attenzione, perché oggi siamo ancora
nella situazione - magari un po' meglio - dell'anno scorso, questo
vuol dire che succedono le stesse cose.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK