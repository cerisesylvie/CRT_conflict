Consiglio Regionale della Valle d'Aosta - Oggetto del Consiglio n. 1044 del 16 dicembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Espropriazione per pubblica utilità
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1044 del 16 dicembre 2004 - Resoconto
OGGETTO N. 1044/XII - Valutazione di una proposta di
espropriazione per pubblica utilità del Grand Hôtel Billia.
(Interpellanza)
Interpellanza
Considerato che il Presidente della I Commissione Consiliare
ha proposto, quale soluzione alla complessa acquisizione del Grand
Hôtel Billia, l'espropriazione del bene per pubblica
utilità;
Evidenziato che l'anomala proposta non è mai stata oggetto di
nessun confronto né in aula, né nelle Commissioni
competenti;
il sottoscritto Consigliere regionale
Interpella
l'Assessore competente per conoscere il parere della Giunta
circa la proposta di espropriazione per pubblica utilità di un bene
di proprietà privata e gli intendimenti della Giunta per la
definizione della negoziazione.
F.to: Lattanzi
Presidente - La parola al Consigliere Lattanzi.
Lattanzi (CdL) - Ho voluto portare all'attenzione del Consiglio
questa interpellanza, perché ritengo che il Presidente della I
Commissione in occasione della discussione sul bilancio abbia fatto
una delle proposte più stuzzicanti sotto l'aspetto politico, da
quando sono seduto in Consiglio, una proposta che è passata in
Consiglio abbastanza in sordina, invece ho visto che i mezzi di
comunicazione hanno avuto l'acutezza politica di dare un risalto a
questa proposta che pone una questione di tipo politico, ma anche
di principio filosofico, su come ottenere la soluzione di un
problema legato alla nota vicenda dell'"Hôtel Billia". Non entro
nella vicenda dell'"Hôtel Billia", perché è straconosciuta, mentre
voglio rimanere su questa proposta e cioè quella dell'utilizzo di
un mezzo lecito da parte dell'ente pubblico, ovvero
l'espropriazione di un bene privato quando si ritiene che questo
impedisca lo svolgimento della pubblica utilità di un'attività da
parte dell'ente pubblico.
Io questa proposta non è che la condivido, perché per questioni
culturali e politiche sono molto distante dal pensare che si possa
ottenere una soluzione, ma sotto l'aspetto tecnico giuridico e
politico certamente mi interessa capire se da parte dell'Assessore
vi è intanto una posizione rispetto a questa proposta e se
eventualmente la stessa ha percorsi di fattibilità dal punto di
vista giuridico, tecnico e politico; anche perché, alla luce del
dibattito di ieri, soluzioni per quanto riguarda la "questione
Casinò e Billia" non è che ne abbiamo viste molte a breve.
L'Assessore ieri si è limitato a dire che alla situazione attuale,
con la fotografia di oggi, non vi sono le condizioni tecniche e
giuridiche - così dice "Finaosta" - per procedere ad una decisione
in quel senso; quindi sono curioso di capire l'Assessore cosa pensa
di questa proposta che con grande correttezza il Presidente Cesal
ha portato all'attenzione dell'aula.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Ritengo che si possa affrontare molto
serenamente questo argomento innanzitutto apprezzando qualsiasi
proposta che può provenire dai banchi della maggioranza, piuttosto
che dai banchi dell'opposizione; la vivacità intellettuale credo
sia sempre da apprezzare. Nella sua presentazione ha espresso un
concetto che è quello di configurare un esproprio nel momento in
cui una determinata proprietà impedisce la pubblica utilità; questo
concetto andrebbe...
(interruzione del Consigliere Lattanzi, fuori
microfono)
... ecco, però vorrei fare con voi una prima analisi, per cui su
questo argomento potranno essere fatti degli approfondimenti. Tutto
sommato un certo percorso ci torna abbastanza agevole, perché pochi
mesi or sono abbiamo approvato una legge regionale per quanto
attiene l'espropriazione, quindi la legge n. 11/2004 si va ad
inserire in un contesto che era peraltro già normato dal testo
unico vigente in ambito nazionale. Volendo iniziare a fare un
ragionamento di tipo giuridico, l'avvio di una procedura
espropriativa da parte dell'Amministrazione regionale è che l'opera
da realizzare, pubblica in quanto riferibile alla titolarità
dell'amministrazione, sia di pubblica utilità, cioè diretta a
soddisfare un pubblico interesse, individuato dall'amministrazione
e preventivamente valutato come prevalente ed incompatibile con
quello del privato. Detto questo, nell'esaminare gli aspetti
applicativi, è da sottolineare che, per tipologie strettamente
previste dalla legge, può essere considerato di pubblica utilità
non solo un intervento che comporta la realizzazione di un'opera in
senso stretto, noi siamo abituati a pensare all'esproprio per farci
una strada o un parcheggio, ma anche quello mirato alla semplice
conservazione dell'esistente. È possibile procedere ad un esproprio
anche per il mantenimento dell'esistente. Rientrano i casi di
provvedimenti ablativi della proprietà che si rendono
indispensabili per garantire, vado nel dettaglio, la tutela
ambientale, storica, archeologica, quindi, volendo fare degli
esempi, un palazzo storico, un sito archeologico possono essere
espropriati senza farci un'opera, perché l'esproprio è finalizzato
ad una tutela; oppure ancora quelli richiamati dall'articolo 865
C.C. in materia di bonifica di terreni o ancora l'articolo 867 per
rimboschimento e rinsaldamento di terreni sottoposti a vincolo
idrogeologico ed analoghi. Questo è semplicemente per circoscrivere
una lettura preliminare, però la strada maestra sembra questa, noi
dobbiamo muoverci all'interno di tali paletti, dopodiché si potrà
approfondire.
Di fronte a questa proposta quindi non mi sottraggo, ma oggi è
una proposta che non è così percorribile in quanto già percorsa,
dovremmo aprire una strada nuova, ma anche questi obiettivi più
ambiziosi... non dobbiamo solo fare fantasticherie, ma dobbiamo
prenderla come un'ipotesi di lavoro. Con gli uffici allo stato
attuale il "Grand Hôtel Billia non sembra che ricorra in una di
queste ipotesi, perché abbiamo visto che la legge eccezionalmente
ammette espropriazioni dirette alla semplice conservazione
dell'esistente, soprattutto qui stiamo parlando di un'azienda, cosa
che non è marginale, perché noi l'occasione per comprare - leggasi
espropriare - l'abbiamo già avuta. Si ricorderanno i colleghi che
in passato vi è stato un trasferimento di proprietà del "Grand
Hotel Billia", delle mura! È vero che è stato un trasferimento
improprio, ma vi è stato un conferimento, tanto che il notaio, che
redasse l'atto, trasmise alla Regione, permettendo l'eventuale
esercizio dell'opzione di acquisto, un'opzione che non fu
esercitata. Attenzione, non fu neanche una questione di prezzo,
perché nella norma di riferimento era indicata la possibilità di
esercitare l'opzione pur avendo un disaccordo sul prezzo, perché?
Perché l'opzione può essere esercitata al prezzo indicato nel
contratto, tanto che quella condizione sospensiva aveva costituito
un contratto "sub condicio", nel senso che dovevano passare i
termini per l'esercizio dell'opzione prima che il contratto
assumesse la definitiva valenza giuridica. Non fu esercitata quella
opzione, vi ricorderete che fu oggetto anche di interpellanze,
perché quel tipo di operazione avrebbe permesso all'Amministrazione
regionale di acquisire la proprietà delle mura anche con una
valutazione peritale sul valore perché, in caso di disaccordo sul
valore, la Regione poteva opzionare l'acquisto, per contro la
proprietà indicava come prezzo quello indicato nel contratto, il
prezzo a quel punto sarebbe stato determinato da una terna composta
da un componente regionale o ministeriale, un componente della
proprietà e un terzo "super partes", quindi un collegio che avrebbe
valutato secondo equità il valore del bene, ma non fu fatta, perché
l'acquisizione delle mura non avrebbe comportato l'acquisizione
dell'azienda e ci saremmo trovati nella situazione di "Pantalone"
che aveva la proprietà delle mura, doveva procedere alle
manutenzioni straordinarie quanto meno perché proprietario, con
un'azienda gestita...
(interruzione del Vice-presidente Nicco, che richiama al
silenzio l'Assemblea)
... quindi se è vero che quello era un procedimento diverso non
propriamente espropriativo, era un processo che avrebbe permesso
all'amministrazione di essere proprietaria dell'immobile, ma
l'azienda no! Onestamente l'espropriazione dell'azienda è tutto un
altro dominio, quindi la situazione è ambiziosa, estrema. Più in
particolare, chiuso l'inciso del passato, è necessario se vogliamo
procedere ad un esproprio... invece quello tipico, che venga
predisposto un progetto volto alla realizzazione di un'opera
finalizzata a destinare il complesso alberghiero ad edificio
pubblico o di pubblico interesse. Allora ci spostiamo, non è il
mantenimento dell'esistente, ma facciamo un progetto e facciamo
qualcos'altro, quindi lì ritorniamo... di incompatibile con
l'attuale proprietà e destinazione... potrebbe essere quella la
sede istituzionale di una struttura regionale, cioè sono tutte cose
da esplorare, ragiono in termini quasi accademici; il tutto poi
condizionato alla preventiva verifica in ordine all'impossibilità
di ricorrere a valide soluzioni alternative.
Alla luce di quanto sopra, oggi non parrebbero esistere i
presupposti giuridici e di fatto per l'avvio di una legittima
procedura espropriativa; al momento risulterebbe non di pubblica
utilità, ma di semplice utilità acquisire questa struttura che,
trovandosi in un rapporto di funzionalità di fatto con la casa da
gioco, può prestarsi a future destinazioni anche di pubblica
utilità. Queste sono le prime analisi; mi riprometto di non
accantonare il ragionamento testè fatto come definitivo, perché
ritengo che qualsiasi soluzione che possa portare con il carattere
di novità qualche raggio di luce in una situazione non
particolarmente luminosa è la benvenuta.
Presidente - La parola al Consigliere Lattanzi.
Lattanzi (CdL) - Voglio ringraziare l'Assessore perché,
nonostante il brusio, ha svolto un'analisi centrata interessante,
che aveva il suo forte "appeal" intellettuale. Credo che la
relazione dell'Assessore abbia dimostrato che l'idea del Presidente
Cesal non era del tutto "pellegrina", è una strada giuridicamente
percorribile, non impossibile. Detto questo, l'Assessore ha
riportato una serie di ragionamenti sostenuti anche da delle
valutazioni tecnico-giuridico e anche di tipo politico afferenti a
quella estrema situazione che potrebbe far cominciare a ragionare
su un esproprio non di pubblica utilità, ma di pubblica utilità nel
senso di usufrutto di quella struttura perché in questo ambito
siamo. Mi pare di aver capito che due sono le sostanziali
condizioni per cui si possa iniziare il ragionamento
dell'esproprio, cioè che da un lato quella struttura sia intanto
non un'azienda, ma un bene che è incompatibile con l'opera che si
voglia realizzare di pubblica utilità, questo non è il caso di un
albergo, che non è solo un bene immobile, ma è anche un'azienda,
quindi rende doppiamente difficoltoso il ragionamento, ma è
un'azienda che è molto compatibile con quello che è oggi
l'interesse della pubblica amministrazione: quello appunto di
ampliare i servizi della "Casinò S.p.a."; quindi mi pare di capire
che su questo percorso è difficile arrivare e l'altra è quella
della compatibilità della situazione. Vi è poi un altro "ramo" di
ragionamento che è l'esproprio per la manutenzione o conservazione
in questo caso del bene storico che il "Grand Hôtel Billia"
rappresenta però, come diceva l'Assessore, dentro un bene storico
vi è un'azienda, e torniamo di nuovo alla complessità del
ragionamento di espropriare di un'attività un'azienda. Certo, se il
proprietario chiudesse l'azienda, lasciasse andare "a carte
quarantotto" l'immobile, che è un bene di prestigio storico, cosa
che dubito possa fare, perché il primo interessato a valorizzare
l'immobile credo sia proprio il proprietario, in quel caso
l'Amministrazione per proteggere il bene potrebbe iniziare un
ragionamento che porterebbe all'espropriazione.
Sono rasserenato da questa relazione così precisa e lucida che,
da un lato, non è solo espressiva della "problematica Billia",
perché la mia curiosità era l'approccio tecnico-giuridico, ma se mi
permette l'Assessore anche culturale politico, perché nelle
condizioni del "Billia" possiamo identificare almeno altre 30
aziende in Valle che possono essere intese come incompatibili con
l'attività di una Regione che si sta allargando sotto l'aspetto
dell'economia, perché di questo si va a parlare. Per assurdo, siamo
qui che stiamo ragionando su un'espropriazione di un bene privato,
quando invece dovremmo parlare della privatizzazione del bene
pubblico, che è culturalmente altra cosa! Pensate a cosa siamo
arrivati, in Valle d'Aosta l'Amministrazione regionale deve anche
parlare di come eventualmente appropriarsi di quei beni che sono
incompatibili con il suo ruolo di motore dell'economia valdostana,
perché oggi la Regione è il primo imprenditore valdostano;
incredibile, ma vero! Ecco perché dicevo che l'ipotesi del
Presidente Cesal era stuzzicante, ma non stuzzicante per il
"Billia", stuzzicante per l'ideologia che sta alla base di una
proposta di questo tipo, perché se passa tale ideologia, allora ha
ragione il Consigliere Sandri ieri a dire: "attenzione, il Casinò
ha portato 700 milioni di euro alla Regione", quindi con questo
giustifico che è giusto il pubblico come economia, il pubblico
imprenditore è corretto e quindi oggi è il Casinò con il "Billia",
domani sono le terme, dopo domani sono le Funivie "Courmayeur" e
via dicendo. L'imprenditore Regione espropria i beni privati per
diventare sempre più potente e grande. Peccato che la storia ci
insegna un'altra cosa e, per fortuna, possiamo andare a prendere 70
anni di storia di socialismo reali, che ci insegnano che le cose
così non funzionano nel mondo. Ringrazio l'Assessore per la...
(interruzione dell'Assessore Marguerettaz, fuori
microfono)
... ecco i corsi e ricorsi, speriamo che quella che è durata 70
anni in Russia non torni in Italia, che ce la siamo evitata...
adesso se mi dici che la Cina sta facendo il socialismo reale, si è
convertita anch'essa al capitalismo che non è l'esproprio del bene
pubblico, ma la privatizzazione. I colonnelli dell'Armata Rossa che
diventano imprenditori! Ringrazio l'Assessore per la sua lettura
tecnico-giuridica che mi conforta sotto l'aspetto
politico-culturale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK