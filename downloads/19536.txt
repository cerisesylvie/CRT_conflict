Consiglio Regionale della Valle d'Aosta - Oggetto del Consiglio n. 2693 del 26 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 2693 del 26 giugno 2002 - Resoconto
OGGETTO N. 2693/XI Rilancio del "Patto per lo sviluppo della
Valle d'Aosta" sottoscritto il 17 maggio 2000. (Interpellanza)
Interpellanza A conoscenza dell'andamento della situazione
produttiva occupazionale sociale in Valle d'Aosta;
Preso atto delle ricadute negative che possono esserci
sull'economia locale per il comportamento dell'Olivetti, nonché per
la forte crisi che attraversa la Fiat;
Vista la richiesta delle organizzazioni sindacali valdostane di
un rilancio del "Patto per lo sviluppo della Valle d'Aosta"
sottoscritto il 17 maggio 2000;
il sottoscritto Consigliere regionale
Interpella
la Giunta regionale e l'Assessore competente per conoscere:
1) se, come, e quando intende rendere operativo il "Patto per lo
sviluppo della Valle d'Aosta" sottoscritto fra le parti interessate
il 17 maggio 2000.
F.to: Beneforti
Président
La parole au Conseiller Beneforti.
Beneforti (PVA-cU)
Sull'importanza che riveste il "Patto
per lo sviluppo" non ci sono dubbi, almeno da parte nostra, tant'è
vero che, in più occasioni, anche in questa sede, ne abbiamo
rivendicato l'attuazione, dopo che era stato sottoscritto il 17
maggio 2000. Da quella data sono trascorsi oltre due anni: in
questi due anni il Patto è rimasto praticamente sulla carta, non
voglio dire che sia rimasto "il libro dei sogni", ma quasi.
Innanzitutto è mancata la coerenza di chi aveva sottoscritto il
Patto, almeno di una gran parte di coloro che avevano sottoscritto
quel patto. Sono mancate, a nostro avviso e ad avviso anche di una
parte di coloro che hanno sottoscritto il Patto, le risorse
necessarie per la sua attuazione. È mancato il forte collegamento
che doveva esserci fra pubblico e privato. È mancato, in sostanza,
quel senso di responsabilità che poteva dare un senso concreto
anche alla concertazione. Concertazione che anche lei, Assessore
Ferraris, auspicava, allora, al momento della sottoscrizione.
Sappiamo tutti che il "Patto per lo sviluppo" non era e non è il
toccasana di tutti i mali, ma può e deve essere lo strumento capace
di affrontare l'andamento economico, sociale, produttivo,
occupazionale e culturale che si pone da tempo alla Regione.
Dobbiamo rilevare che così non è stato, non solo perché lo diciamo
noi, che siamo all'opposizione, ma anche per le rivendicazioni
avanzate dalle organizzazioni sindacali. Le organizzazioni
sindacali, infatti, in più occasioni, hanno rivendicato
l'attuazione del Patto: la CISL, prima, e la CGIL, dopo, hanno
fatto sentire la loro voce, in particolare in questi ultimi
giorni.
Preoccupate per la situazione produttiva ed occupazionale che si
è registrata a livello nazionale e che si può verificare anche
nella nostra regione, hanno richiesto, in particolare la CISL, la
costruzione di una piattaforma unitaria regionale che attui il
"Patto per lo sviluppo", che riavvii il confronto con
l'imprenditoria e il Governo regionale. La CISL ha chiesto che si
riconosca il ruolo e la legittimità delle parti sociali. Di
recente, il 22 maggio, la CGIL ha richiesto che la Regione si
attivi per dare gambe reali al "Patto per lo sviluppo" firmato il
17 maggio 2000. Le organizzazioni sindacali hanno richiesto alla
Regione di cercare insieme soluzioni finalizzate alla salvaguardia
dei livelli occupazionali e di reddito presenti nella regione.
Queste sono le richieste avanzate dalle organizzazioni
sindacali. Visto che la nostra regione non ha contribuito a
risvegliare la volontà imprenditoriale e che si resta legati alla
politica assistenziale, che non crea, ma distrugge la ricchezza,
hanno richiesto che il "Patto per lo sviluppo" sia reso operativo.
Non si può continuare più su un sistema assistenziale, ci deve
essere uno sviluppo coordinato, confrontato, concordato in un
sistema concertativo. Hanno chiesto praticamente il ripristino
della concertazione che, nel caso, si rende necessaria.
Per questo, dopo un incontro con alcuni sindacalisti, abbiamo
presentato questa interpellanza: per conoscere se, come e quando la
Regione intende accogliere la richiesta e dare avvio, sul serio, al
"Patto per lo sviluppo" che aveva sottoscritto oltre due anni
fa.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Prima di tutto vorrei ricordare come
il "Patto per lo sviluppo" della Valle non abbia rappresentato
altro che la volontà di questa maggioranza e di questa Giunta di
utilizzare il metodo della concertazione come uno strumento utile e
importante per dare risposte a una fase di grandi cambiamenti, che
sta affrontando la nostra Regione, e non solo.
Basti pensare all'introduzione della moneta unica,
all'allargamento dell'Unione Europea, al fatto che ci saranno
cambiamenti anche strutturali per quanto riguarda gli aiuti
comunitari e i rapporti all'interno dell'Europa con il suo
allargamento.
Premesso questo, che stava a fondamento del Patto, non è che -
come dice il Consigliere Beneforti - il Patto non si è realizzato,
il Patto è andato avanti nella Regione. Forse, da questo punto di
vista, il Consigliere Beneforti è stato un osservatore meno attento
di quanto non lo sia per altre questioni, ma devo dire che, a
partire dal maggio 2000, quando è stato sottoscritto, il Patto è
andato avanti con un confronto puntuale su tutta una serie di
problematiche, che poi elencherò.
Vi sono anche dei risultati che sono incontrovertibili e cioè,
se una regione come la Valle d'Aosta, dopo la chiusura del Monte
Bianco e l'alluvione, ha avuto dei trend positivi per quanto
riguarda l'occupazione, la creazione di ricchezza e quindi
l'aumento del PIL - che ogni tanto ci ricorda giustamente
l'Assessore Agnesod -, se una regione come la nostra ha dei tassi
di attività, quindi persone che lavorano, che sono ai livelli più
alti in Italia, ma sono fra i livelli più elevati in Europa, e dei
livelli di disoccupazione - pur in situazione di alcune crisi
collegate ad andamenti esterni alla Valle - fra i più bassi in
Italia, credo che qualcosa del sistema Valle d'Aosta e quindi anche
del "Patto per lo sviluppo" abbia funzionato, al di là di
un'elencazione di argomenti che farò. Certo, tutte le cose possono
migliorare, ma credo che il Patto sia realizzato: ci sono state 17
riunioni con le organizzazioni sindacali, con le organizzazioni
imprenditoriali, con il mondo della cooperazione e, a partire dal
2000, sono state 13 le sedute straordinarie su argomenti specifici
e 4 le sedute ordinarie che si tengono, come si sa, all'inizio e
nella seconda metà dell'anno; all'inizio dell'anno, per delineare
l'attività che si realizzerà nel corso dell'anno e. a fine anno.
per programmare l'attività dell'anno successivo.
Tant'è che i bilanci di previsione a partire dal 2000 sono stati
confrontati in modo approfondito con le organizzazioni che hanno
sottoscritto il Patto, così come si sono affrontate le questioni
legate allo sviluppo, a partire dall'area Cogne, alle situazioni
collegate alle problematiche di sviluppo del settore artigianale,
del settore commerciale, del settore turistico, e disegni di legge
che sono stati votati da questo Consiglio preventivamente erano
stati confrontati all'interno del "Patto per lo sviluppo".
Si dice che non sono state definite le risorse, ma le risorse
legate alle leggi di intervento nei settori economici e produttivi,
sono le risorse che sono state mobilitate anche dal Patto. Si è
parlato anche del "Welfare regionale", il Piano sanitario regionale
è stato oggetto di un confronto specifico, così come il Piano di
politica del lavoro, così come interventi strategici importanti
riguardanti ad esempio la società dell'informazione, problemi
legati alla qualità e all'ambiente, i servizi camerali, e
quant'altro. È aperto un confronto - per questo dicevo che forse il
Consigliere Beneforti è poco attento - all'interno del Patto sul
conferimento alla Regione delle funzioni in materia di lavoro.
L'ultima riunione che abbiamo fatto con le organizzazioni
sindacali risale a lunedì scorso, quindi credo che non si possa
dire che non c'è dialogo e confronto!
È vero che all'interno del Patto si era detto, con molta
chiarezza, che il Patto era uno strumento di confronto nel rispetto
dei ruoli autonomi, quindi rispetto le posizioni di chi dice che
alcune cose possono essere affinate, in un quadro di finalità
programmate e condivise e volte a mettere in atto misure ed
assumere comportamenti coerenti, con l'obiettivo di assicurare
all'economia e alla società regionale il raggiungimento di
ulteriori livelli di sviluppo qualitativi e quantitativi.
Credo che ci si sia mossi in questa direzione, nel senso che il
Patto ha affrontato problemi legati all'attività produttiva e di
sviluppo della regione, legati all'occupazione, legati al
cosiddetto stato sociale e al "Welfare regionale". Alcuni argomenti
sono stati proposti all'interno del Patto da parte
dell'Amministrazione regionale, altri sono stati proposti dalle
organizzazioni sindacali e imprenditoriali.
Per quanto riguarda le situazioni specifiche di crisi che hanno
interessato la Valle, in particolare legate alle questioni "Fiat" e
"Olivetti", è aperto un monitoraggio da parte dell'Assessorato ed
avevamo già definito alcune date con le organizzazioni sindacali
per affrontare tali questioni; queste però sono state rinviate
perché era aperta la trattativa con "Olivetti", quindi non c'era la
disponibilità da parte delle organizzazioni sindacali a partecipare
ad una riunione già fissata.
Riconfermiamo la volontà di aprire un tavolo su questo terreno,
sapendo anche che oggi, in questa situazione difficile, ci troviamo
anche a seguito della conclusione dell'accordo "Olivetti"
dell'altro giorno, di fronte ad esuberi strutturali, a cassa
integrazione a zero ore a perdere, cioè una cassa integrazione
senza rientro; anche la conclusione della vicenda "Olivetti" ha
evitato questo tipo di soluzione.
Non vorrei dilungarmi oltre; dico solo che, a breve, verrà
istituito il segretariato per la concertazione, che può offrire un
ulteriore supporto tecnico per la realizzazione degli obiettivi
definiti nel Patto sul piano della divulgazione, dello scambio di
proposte e quant'altro può essere necessario per migliorare
l'attività del Patto stesso, ma vorrei sottolineare una cosa che
forse il Consigliere Beneforti non ha colto o non ha voluto
cogliere ed è la differenza che c'è all'interno di questa Regione,
nel confronto fra le organizzazioni sindacali e le organizzazioni
degli imprenditori, rispetto a quanto sta succedendo in altre parti
del Paese.
Qui il sindacato si presenta unitariamente, discute
unitariamente, nessuno ha mai voluto - e, credo, non vorrà mai -
giocare su divisioni all'interno del sindacato, cosa che altri,
proprio in questo periodo, stanno facendo! La nostra volontà non è
di andare in questa direzione, ma è appunto quella di rafforzare un
modello di confronto che riteniamo positivo, perché al di là delle
parole ci sono dei fatti che parlano in questa direzione.
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore, ma non sono soddisfatto, e non accetto
l'osservazione che mi ha fatto, quella di essere stato poco attento
all'applicazione del Patto. Non lo dico io, e l'ho detto in
premessa, sono le stesse organizzazioni sindacali che chiedono che
si proceda celermente nell'applicazione del "Patto per lo
sviluppo"! Ho citato due organizzazioni sindacali ma, come ha detto
giustamente lei, siccome qui operano sul piano unitario, tutte le
organizzazioni sindacali hanno la stessa opinione. Non sono venuto
qui a portare una visione mia e, non li ho qui, ma ho i comunicati
emessi dalle organizzazioni sindacali, non ho inventato
alcunché.
Non dico che non sia stato fatto niente, piuttosto diciamoci
francamente che quello che è stato fatto non è sufficiente rispetto
alle previsioni e alle aspettative suscitate dal piano. Mi rendo
conto che forse qui si sta meglio rispetto ad altre situazioni
regionali, ma si sono avuti anche dei momenti, in passato, in cui
siamo stati peggio di altri! Sono alti e bassi che possono
capitare. Sono state fatte molte promesse che non sono state
mantenute.
Assessore, ho posto delle domande prima: quale collegamento c'è
stato fra "pubblico" e "privato", quale operatività è stata data al
piano, quale programma è stato previsto per dare operatività al
piano, a parte alcune "leggine" che sono state fatte, quale ruolo
hanno svolto i sindacati se reclamano maggiore concertazione, quali
condizioni sono state create, salvo il ricorso a pratiche
assistenzialiste per rendere più competitive le imprese operanti
nella regione? Il nostro PIL, se è più alto che altrove, è frutto
di investimenti pubblici, non privati, cioè si basa
sull'assistenzialismo che stiamo portando avanti come Regione,
aspetto sottolineato anche dal Censis.
Ancora: quali condizioni sono state create per favorire il
formarsi di un'imprenditoria locale, quale ridefinizione è stata
data ai ruoli che devono assumere le parti sociali in una regione
come la nostra? Sarà anche avviata, ma quale modernizzazione è
stata data alla pubblica amministrazione? In quali settori sono
state individuate delle politiche? Nella formazione professionale,
viste le lamentele in tal senso che da parte di tutte le categorie
dei datori di lavoro si sentono, perché non trovano personale
qualificato e specializzato? Negli incontri che si svolgono in
commissione, quando discutiamo sui problemi del lavoro, arrivano
gli artigiani, gli industriali, i commercianti, gli operatori
turistici, che reclamano personale più preparato e specializzato:
questa è la realtà in cui viviamo! Non sono i servizi camerali, che
entreranno in funzione fra due anni, il toccasana di tutti i mali e
questo lo sapete anche voi!
Per quanto riguarda le politiche per lo sviluppo, quale impulso
è stato dato alla cooperazione internazionale, quali mercati sono
stati individuati per l'attività di esportazione? Quali priorità
sono state individuate e in quali linee strategiche si è operato in
questi due anni? Quali obiettivi sono stati formulati e realizzati?
A tutto questo ci dovete dare una risposta! Più volte ci siamo
sentiti ripetere in questo Consiglio ciò che lei ha ripetuto oggi,
così come ci siamo sentiti ripetere che il Patto rientra negli
impegni programmatici che la Giunta e la maggioranza si sono date
ad inizio legislatura, ma questo resta solo una volontà politica
non realizzata o, se realizzata, non certo in termini proficui alla
nostra regione! Noi abbiamo sempre fatto quanto può competere ad
un'opposizione, ma ogni nostro richiamo al confronto, al dialogo,
alla concertazione, al confronto sociale non è mai stato
accolto!
Oggi, anche se siamo prossimi alla scadenza della legislatura,
stante la situazione esistente sul piano produttivo, occupazionale
e sociale, visto ciò che sta accadendo sul piano nazionale, è più
che mai necessario che venga riaperto il confronto nelle sedi
opportune con le forze sociali, come richiesto dalle organizzazioni
sindacali, con incontri per approfondire i problemi e gli argomenti
che abbiamo sul tappeto. Lei mi ha detto che avete fatto 17
incontri e io ho chiesto alle organizzazioni sindacali l'esito di
questi incontri: si parla, si parla, ma non si arriva mai a
concludere!
Questo è quello che reclamano le organizzazioni sindacali! E
anche la concertazione stessa non può ridursi ad un mero strumento
per incontrarsi punto e basta, ma deve essere lo strumento per
riaprire l'esame del piano di sviluppo attraverso un confronto e un
dialogo serio, concreto, per affrontare i problemi reali che oggi
ha la Valle d'Aosta e propedeutico per il futuro.
Voglio dirle, Assessore, in chiusura della mia replica, che noi
vi proponiamo un confronto a livello di commissione, in modo da
verificare il "Patto per lo sviluppo" punto per punto, per sapere
ciò che è stato fatto e ciò che rimane da fare, e come intendete
portare avanti quello che intendete affrontare. Assessore, voi
siete capaci a giustificare tutto, ma io ho riscontrato una cosa
girando per la Valle: ho trovato il settore turistico scontento,
quello dell'agricoltura scontento, quello dell'imprenditoria
scontento; mi sento dire che ci sono ritardi per l'area
Cogne…
(segue un breve dibattito all'interno del Consiglio
regionale)
… guardate che recupero il tempo che
mi prendete… voglio dire che se i
problemi che oggi abbiamo sul tappeto fossero stati affrontati e ci
fosse stata la partecipazione di coloro che sono interessati alla
soluzione dei problemi, forse questo scontento sarebbe stato molto
inferiore rispetto a quello che c'è oggi! Voi avete il vostro
programma di legislatura, lo evocate sempre come toccasana di tutti
i mali, però dobbiamo riconoscere che non è e non può essere il
toccasana di tutti i mali! Ci ritroviamo in commissione, dove sono
disposto a confrontarmi, e se sbaglio a fare certe affermazioni, lo
riconoscerò, però anche voi dovete cessare di giustificare tutto e
tutti anche quando i ritardi ci sono, e sono evidenti!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK