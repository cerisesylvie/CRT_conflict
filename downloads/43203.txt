Consiglio Regionale della Valle d'Aosta - Oggetto del Consiglio n. 631 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 631 del 27 maggio 2021 - Resoconto
OGGETTO N. 631/XVI - Interpellanza: "Interventi di
aggiornamento normativo e di natura strutturale del sistema di
gestione delle acque reflue regionali.
Sammaritani (Presidente) -
Riprendiamo i lavori con il
punto n. 41 all'ordine del giorno. Per l'illustrazione, la parola
al consigliere Ganis.
Ganis (LEGA VDA) -
La depurazione delle acque reflue ha
iniziato a diffondersi soltanto durante il secolo scorso. Si tratta
di un'operazione complessa che permette di trasformare le acque
contaminate da sostanze organiche e inorganiche generate da
attività di tipo domestico, industriale o agricolo, privandolo di
agenti inquinanti per poi essere riemesse nell'ambiente. Questo
compito è affidato agli impianti di depurazione situati lungo la
nostra Valle i quali, sotto la stretta osservanza delle normative
italiane e comunitarie, devono mantenere e raggiungere il buono
stato di qualità delle acque superficiali o profonde di falda,
tutelandole dall'inquinamento. Infatti, affinché tutto questo
avvenga nel modo migliore, vige una direttiva europea che è
finalizzata a proteggere l'ambiente dall'inquinamento delle acque
superficiali causato dagli scarichi delle acque reflue, stabilendo
le norme per la raccolta, il trattamento e lo scarico.
Purtroppo, le inosservanze italiane nel settore della
depurazione delle acque paiono essere ataviche, tant'è che anche in
Valle abbiamo negli anni passati il caso che riguarda due
agglomerati, quello di Courmayeur e quello di Pont-Saint-Martin,
che non hanno rispettato le direttive comunitarie europee e a oggi
resta una questione sospesa. Con la delibera del Consiglio
regionale n. 1788 dell'8 febbraio 2006 è stato approvato il piano
regionale di tutela delle acque, nel quale sono stati individuati
gli obiettivi di qualità ambientale e per specifica destinazione
dei corpi idrici, gli interventi svolti a garantire il loro
raggiungimento o mantenimento, nonché le misure di tutela
qualitative e quantitative tra loro integrate e coordinate per il
bacino idrografico, un PTA, Piano Tutela Acque, che presto andrà
rivisto.
Detto questo, la Valle ha impostato la propria politica in
materia di risorse idriche, cercando di sviluppare delle azioni
volte al contenimento dei consumi e alle limitazioni delle acque
superficiali, mediante l'utilizzo delle acque reflue urbane
opportunamente trattate. In merito a questo, presso l'impianto di
depurazione di Brissogne, è stato utilizzato un sistema di
filtrazione delle acque reflue utile per il riutilizzo in campo
agricolo industriale e antincendio. Ecco perché questa
interpellanza ha come scopo quello di evidenziare l'importanza e la
funzionalità dei depuratori delle acque reflue, nonché l'importanza
che tutti i comuni della Valle possono essere provvisti di un
impianto di depurazione delle acque reflue efficiente.
In base a queste considerazioni si interpella il Governo
regionale per conoscere quale sia lo stato relativo alle procedure
di infrazione nell'ambito della gestione delle acque reflue che
oggi interessano la nostra Regione, quale sia lo stato complessivo
dei progetti e cantieri di realizzazione di impianti di depurazione
che insistono sulla nostra Regione e se si ritiene che il sistema
complessivo della gestione delle acque reflue nella nostra realtà
necessiti di ulteriori interventi o di aggiornamento normativo, mi
riferisco al piano regionale di tutela delle acque, o di natura
strutturale riferito agli impianti di depurazione a oggi ancora non
in fase progettuale.
Presidente -
Per la risposta, la parola al presidente
Lavevaz.
Lavevaz (UV) -
È una questione che, pur non essendo da me
gestita direttamente in questi mesi, conosco abbastanza bene
avendola trattata sia a livello comunale che poi soprattutto a
livello di Unité des Communes e in particolare, essendo l'Unité
Mont-Cervin una di quelle a rischio sanzione, proprio relativamente
all'oggetto dell'interpellanza, conosco appunto abbastanza
bene.
Entrando nel merito delle questioni richieste, si chiede nel
punto 1 quale sia lo stato relativo alle procedure di infrazione
nell'ambito della gestione delle acque reflue che interessano a
oggi la nostra regione. Come ricorda l'interpellanza, la Valle
d'Aosta è interessata attualmente da due distinte procedure di
infrazione relative agli agglomerati di Courmayeur e
Pont-Saint-Martin.
Per quanto riguarda l'agglomerato di Courmayeur questo rientra
in una procedura di infrazione per la quale vi è stata una sentenza
di condanna dell'Italia nel 2014 della Corte di giustizia
dell'Unione europea. Recentemente il Ministero della transizione
ecologica ha informato il commissario straordinario unico e la
Regione dell'intenzione della Commissione europea di depositare un
ricorso ai sensi del trattato sul funzionamento dell'Unione
europea, in ragione della mancata esecuzione della prima sentenza
di condanna. Dato che la procedura si è già conclusa con una
sentenza di condanna, l'agglomerato di Courmayeur è fra quelli per
i quali lo Stato ha nominato un commissario straordinario che fino
a oggi ha semplicemente supervisionato l'iter, essendo l'opera già
appaltata al momento della nomina.
L'impianto di depurazione ubicato nel Comune di La Salle, come è
noto, è stato ultimato già nel 2018 e collaudato nel 2019, ma
bisogna ricordare che la costruzione del depuratore è condizione
necessaria ma non sufficiente per la chiusura della procedura di
infrazione, in quanto la procedura sarà chiusa solo a seguito
dell'avvenuto collegamento di tutti i comuni facenti parte
dell'agglomerato. Alla data odierna sono stati collegati i comuni
di La Salle, Morgex, Pré-Saint-Didier e La Thuile, mentre manca
ancora il collegamento del comune di Courmayeur. L'Unités des
Communes valdôtaines Valdigne-Mont-Blanc ha comunicato di avere già
avviato le procedure di asservimento delle aree interessate dal
passaggio delle tubazioni e di prevedere come data per l'inizio dei
lavori l'autunno 2021 e il termine entro i primi mesi del 2022.
Per quanto riguarda l'agglomerato di Pont-Saint-Martin questo
rientra in una procedura d'infrazione iniziata nel 2019, conclusa
dal punto di vista dell'istruttoria e in attesa della decisione da
parte della Corte di giustizia europea. Anche per tale impianto
opera il commissario unico statale che non ha tuttavia, a quanto mi
risulta, preso formalmente contatto con il SubATO. L'impianto di
depurazione comprensivo dei collettori verso Donnas e
Pont-Saint-Martin è stato appaltato nel 2018, i lavori di
costruzioni sono iniziati nell'autunno del 2019 e hanno subito due
sospensioni, una a causa dell'emergenza epidemiologica Covid-19 e
una a seguito degli eventi alluvionali che si sono verificati il 2
e 3 ottobre 2020. La conclusione dei lavori è comunque prevista nei
primi mesi del 2022. Restano da progettare e poi realizzare i
collettori al servizio dei comuni di Hône, Bard e Perloz, per la
completa risoluzione della procedura di infrazione.
Si chiede poi quale sia lo stato complessivo dei progetti e/o
dei cantieri di realizzazione di impianti di depurazione che
insistono sulla nostra regione. Come è noto gli interventi sono in
capo ai sottoambiti e l'unico impianto di depurazione di rilevanza
regionale e i servizi di agglomerati urbani in fase di
progettazione è quello di Chambave, che sarà a servizio di cinque
comuni della zona, per il quale sono previsti l'approvazione del
progetto esecutivo e l'avvio della gara per l'affidamento dei
lavori nel corso del 2021.
Si chiede se si ritiene che il sistema complessivo della
gestione delle acque reflue nella nostra realtà necessiti di
ulteriori interventi di aggiornamento normativo, ovvero di natura
strutturale. L'Amministrazione regionale ha in essere
l'aggiornamento del piano di tutela delle acque, come è stato
ricordato, che, come noto, costituisce il documento di
programmazione di riferimento per la gestione della risorsa idrica,
ivi compresi gli obiettivi di qualità collegati alla gestione delle
acque reflue. Oltre all'aspetto pianificatorio afferente al piano,
si ritiene necessario intervenire sotto il profilo normativo per
definire condizioni organizzative e gestionali in grado di
consentire di superare le attuali criticità e di far evolvere il
servizio idrico integrato regionale verso modelli di eccellenza. In
particolare, è necessario operare per potenziare la struttura
tecnica amministrativa del BIM, in modo che la stessa possa
svolgere efficacemente il proprio ruolo di ATO e affrontare le
future sfide, derivanti da un lato dall'impiego efficace delle
risorse statali in fase di allocazione e dall'altro di rispondere
ai cambiamenti in atto in termini di minore disponibilità della
risorsa idrica derivanti dal cambiamento climatico.
Sotto il profilo infrastrutturale le Unités hanno approvato i
propri piani di intervento che ricomprendono, oltre agli interventi
relativi degli impianti di depurazione, anche quelli attinenti alle
reti acquedottistiche e fognarie. La copertura economica di tali
interventi, che complessivamente comporta una spesa di circa 70
milioni di euro, è stata richiesta dalla Regione nell'ambito degli
interventi presentati per il PNRR.
Presidente -
Per la replica, la parola al consigliere
Ganis, prego.
Ganis (LEGA VDA) -
Grazie per le risposte. Come abbiamo
sottolineato nella presentazione dell'interpellanza, il problema
persiste già da molti anni. Già nel 2017 l'assessore competente
definiva critica la situazione inerente agli impianti di
depurazione delle acque, riferendosi agli impianti di Donnas,
Chambave e La Salle. Sappiamo benissimo che certi tipi di lavori
prevedono una tempistica e che la burocrazia, ahimè, non è alquanto
snella, ma ormai sono trascorsi cinque anni e le problematiche
persistono ancora. Infatti, al giorno d'oggi pare alquanto strano
che alcuni comuni della Valle risultino ancora sprovvisti di un
impianto di depurazione delle acque reflue.
Va evidenziato che il mancato equilibrio naturale viene
ripristinato appunto agli impianti di depurazione, i quali
consentono di ottenere acqua corrente pulita nel rispetto di tutto
l'ambiente circostante, di tutto l'ecosistema, nonché delle
generazioni future.
Dulcis in fundo
, il loro buon utilizzo
eviterebbe il rischio di essere sanzionati dalla Commissione
europea, nel rispetto appunto delle direttive attuali e
vigenti.
Un settore importante, quello delle depurazioni delle acque, nel
quale bisogna investire e ottimizzare al meglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK