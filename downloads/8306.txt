Consiglio Regionale della Valle d'Aosta - Oggetto del Consiglio n. 2787 del 22 aprile 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2787 del 22 aprile 1987 - Resoconto
OGGETTO N. 2787/VIII - CONVENZIONI PER LA FORNITURA
ALL'AMMINISTRAZIONE REGIONALE DI MACCHINE DA SCRIVERE E DA CALCOLO
E DI MOBILI ED ARREDI PER UFFICI. (Interpellanza).
PRESIDENTE
: Do lettura dell'interpellanza presentata dal
Consigliere Sandri:
Interpellanza
Ricordate le delibere di Giunta n. 3445 del 4 luglio 1980 e n.
4213 del 6 agosto 1982, che prevedevano convenzioni in esclusiva,
rispettivamente con le ditte C. & A. Millone e Centrosistemi
s.r.l., per la fornitura di macchine da scrivere e da calcolo e di
mobili ed arredi
per uffici;
Considerato che in risposta ad una propria interrogazione,
l'Assessore regionale alle Finanze confermava che la convenzione
con la ditta C. & A. Millone non era stata rispettata per
quanto concerneva gli obblighi previsti per tale ditta di istituire
corsi gratuiti di istruzione del personale dell'Amministrazione
regionale nonchè di dislocare quotidianamente, per il normale
orario di lavoro, presso gli uffici regionali un tecnico
specializzato per la manutenzione ordinaria e straordinaria;
Considerato inoltre che per la fornitura di mobili ed arredi lo
sconto del 25% sui prezzi di listino e le altre agevolazioni
previsti dalla convenzione non appaiono più adeguate e sufficienti
a ritenere tale convenzione vantaggiosa per l'Amministrazione
regionale;
Ritenute degne di maggiori approfondimenti conoscitivi le
relazioni tra l'Ufficio Economato e il Servizio Assistenza della
Ditta C. & A. Millone;
il sottoscritto Consigliere regionale
Interpella
l'Assessore competente per conoscere le intenzioni della
Giunta in merito al rinnovo o alla disdetta di tali convenzioni ed
all'opportunità di raccogliere informazioni sull'applicazione della
convenzione negli anni trascorsi e, più in generale, sulle modalità
di relazione tra gli uffici dell'Amministrazione regionale e tali
ditte.
PRESIDENTE
: Ha chiesto di illustrare l'interpellanza il
Consigliere Sandri, ne ha facoltà.
SANDRI (N.S.):
Questo argomento era già stato occasione
di un'interrogazione da parte mia, un paio di adunanze fa, per
avere delle informazioni, datemi dall'Assessore regionale alle
Finanze, che aveva confermato come la convenzione con a ditta
Millone non fosse stata rispettata per quanto concerneva gli
obblighi previsti per tale ditta di istituire corsi gratuiti,
eccetera
È mia intenzione con questa interpellanza richiedere
all'Assessore se intenda o meno rinnovare, alla scadenza, queste
convenzioni, sia per quanto riguarda le macchine per scrivere, sia
per quanto riguarda i mobili e gli arredi per ufficio con la
Centrosistemi s.r.l., che, peraltro, è una ditta collegata con la
ditta Millone.
Questa interpellanza, inoltre, ha lo scopo di chiarire un
secondo fatto: la situazione, negli anni che sono trascorsi dalla
stipula della convenzione ad oggi, è molto cambiata dal punto di
vista del mercato. Per quanto riguarda i prezzi di listino e le
agevolazioni, che erano state previste, forse oggi è possibile
ottenere qualcosa di più con delle licitazioni private; pertanto,
volevo sapere da parte dell'Assessore che modalità vuole mantenere
per il futuro.
In ultimo, invece, si chiede una analisi di ciò che è successo
in passato. La nostra impressione, come Gruppo consiliare di Nuova
Sinistra, è che i rapporti fra l'Ufficio Economato ed il servizio
assistenza della ditta C. & A. Millone non siano stati dei più
"adamantini", in quanto la presenza del tecnico avrebbe dovuto
essere garantita all'interno dell'Amministrazione regionale, mentre
il tecnico stesso veniva chiamato ogni volta. Ora, come mai
l'Ufficio Economato avesse scelto questo tipo di metodica,
piuttosto che quella prevista dalla convenzione, non è mai stato
chiarito; non si capisce nemmeno come mai certi rapporti fra
l'Ufficio Economato e la ditta Millone siano avvenuti, anzichè per
normale corrispondenza, in tono amichevole e quasi familiare.
Pertanto, poteva essere una cosa utile, anche per la chiarezza di
quanto intercorso negli anni passati, fare una piccola indagine
sull'applicazione di tale convenzione.
PRESIDENTE
: Ha chiesto di parlare l'Assessore alle
Finanze Martin, ne ha facoltà.
MARTIN (A.D.P.):
Le convenzioni stipulate con la ditta
Millone, rispettivamente nell'anno 1980 e 1982, per quanto riguarda
i mobili e le macchine da scrivere, hanno prodotto i loro frutti,
perchè hanno permesso all'Amministrazione regionale di avere del
materiale efficiente (trattasi di materiale della ditta Olivetti),
che ha consentito un regolare funzionamento degli uffici. Certi
inconvenienti, che si erano verificati in passato, non si sono più
avuti da quando abbiamo stipulato questa convenzione.
Però, dice giustamente il Consigliere Sandri, sono passati quasi
cinque anni dalla stipulazione di queste convenzioni, alcune
condizioni nel frattempo sono cambiate, ed è per questo che la
Giunta regionale ha già disdetto le convenzioni per quanto riguarda
la fornitura sia di mobili da ufficio, che di macchine da calcolo e
di macchine per scrivere. Gli uffici competenti stanno preparando
gli atti necessari per poter sottoporre alla Giunta quelle che
saranno le possibili convenzioni, che tutelino, da una parte, gli
interessi dell'Amministrazione regionale e, dall'altra, facciano in
modo che il materiale consegnato sia in perfetta efficienza. Queste
convenzioni scadranno rispettivamente nel mese di luglio e nel mese
di settembre; c'è il tempo per preparare gli atti necessari per le
future convenzioni e, pertanto, quanto prima, saremo in grado di
vedere come agire per il futuro.
Per quanto riguarda il materiale che ci è stato consegnato, non
vi sono reclami da fare. Pensiamo di poter continuare nella
fornitura di materiale Olivetti, che ha tutti i requisiti che deve
avere per gli enti pubblici e per il servizio che devono
svolgere.
In merito alla seconda parte dell'interpellanza, c'è sempre
stata efficienza per quanto riguarda la manutenzione delle
macchine, perchè il tecnico, a richiesta, è sempre stato presente e
le macchine sono sempre state cambiate quando c'è stata necessità
di farlo. Pertanto, non ci sembra ci siano particolari rilievi da
presentare all'ufficio che ha curato questi tipi di
convenzione.
Si dà atto che alle ore 17,09 assume la Presidenza il Vice
Presidente DE GRANDIS.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Prendo atto con soddisfazione che
l'Amministrazione regionale intende cambiare metodo per quanto
riguarda l'approvvigionamento delle macchine per scrivere e dei
mobili per ufficio. Faccio solo due osservazioni: la prima -
permango nell'idea che qualche informazione sul comportamento
passato e presente circa i rapporti fra l'Ufficio Economato e la
Ditta Millone sarebbe utile, per capire queste piccole incertezze
che si sono verificate negli anni passati; la seconda - proporrei
di allargare questo metodo di lavoro, che, mi sembra di capire,
vuole essere impostato in forme nuove, anche ad altri settori ed
interventi.
In particolare, mi riferisco allo acquisto di mobili e
attrezzature in campo sanitario, dell'arredamento dei consultori,
in quanto, trattandosi di acquisti di un certo peso economico, sono
stati fino ad oggi usati metodi non uniformi, rispetto a quelli che
sono previsti dall'Assessore, se si tengono in considerazione le
parole testè dette. Bisognerebbe capire se sia possibile, là dove
le attrezzature non sono uniche per il loro tipo, acquistare questi
mobili da vari produttori, in modo che tutti possano lavorare,
anzichè fornirsi da uno solo o da un numero ristretto di
rivenditori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK