Consiglio Regionale della Valle d'Aosta - Oggetto del Consiglio n. 372 del 8 marzo 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 372 del 8 marzo 1989 - Resoconto
OGGETTO N. 372/IX - DISEGNO DI LEGGE: "AUMENTO DELLA SPESA
PER L'APPLICAZIONE DELLA LEGGE REGIONALE 20 DICEMBRE 1973, N. 39 E
SUCCESSIVE MODIFICAZIONI CONCERNENTE INTERVENTI PER GLI ASILI
NIDO".
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Poiché tutti i prossimi sei punti all'ordine
del giorno concernono rifinanziamenti di leggi già esistenti
attraverso il ricorso al fondo globale, ritengo opportuno fare
un'unica breve relazione.
Per quanto concerne l'oggetto iscritto al punto n. 12
dell'ordine del giorno, vi verrà distribuito un emendamento
sostitutivo, cui si è dovuti ricorrere per aumentare da 80 a 110
milioni il finanziamento della legge regionale 19 aprile n. 14, che
concede contributi a favore di associazioni di categoria e di
volontariato operanti in Valle d'Aosta nei settori della sanità,
dell'assistenza sociale e dei servizi sociali.
Questi disegni di legge, attraverso il prelievo dal fondo
globale, rifinanziano le spese correnti del bilancio di previsione
del corrente esercizio che sono aumentate in applicazione di leggi
del settore assistenziale. In altre parole, come del resto avviene
ogni anno, si tratta del finanziamento dei maggiori oneri
occorrenti rispetto a quelli approvati con la legge istitutiva del
servizio o dei benefici assistenziali.
Premetto che per il disegno di legge n. 40 ("Contributi a favore
di associazioni di categoria e di volontariato operanti in Valle
d'Aosta nei settori della sanità, dell'assistenza sociale e dei
servizi sociali") proporrò un emendamento per elevare la spesa
annua.
Il disegno di legge n. 35 prevede un ulteriore finanziamento di
800 milioni che andranno ad aggiungersi agli 1,2 miliardi già
stanziati dalla legge regionale 9 gennaio 1986, n. 3. Rispetto al
1986 la spesa è aumentata per l'apertura ad Aosta di 2 nuovi asili
nido, per i maggiori oneri del personale dovuti anche al
riconoscimento dell'indennità di bilinguismo e per l'inflazione. E'
comunque da tener conto che 300 milioni sono destinati agli
investimenti e precisamente all'inizio lavori dell'asilo consortile
di Plan-Felinaz e all'adattamento di quelli già esistenti.
Il disegno di legge n. 36 concede ai Comuni poco più di 6
miliardi per sovvenzionare i servizi per gli anziani e gli inabili,
che si aggiungono ai 4 miliardi e 120 milioni già iscritti a
bilancio, ma relativi alle spese del 1984. Da allora sono entrate
in servizio numerose microcomunità, nonché i servizi di assistenza
domiciliare.
Con il disegno di legge n. 37 si accorda un ulteriore
finanziamento di 1 miliardo all'assistenza ai minori; pertanto, la
spesa prevista per l'anno 1989 sale a 3 miliardi e 550 milioni. In
tale spesa sono compresi: le rette in collegio, i soggiorni
climatici estivi ed i centri diurni, nonché gli assegni ai minori
con un solo genitore e gli assegni per gli affidamenti
familiari.
Il disegno di legge n. 38 concerne l'inserimento lavorativo dei
portatori di handicap. La maggiore spesa di 700 milioni è
necessaria per l'avvio al lavoro di una decina di nuovi inseriti e
per le maggiori spese derivanti ai Comuni per la corresponsione
dell'indennità di bilinguismo.
Il disegno di legge n. 39 rifinanzia per il prossimo triennio la
legge n. 3 del 1987, il cui finanziamento scadeva nell'esercizio
1988. Finora sono state stipulate le convenzioni con le case di
riposo "Bonifacio Festaz", "Réfuge Père Laurent" e "Casa-famiglia"
di La Salle.
Per il disegno di legge n. 40, come ho già detto, intendo
proporre un emendamento che aumenta il relativo stanziamento da
lire 80 milioni a 110 milioni per i contributi in favore delle
associazioni di categoria e di volontariato. L'aumento pare
opportuno perché lo stanziamento del capitolo 42110 non è mai stato
aumentato nell'ultimo triennio, mentre nel frattempo sono state
ammesse a contributo nuove associazioni di volontariato.
PRESIDENTE:
Se nessuno chiede la parola, passiamo
all'esame dell'articolato.
Do lettura dell'articolo 1.
Art. 1
1. Per gli interventi di cui alla legge regionale 20 dicembre
1973, n. 39 e successive modificazioni recante norme sugli asili
nido è autorizzata per l'anno 1989 l'ulteriore spesa di lire
800.000.000.
2. L'onere derivante dall'applicazione della presente legge
graverà sul capitolo 22807 per lire 300.000.000 e sul capitolo
22822 per lire 500.000.000 del bilancio di previsione della Regione
per l'anno 1989.
3. Alla copertura della spesa di lire 800.000.000 si provvede
mediante riduzione di pari importo dello stanziamento iscritto al
capitolo 50000 "Fondo globale per il finanziamento di spese per
l'adempimento di funzioni normali (spese correnti)" - Settore 1
Finanza locale - della parte Spesa del bilancio di previsione della
Regione per l'anno 1989, a valere sull'apposito accantonamento
previsto all'allegato n. 8 al bilancio stesso.
PRESIDENTE:
Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'articolo 2.
Art. 2
1. Al bilancio di previsione della Regione per l'anno 1989 sono
apportate le seguenti variazioni:
PARTE SPESA
Variazione in diminuzione:
Capitolo 50000 "Fondo globale per il finanziamento di spesa per
l'adempimento di funzioni normali (spese correnti)"
Lire 800.000.000
Variazioni in aumento:
Capitolo 22807 "Contributi ai Comuni nelle spese di gestione di
asili nido"
l.r. 20.12.1973, n. 39 art. 30
l.r. 15.12.1982, n. 90
l.r. 7.5.1985, n. 26
l.r. 9.1.1986, n. 3 art. 35
Lire 300.000.000
Capitolo 22822 "Contributi ai Comuni nelle spese di investimento
per gli asili nido"
l.r. 20.12.1973, n. 39 art. 29
l.r. 15.12.1982, n. 90
l.r. 9.1.1986, n. 3 art. 34
Lire 500.000.000
PRESIDENTE:
Se nessuno chiede la parola, pongo in
votazione l'articolo 2 testé letto.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Il Consiglio è chiamato ora ad esprimersi sul
complesso della legge.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
PRESIDENTE:
Do notizia che nel frattempo sono stati
diramati sia il parere del Ragioniere Capo concernente il disegno
di legge n. 40, sia gli emendamenti sostitutivi proposti
dall'Assessore Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK