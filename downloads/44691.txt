Consiglio Regionale della Valle d'Aosta - Oggetto del Consiglio n. 1634 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1634 del 22 giugno 2022 - Resoconto
OGGETTO N. 1634/XVI - Interrogazione a risposta immediata:
"Valutazioni sull'impiego e lo stoccaggio delle risorse idriche per
fronteggiare le conseguenze della siccità in corso".
Bertin (Presidente) -
Punto n. 6.03. Per l'illustrazione
il consigliere Planaz.
Planaz (LEGA VDA) -
Penso che sia sotto gli occhi di
tutti quello che sta accadendo in questi giorni, ma che ce lo
portiamo già da molto tempo: a partire dal 2020 - forse è passato
un po' sotto osservazione a causa dell'epidemia - poi anche il 2021
le scarse precipitazioni che abbiamo avuto, non solo le piogge ma
anche le nevicate che fanno sì che i nostri ghiacciai, le nostre
scorte di acqua, diminuiscano sempre di più; e in questi giorni
questo innalzamento delle temperature - si è visto di una media
superiore a 2 gradi alle medie degli anni passati - fa sì che
quest'allerta grave di siccità sia estesa a tutto il Nord Italia;
le preoccupazioni ci sono anche nella nostra regione sia dal punto
di vista alimentare ma non solo, anche dal punto di vista agricolo
ed idroelettrico, perché si avranno delle evoluzioni negative nel
prossimo autunno.
Quest'iniziativa è volta a capire quali siano le valutazioni del
Governo regionale al riguardo di questa problematica, per non
trovarsi nel periodo successivo, nel periodo estivo, quando la
siccità potrà ancora peggiorare e creare dei danni che purtroppo
non sono di facile risoluzione, ma che qualsiasi prevenzione da
mettere in atto in questo momento, forse potrebbe limitare in
qualche modo i danni.
Presidente -
Per la risposta, l'assessore Marzi.
Marzi (SA) -
Rispondo io insieme al collega Sapinet
all'Assessorato all'ambiente per fornire una visione di ordine
complessivo e non solo in ambito agricolo sul tema acqua.
Per dare ulteriore completezza alle giuste premesse
dell'iniziativa rispetto al periodo di emergenza idrica che stiamo
attraversando, richiamo le previsioni contenute nel Piano di tutela
delle acque che ieri abbiamo presentato per la prima volta in
Commissione consiliare.
Esso costituisce lo strumento d'indirizzo della politica nel
settore delle risorse idriche e il Piano prefigura i seguenti
scenari: entro il 2050 nelle Alpi occidentali è previsto un aumento
del riscaldamento di 2 gradi. La precipitazione estiva diminuirà
mentre aumenterà quella invernale.
La superficie dei ghiacciai diminuirà tra il 50 e il 100% entro
il 2100, la quantità di neve al suolo ai 2.000 metri diminuirà del
40-60%, è previsto un allungamento medio della stagione vegetativa
di circa venti giorni ed è probabile un aumento del rischio di
gelate tardive per le culture. Aumenterà inoltre il fabbisogno
idrico per l'agricoltura e l'allevamento.
Le variazioni delle disponibilità di acqua si rifletteranno
quindi nelle produzioni idroelettriche e nelle annate più calde la
domanda di acqua irrigua potrebbe superare la disponibilità di
acqua superficiale in bacini piccoli nivali con sistemi irrigui a
canalizzazione tradizionale.
Oggi si presentano quindi le condizioni di deflusso dei corsi
d'acqua delle portate delle sorgenti che tipicamente si
raggiungevano a fine luglio-metà agosto con piene stagionali
inferiori tra il 30 e il 50% con punte anche del 70% rispetto alle
medie degli ultimi trent'anni.
Il sistema idrico regionale è già in forte crisi per la
concomitanza di più fattori: elevate temperature, la grave carenza
delle precipitazioni e un delicato equilibrio tra il settore
irriguo, che necessita di una profonda riconfigurazione per poter
assicurare nei prossimi anni la disponibilità idrica necessaria a
mantenere le colture in atto.
Il settore potabile necessita inoltre di una razionalizzazione
dei prelievi e un'interconnessione delle reti per far fronte
anch'esso alle future carenze idriche.
Stiamo quindi valutando con serietà e attenzione quanto sta
accadendo e stiamo monitorando l'evoluzione della situazione. Come
è noto a tutti, tra l'altro, la situazione si sta evolvendo
rapidamente e diverse Regioni hanno chiesto la dichiarazione dello
stato di calamità e, non ultimo, come richiamato dai giornali, ci
sono state delle interlocuzioni tra noi e il vicino Piemonte.
In futuro è probabile che saremo chiamati ad assumere
provvedimenti che potranno sconvolgere abitudini consolidate e
diritti che si ritenevano acquisiti e per far fronte all'emergenza
si sta lavorando con il BIM per individuare le criticità e
approvare un primo programma urgente d'interventi puntuali per
aumentare le fonti di approvvigionamento da realizzare in tempi
brevissimi.
A seguire, bisognerà definire un programma d'interventi a medio
termine che, superando gli attuali limiti di territorialità, diano
la priorità all'interconnessione tra gli acquedotti riducendo le
perdite con un aumento della capacità di stoccaggio.
Ricordo però che le perdite della rete potabile vedono comunque
la Regione Valle d'Aosta essere oggi la migliore in Italia con un
dato di perdita che è inferiore della metà rispetto alla media
nazionale.
Al Dipartimento risorse naturali del collega Sapinet, con le sue
strutture dedicate, spetterà gestire le necessità dell'agricoltura
e non si tratterà solo di una questione infrastrutturale ma anche
di garantire la capacità di gestione.
Dalle situazioni di emergenza si esce quindi con provvedimenti
di emergenza che per loro natura devono essere immediatamente
applicabili ed efficaci, nel contempo però è essenziale comprendere
l'origine dell'emergenza stessa per poter poi adottare le giuste
misure strutturali a media e a lunga scadenza.
Presidente -
Per la replica, consigliere Planaz.
Planaz (LEGA VDA) -
Ringrazio l'assessore Marzi per
l'illustrazione di tutte le criticità che abbiamo dal punto di
vista idrico. Siamo in una Regione con un impianto salutare dal
punto di vista idrico e mi fa molto piacere.
Non dimentichiamo il grido d'allarme di tutti i Presidenti dei
consorzi per lo svolgimento delle attività d'irrigazione; a volte,
anche lo spreco di queste acque magari in tutti questi anni...
necessitano interventi urgenti per sopperire agli sprechi d'acqua
perché, come tutti sappiamo, è una cosa importantissima per tutti
noi.
Presidente -
Con questo punto all'ordine del giorno, si
interrompono i lavori del Consiglio regionale di questa mattinata.
I lavori riprenderanno alle ore 15:00.
---
La seduta termina alle ore 13:03.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK