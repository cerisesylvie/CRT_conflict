Consiglio Regionale della Valle d'Aosta - Oggetto del Consiglio n. 2004 del 21 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2004 del 21 giugno 2006 - Resoconto
OGGETTO N. 2004/XII - Verifiche in atto a seguito del
commissariamento dell'IVAT. (Interrogazione)
Interrogazione
Premesso che nei giorni scorsi la Giunta regionale ha
commissariato l'IVAT (Istituto valdostano per l'artigianato
tipico), poiché non è stato approvato il bilancio consuntivo 2005 e
si è dimessa contestualmente la maggioranza del Consiglio di
amministrazione;
i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) se i fatti di cui in Premessa traggono origine da
irregolarità contabili, finanziarie o gestionali: in caso
affermativo, quali sono e quali verifiche sta effettuando il
commissario;
2) se ritenga opportuno procedere a una revisione della legge
istitutiva dell'IVAT: in caso affermativo, entro quando sarà pronta
per l'esame in aula e quali proposte ha meditato per tutelare più
efficacemente il cosiddetto "artigianato di tradizione".
F.to: Tibaldi - Lattanzi - Frassy
Président - La parole à l'Assesseur aux activités productives et
aux politiques du travail, La Torre.
La Torre (FA) - Ringrazio per l'interrogazione che permette di
aggiornare la situazione, ricordo per quelli che non hanno presente
le tempistiche che in data 30 maggio 2006 il "CdA" dell'IVAT non
approvava il conto consuntivo dell'istituto, questo avveniva con un
voto contrario di 3 dei suoi 5 componenti; conseguentemente a
questo voto contrario i componenti del "CdA" si dimettevano,
facendo decadere il consiglio. In data 1° giugno 2006 procedevamo
quindi allo scioglimento e al commissariamento nominando il Sig.
Livio Vagneur Commissario dell'IVAT.
Entrando adesso nello specifico della questione, cosa abbiamo
trovato? Innanzitutto abbiamo verificato che l'azione dei
consiglieri dimissionari non derivava dall'accertamento di
irregolarità contabili e finanziarie nella gestione dell'istituto,
bensì dalla mancata condivisione interna al consiglio circa
obiettivi, strategie e metodi per il raggiungimento degli scopi
istituzionali affidati all'IVAT; quindi abbiamo preso atto dei
pareri favorevoli già espressi da parte del collegio dei revisori
dei conti contestualmente alla presentazione del conto consuntivo e
degli altri atti contabili necessari al funzionamento dell'IVAT. Il
commissario, in base a queste prime verifiche ha proceduto, con la
determinazione n. 2 in data 8 giugno 2006, all'approvazione del
conto consuntivo dell'IVAT relativo all'esercizio finanziario 2005
che è oggetto della vostra interrogazione, con determinazione n. 3
in data 8 giugno 2006 all'approvazione di variazione al bilancio
dell'esercizio 2006, con determinazione n. 7 in data 13 giugno 2006
all'approvazione del bilancio di contabilità ordinaria dell'IVAT
chiuso al 31 dicembre 2005. Inoltre il commissario ha avuto
incarico specifico su mia indicazione di svolgere una verifica,
un'azione, una ricognizione più approfondita sulla situazione
dell'IVAT e le motivazioni che hanno condotto all'attuale
situazione di commissariamento. Questa esplorazione quindi ha avuto
inizio e si sta cercando nel contempo anche di verificare le
normative di riferimento, vengono intervistati non solo tutti i
componenti del "CdA" uscente, ma vengono anche raccolte le
sensazioni tra gli addetti ai lavori e tutti gli operatori del
mondo artigianale, con riferimento sia alle istituzioni, sia alla
società civile. Tale esplorazione dovrebbe consentire - si sta
svolgendo in questi giorni - di poter avere tutta quella necessaria
conoscenza dei fatti, della situazione e delle aspettative di
questa categoria, proprio per poter dare avvio ad una revisione
della legge istitutiva dell'IVAT (mi riferisco alla vostra domanda
n. 2, in particolare sul fatto di predisporre una revisione di tale
legge). Su questo sto lavorando, quindi ritengo che da qui a 30
giorni posso impegnarmi a portare tale legge modificata e
rinnovata, in funzione delle ricognizioni che stiamo facendo,
nell'interesse e nell'obiettivo dell'istituto. Detto questo,
sicuramente all'interno di questa legge andremo a difendere
l'artigianato di tradizione; il percorso sarà quello di passare
attraverso il riconoscimento dei materiali di tradizione,
attraverso le metodologie di tradizione e attraverso i soggetti di
tradizione, cioè sarà un percorso in questo momento curato dagli
esperti, ma sarà nostra cura garantire la difesa dell'artigianato
di tradizione. Come ho detto, mi impegno da qui a 30 giorni a
portare all'attenzione del Consiglio una legge modificata
sull'istituzione dell'IVAT; fra l'altro, i dati sono a vostra
disposizione.
Président - La parole au Conseiller Tibaldi.
Tibaldi (CdL) - È vero che l'IVAT non è nuova a delle situazioni
di questo tipo: nel corso della sua vita, dal 1985 ad oggi, ha
conosciuto alterne vicende, è stata commissariata anche nel periodo
1991-1992, ora torna ad essere commissariata; di conseguenza, ha
sempre manifestato al suo interno una difficoltà nei rapporti fra
coloro che amministrano questo ente sulle linee gestionali. È
altrettanto vero però che la legge istitutiva dell'IVAT, la n.
10/1985, è stata oggetto di più ritocchi nel corso di questi 20
anni, proprio perché bisognava "correggere la rotta" e in
particolare adattare alle nuove esigenze del mercato e
dell'artigianato di tradizione tutto il sistema complesso del
meccanismo amministrativo ed operativo di questo ente. Nel 1996
venne addirittura commissionato uno studio ad "hoc": lo studio
"Cast", che costò "due lire" - in senso metaforico del termine - e
che ha proposto alcune linee guida delle attività operative per il
nuovo modello IVAT. Teniamo presente che il dibattito sul ruolo di
questo ente è sempre stato aperto e irrisolto da molto tempo, in
particolare il dibattito si è sempre incentrato fra tutela
dell'artigianato tipico e sviluppo commerciale delle opportunità di
vendere e di promuovere i prodotti degli artigiani locali. Mi
sembra strano che a distanza di 10 anni di queste linee guida e di
queste attività operative si sia fatto ben poco tesoro, Assessore.
Oggi lei ci propone l'ennesima modifica della legge, anche se
sappiamo che la legge alla fine deve essere applicata dagli
uomini... e dagli uomini che alla fine, secondo quello che lei ci
ha detto, non hanno condiviso delle strategie. Non ci sono
irregolarità a monte di tali dimissioni maggioritarie nel "CdA", ma
queste persone non hanno condiviso le strategie. Ora fra queste 3
persone dimissionarie che non hanno condiviso le strategie 2 sono i
rappresentanti fiduciari della Regione; quindi la stessa Regione
che ha modificato la legge nel tempo, ancora ultimamente nel 2003,
e che ha individuato delle persone di sua fiducia all'interno
dell'ente non è riuscita a sincronizzarsi sulle linee gestionali e
le attività operative. Lo studio "Cast" ha dato degli indirizzi, ci
piacerebbe sapere quali alla fine sono stati veramente applicati,
perché, se l'attività commerciale doveva diventare quella
dominante, nel senso che la strutturazione dell'IVAT doveva essere
finalizzata a vendere questi prodotti ai turisti "in primis", senza
trascurare la tradizionalità dei medesimi, ci chiediamo come mai
oggi siamo di nuovo "punto e a capo". Un direttore generale ha
visto ampliati i poteri gestionali, il "CdA" è stato snellito, è
stato ridimensionato il ruolo della Commissione qualità, è stato
rimotivato il personale, oltre ad essere stato ampliato anche
l'organico, si prevedeva un passaggio graduale alla gestione
privatistica dei negozi, oggi gli screzi personali stanno bloccando
tutto; va bene fare l'ennesima modifica della legge, ma facciamo
tesoro dello studio del passato! Oggi avete incaricato il
commissario di fare una verifica più profonda con una serie di
interviste non solo ai componenti del "CdA", ma anche a tutti gli
addetti ai lavori, alla società civile, cioè ci "imbarchiamo" in
un'altra azione di analisi, e può andare bene, ma sono analisi su
analisi che alla fine dovrebbero essere sintetizzate in linee più
certe; a distanza di 10 anni, nonostante queste analisi, sembra che
siamo ancora al punto di partenza. Apprezziamo quindi la sua
fantasia, Assessore, possiamo dire La Torre come Totti fantasista:
sì però questa fantasia alla fine deve trovare concretezza in
qualche linea operativa! Lei ha detto: "rivediamo la legge"; va
bene, possiamo anche rivederla, a nostro avviso sarebbe più
opportuno dare delle linee di indirizzo più certe anche da parte
della Regione sull'attività di un ente che è importante per la
promozione dell'artigianato tipico di tradizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK