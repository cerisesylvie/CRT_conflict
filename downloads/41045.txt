Consiglio Regionale della Valle d'Aosta - Oggetto del Consiglio n. 273 del 9 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 273 del 9 gennaio 2019 - Resoconto
OGGETTO N. 273/XV - Interrogazione a risposta immediata:
"Misure adottate per una corretta gestione del rapporto tra
l'ambito umano e quello selvatico, con particolare riferimento alla
specie protetta del lupo".
Rollandin (Presidente) -
Punto n. 4.01 dell'ordine del
giorno. Collega Distort, prego.
Distort (LEGA VDA)
- La presente interrogazione è nata a
seguito dell'evento noto alla stampa: l'attacco registrato nel
comune di Issogne a un branco di ovini a opera presumibilmente del
lupo. Questo risveglia quindi l'interesse della nostra comunità su
un tema apparentemente conflittuale tra un mondo naturale e
selvatico, la presenza di un grande predatore: il lupo, specie
protetta, e gli interessi della classe degli allevatori, che nel
nostro contesto svolgono un ruolo eroico di rappresentanza di
un'imprenditoria che è necessario che venga tutelata. Lo scopo di
questa interrogazione a risposta immediata pertanto è chiedere
all'Assessore di riferimento, considerato che esiste... ho preso
atto anche di una comunicazione già avvenuta da parte
dell'Assessore Chatrian sugli organi di stampa il 4, quindi
antecedente alla mia presentazione dell'interrogazione, tuttavia
repetita iuvant, è bene ripetere soprattutto in questa sede,
ufficializzando la risposta del Governo in merito alle misure che
intende adottare per una corretta gestione del rapporto tra
l'ambito umano e quello selvatico, qui rappresentato dal lupo.
Preso atto della normativa vigente e della situazione di tutela: la
tutela della disciplina relativa all'indennizzo degli allevatori,
precisando e ricordando che l'indennizzo non è soltanto relativo a
un capo abbattuto, ma a quello che... chiedo proprio pochi secondi
di deroga semplicemente per ricordare che dietro un capo abbattuto
c'è tutta un'imprenditoria che si mette in moto anche per ricerche
genetiche e per approfondimenti, quindi è bene che una comunità
matura, adulta sappia gestire un tema di un alto livello di
imprenditoria per gli allevatori così come la tutela di un
patrimonio naturale.
Presidente -
La parola all'Assessore Chatrian.
Chatrian (ALPE)
- Grazie collega, architetto. Negli
ultimi anni il diverso utilizzo e la trasformazione del territorio
montano con il conseguente aumento della superficie boscata ha
generato un importante aumento delle specie selvatiche, con
particolare attenzione per gli ungulati e i loro predatori, nel
caso specifico il lupo. La gestione della specie del lupo non può
prescindere come noto dagli indirizzi comunitari e dalla normativa
nazionale in materia di specie protette ad oggi. In applicazione
delle direttive e delle convenzioni europee in base alle quali il
lupo è stato classificato tra le specie che richiedono una
protezione rigorosa, la normativa nazionale si è adeguata
prevedendo sostanzialmente il divieto di cattura, uccisione,
disturbo, commercializzazione del lupo. L'Italia inoltre si è
dotata dal 2002 di un piano di azione per la conservazione del
lupo, che esclude la possibilità di attivare deroghe ai divieti di
abbattimenti della specie. È indubbio però che la presenza di
questi selvatici sul territorio crea problemi, come lei ha
ribadito, e, come abbiamo potuto vedere anche recentemente,
soprattutto agli allevatori. È però da rilevare come su questo tipo
di eventi non sempre l'informazione è oggettiva e corretta. Capita
di assistere a una specie di rincorsa alla notizia di cronaca
condita di dettagli anche macabri, che contribuiscono a ingenerare
nella popolazione senso di insicurezza e timori sproporzionati
rispetto al rischio reale connesso alla presenza del selvatico. La
Regione è dunque chiamata ad agire non solamente quando avvengono
episodi di predazione, ma, come giustamente scritto anche da lei
nella sua interrogazione, adottando misure atte a garantire un
rapporto equilibrato tra l'ambito umano e quello selvatico, la
parte probabilmente più difficile. Nei limiti della sua competenza,
l'Amministrazione deve fare in modo che sia assicurata la
convivenza del lupo con attività antropiche, garantendo interventi
volti ad assicurare una corretta gestione delle attività umane e
dei danni loro arrecati dal predatore parallelamente a una corretta
gestione delle popolazioni faunistiche. Come ho già avuto modo di
dire, entro fine mese, gli indennizzi saranno messi in campo da
parte dell'Amministrazione regionale per tutto il 2018 e il 2017;
tali indennizzi ammontano a circa 36.000 ?.
Per quanto riguarda i danni causati al patrimonio zootecnico, la
normativa regionale prevede il risarcimento pari al 100 percento
del valore dei capi predati più un eventuale 10 percento nel caso
di femmine gravide, oltre al rimborso delle eventuali spese
veterinarie per gli animali feriti, nonché dei costi per il
trasporto in elicottero degli animali uccisi se non recuperabili
altrimenti. Al fine però di diminuire gli eventi predatori, la
Regione provvede a incentivare la custodia delle greggi da parte
dei conduttori al fine di una loro migliore protezione mediante
contributi economici per l'adozione di sistemi di pascolo gestito,
recinzioni, cane da guardiania, presenza del pastore. Fra le
iniziative più recenti segnalo la convocazione avvenuta l'8 (ieri
pomeriggio) del Tavolo tecnico regionale, in presenza anche del
rappresentante dei cacciatori e degli allevatori dell'AREV, proprio
sulla gestione del lupo, con all'ordine del giorno l'esame dei
recenti episodi di predazione al patrimonio zootecnico e
l'illustrazione della proposta di progetto "Life". Termino dicendo
che il Governo regionale ha deciso di aderire all'iter di
approvazione di tale progetto garantendo anche il finanziamento
della quota parte regionale e ha come obiettivo principale proprio
la riduzione del conflitto tra il lupo e le popolazioni alpine,
soprattutto agricoltori e cacciatori. L'intento è di formare delle
squadre di pronto intervento composte da agenti del Corpo
forestale, guardaparco, veterinari, periti agrari e tecnici
faunistici, incaricati di recarsi presso le aziende a rischio o
danneggiate per affrontare in maniera specifica i singoli casi e
fornire le indicazioni per risolvere i problemi. Di grande
importanza è già ora e lo sarà in futuro il ruolo del Corpo
forestale della Valle d'Aosta, che, grazie alle sue professionalità
e competenze specifiche e alla conoscenza soprattutto del
territorio, è in grado di intervenire in tempi rapidi e con
efficacia sia sulle emergenze che preventivamente, contribuendo a
garantire appunto quell'equilibrio nel rapporto tra l'ambito umano
e quello selvatico che tutti auspichiamo. Non dimentichiamoci
l'importanza del monitoraggio della specie al fine di avere delle
certezze sul numero effettivo di lupi presenti e sulla dislocazione
dei branchi, dati fondamentali per la gestione della specie e per
quel connubio che io dicevo poc'anzi e la convivenza fra parte
antropica e parte generale sul nostro territorio.
Presidente -
La parola per la replica al collega
Distort.
Distort (LEGA VDA) -
Avevo già percepito dal comunicato
stampa precedente di cui ho fatto cenno - e naturalmente l'ho
riscontrato con l'intervento - che c'è un'apertura e un
allineamento sulla posizione per risolvere e per affrontare un tema
profondo, serio. Tra l'altro, mi conforta l'adesione al Progetto
"Wolfalps", a cui la Regione Valle d'Aosta era l'unica Regione che
non aveva aderito tra tutte quelle che hanno il lupo come presenza
territoriale. Io svolgerò la sorveglianza necessaria nei confronti
del Governo ma in una fattiva collaborazione, per mettere a fattor
comune gli elementi in modo da risolvere un problema importante, al
di là di qualunque bandiera, per il nostro territorio, nella tutela
reciproca della risorsa naturale e della risorsa imprenditoriale
dei nostri allevatori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK