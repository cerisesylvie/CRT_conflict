Consiglio Regionale della Valle d'Aosta - Oggetto del Consiglio n. 593 del 10 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 593 del 10 giugno 2009 - Resoconto
OGGETTO N. 593/XIII - Interpellanza: "Intendimenti in merito
alla definitiva messa in funzione del collegamento
Pila-Cogne".
Interpellanza
Premesso che a partire dal mese di ottobre del 2008 si sono
susseguiti sulla stampa locale, in Consiglio regionale e nella IV
Commissione consiliare permanente numerosi dibattiti, riflessioni e
suggestioni riguardo all'ultra decennale problema del trenino
Pila-Cogne;
Preso atto che la IV Commissione consiliare ha provveduto
durante il mese di dicembre del 2008 a predisporre un numero
importante di audizioni, durante le quali sono state ascoltate le
posizioni di numerosi protagonisti della vicenda, eccezion fatta
solo per gli ex amministratori politici coinvolti e gli attuali
addetti all'impianto (Pila SpA);
Ricordato che la società Geodata di Torino aveva provveduto
nel mese di novembre a
predisporre alcune soluzioni tecniche
per la definitiva messa in funzione dell'impianto o della sua
totale ricostruzione, o addirittura prospettive alternative al
trenino;
Considerato che allo stato attuale, nonostante non serva a
nessuno, tale infrastruttura continua a produrre dei costi di
gestione e di mantenimento a carico dei cittadini;
Atteso che, dopo circa 25 anni dagli inizi dei lavori di
questa opera costata finora svariate decine di milioni di euro, una
soluzione al problema debba essere adottata perché non più
procrastinabile;
tutto ciò premesso, i sottoscritti Consigliere
regionali
Interpellano
l'Assessore competente per sapere quali sono gli intendimenti
della Giunta in merito alla definitiva messa in funzione del
collegamento Pila-Cogne, verso quale opzione tecnica si stanno
attualmente concentrando le attenzioni dei tecnici
dell'amministrazione e in quali tempi si pensa di pervenire ad una
soluzione finale.
F.to: Zucchi - Lattanzi - Benin
Président
- La parole au Conseiller Zucchi.
Zucchi (PdL)
- Grazie, Presidente. Beh, io ve lo avevo
promesso, vi avevo detto che all'inizio di questa legislatura su
questo tema ci sarebbe stata da parte mia personale e del gruppo
un'attenzione per giungere finalmente a dare una risposta su questa
annosa vicenda, denominata "trenino Cogne-Pila, Cogne-Acque
Fredde".
Senza nulla togliere a quelle attività che sono state effettuate
in IV Commissione, che hanno sviscerato in lungo e in largo le
dinamiche, credo che meglio di così non si potesse fare, perché
abbiamo analizzato con puntualità e accortezza tutti quegli aspetti
che sono emersi all'inizio della legislatura e che hanno dato
origine, da parte anche del Governo regionale, dell'affidamento del
dossier affinché fosse esaminato, correttamente, per le
responsabilità del caso dal punto di vista dei danni erariali,
responsabilità contabile, che seguiranno il loro corso; ciò
nondimeno credo che politicamente sia giunto il momento di poter
dare una risposta ai cittadini, anche e non solo perché di questa
vicenda, che data - lo ricordo - dal 1980, dai primi degli anni '80
e i primi stanziamenti sono stati effettuati nel 1984-1985, non
ricordo bene, credo che sia giunto il momento di dare una risposta.
Una risposta che mi rendo conto può anche creare dell'imbarazzo
politico, ma che ciò nondimeno deve essere comunque data.
Dicevo prima che in Commissione abbiamo sentito tutti; per la
verità, manca all'appello soltanto l'audizione della società Pila,
che attualmente su incarico della Regione gestisce il tratto e
quindi per sentire anche le loro opinioni in merito soprattutto ai
costi di gestione, che sappiamo essere non più tanto, ma comunque
ancora sono state inserite, Assessore, se non erro, nelle poste di
bilancio delle somme che si aggirano attorno al milione di euro.
Lei, all'inizio della legislatura, nel bilancio preventivo, a
titolo cautelativo, ha inserito una somma che è destinata alla
gestione evidentemente corrente delle strutture che noi, in quella
famosa giornata dei primi di dicembre, abbiamo avuto occasione di
visitare nella tratta di quella famosa "epica" traversata nella
neve, che ci ha portati a piedi fino alla stazione di Cogne...
"epica" lo dico in modo ironico, naturalmente... ecco, ovviamente
era da intendersi in questi termini, c'erano delle persone che
magari non si rendevano conto che in Valle d'Aosta a dicembre
nevica, quindi sono venute con i mocassini, va bene, sono problemi
loro! Comunque, ciò nondimeno abbiamo dovuto attraversare a piedi
la tratta dall'ultima galleria fino alla stazione di Cogne!
Orbene, bando all'ironia, perché qui è meglio fare un po' di
ironia, ma non troppa, perché l'argomento non ne suggerisce molta.
Vorremmo sapere... e credo che sia corretto, Presidente e
Assessore, dare una risposta definitiva ai cittadini... vorremmo
sapere quindi, esauriti quasi completamente gli iter in
Commissione, che comunque per competenza ha una funzione, e credo
che questa funzione l'abbia esperita in una maniera compiuta...
credo che sia responsabilità del Governo dare delle indicazioni in
merito alle decisioni che si devono prendere su questo argomento;
decisioni che - mi rendo conto - possono essere anche dolorose,
difficili, imbarazzanti, che ciò nondimeno occorre evidentemente
spiegare.
Allora, a seguito... parlo per aver seguito tutti i lavori in
questa Commissione pur non facendone parte, perché ho sempre
dichiarato che l'argomento per me rivestiva un interesse
particolare, e non solo per il legame affettivo nella località di
Cogne, ma proprio per la dimensione di tutto il dossier, credo che
il lavoro sia stato fatto. Durante queste audizioni si sono sentiti
tanti pareri non convergenti l'uno con l'altro; in una di quelle
occasioni i tecnici che sono stati incaricati dalla Regione hanno
proposto delle soluzioni che sono rimaste soluzioni sulla carta,
pertanto credo che il Governo... mi fermerei tutto sommato qui,
quindi nell'attesa delle vostre posizioni e nell'eventuale
successiva replica, a seconda delle vostre dichiarazioni di
intenti, vorremmo sapere se si intende in qualche modo mettere una
parola "fine" a quella che è stata un'esperienza tragica e non
certamente positiva per la nostra Amministrazione oppure cosa si
intende fare, se si intendono adottare delle soluzioni
alternative.
In buona sostanza, i tecnici - che mi sembra fossero della
Geodata di Torino - avevano fornito una serie di valutazioni, a
scalare, importantissime, stradali, di recupero del tunnel, anche
dal punto di vista stradale e ferroviario, avevano dato delle
indicazioni per la verità un poco larghe di impegni di spesa... da
quel momento non abbiamo saputo più nulla! Non è una
responsabilità, credo, né della Commissione, né del suo Presidente,
né dei Commissari che hanno un certo tipo di competenza. Adesso la
parola credo sia doveroso che sia la vostra, quindi attendo con
grande curiosità, interesse e con un po' di preoccupazione le
valutazioni che voi, immagino, dovreste dare non tanto
all'Assemblea, ma a tutti i cittadini.
Si dà atto che dalle ore 12,04 presiede il Vicepresidente
André Lanièce.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. Sicuramente la
questione è una questione che è di interesse, c'è un'attività che è
stata svolta da parte della Commissione e dei Commissari a livello
individuale, da parte del Governo; quindi il dossier è un dossier
che sta proseguendo, sicuramente a breve avremo delle decisioni in
merito, delle decisioni che verranno proposte ai vari organi in
modo tale da dare delle soluzioni.
Rispetto a quello che lei dice, c'era un dossier dove c'erano
delle ipotesi più che delle soluzioni. Ce ne erano 10, 11, alcune
conservative ed altre decisamente innovative, quindi passando da un
tunnel ferroviario a un tunnel autostradale, con un delta di
investimenti molto importante. Rispetto a questo tema c'è stato un
prosieguo dell'attività da parte dei dirigenti, dei responsabili
regionali e dei professionisti allora incaricati. La gamma delle
varie soluzioni è una gamma che già da quel dossier veniva
particolarmente ristretta, perché vi erano alcune soluzioni che
avevano tante e tali controindicazioni da essere scartate a
priori.
Oggi il quadro che abbiamo è un quadro sostanzialmente che
distingue due filoni: un filone che è rappresentato da un trasporto
pubblico, con soluzioni dove viene mantenuta una funzionalità di
accesso al pubblico, sia esso ferroviario, stradale, pedonale, con
uno scenario che deve poi avere un nullaosta da parte del Ministero
dei trasporti, perché ovviamente quel progetto che avevamo, aveva
già un nullaosta, ma essendo un nullaosta del '95 ha necessità di
essere riacquisito qualora la funzione sia una funzione di accesso
al pubblico; quindi queste sono delle soluzioni tutte molto
impegnative e costose. La soluzione alternativa a questo filone è
una soluzione chiamiamola "conservativa", dove vi sono due
soluzioni: una, che vede quel tunnel come un tunnel di servizio, un
tunnel di emergenza, non con l'assenza di un accesso al pubblico,
ma un accesso diciamo straordinario, così come all'interno di
questa logica minimale esiste anche la possibilità di non procedere
a nessun altro tipo di intervento perché anche nella logica
dell'accesso straordinario degli investimenti sono necessari;
quindi, se decidessimo di utilizzare questo, comunque ci sarebbe la
necessità di fare un investimento che può essere stimato in diversi
milioni di euro, 3-4 milioni di euro, anche per questa
soluzione.
Direi che i confronti che sono stati portati avanti dai
tecnici... confronto con i responsabili del Ministero, acquisito
che il parere del '95 è superato e deve essere di nuovo acquisito,
è verosimile pensare che investimenti per l'accesso al pubblico
siano investimenti molto, troppo importanti con degli esiti forse
incerti; quindi, dalle prime analisi, ma che sono tutte ancora da
condividere, questa soluzione diventa di difficile definizione.
Sulle altre due, su quella conservativa, cioè se creare uno stop e
riconvertire tutto quello che è riconvertibile, evitando qualsiasi
altro investimento per l'accesso o utilizzarlo per accesso
straordinario, stiamo chiudendo, ma a brevissimo faremo una
proposta....
(interruzione del Consigliere Zucchi, fuori
microfono)
...sì, ci sono, allora, l'accesso al pubblico che è quella più
onerosa, che è la più remota anche se decisioni definitive non ci
sono; nelle altre due, quelle conservative, c'è o un utilizzo
straordinario per l'accesso o il blocco di tutti gli investimenti e
la riconversione di tutto quello che è riconvertibile, tutte le
aree esterne... quindi è verosimile che si farà una proposta che è
indirizzata a questa cosa. Il discorso è a brevissimo, pertanto
sicuramente nelle prossime settimane addirittura avremo modo di
condividere a livello di Governo regionale e poi a livello di
Commissione queste nostre indicazioni.
Presidente
- La parola al Consigliere Zucchi.
Zucchi (PdL)
- Assessore, guardi, le cose che ha detto le
sapevamo già. Non ho fatto un'interpellanza per farmi dire le cose
che sapevo, perché le sapevano tutti... gliele ho dette io, in
premessa, quali erano le soluzioni... volevo delle posizioni nette.
Presidente Rollandin, lei è abituato... è noto per prendere delle
posizioni nero o bianco, si fa così o non si fa così, è questo che
ho chiesto.
È passato un anno quasi, non dalla convalida, ma dal voto, è
passato un anno; la preoccupazione è quella di arrivare di nuovo
con le medesime manfrine nell'esame delle soluzioni che - ripeto -
conosciamo, per continuare a non decidere o a rimandare. Qui non è
più tempo di Commissioni, io mi spossesso del mio ruolo di
Commissario che non sono della IV, ma comunque di Consigliere: la
patata è vostra! Voi dovete prendere una decisione in tempi rapidi,
non è più pensabile arrivare ancora a dire: "vediamo,
valutiamo..."! Abbiamo capito che c'è una novità in più,
sembrerebbe che l'ipotesi dell'utilizzo del tunnel ferroviario per
il trasporto del pubblico sia un'ipotesi remotissima, quasi
impossibile, e questa è una notizia, mettiamoci una pietra sopra su
questo!
Noi, gli abitanti di Cogne, e anche nel mondo turistico,
aspettiamo una risposta, perché penso anche al dopo; dobbiamo dire
chiaramente che non è più fattibile l'opera di collegamento
ferroviario per il pubblico, con quell'ottica che era stata pensata
tanti anni fa, e vogliamo dire se c'è una possibilità alternativa
per il collegamento Cogne-Pila dal punto di vista invernale,
domaine skiable
? Credo che non sia solo una domanda mia, è
una domanda anche che si fanno da tempo gli abitanti della Valle di
Cogne, i
cogneins
, anche gli abitanti e gli operatori
turistici di Gressan e di Pila, a cui deve essere data una
risposta. Allora il cincischiamento non è più tollerabile, non lo
dico con spirito polemico, lo dico con spirito costruttivo: occorre
dare delle risposte. Oggi le risposte non le abbiamo avute, se non
quelle di apprendere che il tunnel molto difficilmente, sarà
un'ipotesi remotissima, quasi impossibile, il tunnel ferroviario
non avrà uno sbocco favorevole per quanto attiene il trasporto
pubblico. Se poi dopo si dovrà andare verso soltanto la fruizione
di questa opera solo per le questioni di emergenza che abbiamo
visto che talvolta serve, come è servito durante quest'anno, questa
è una valutazione di cui noi vorremmo poi avere dei riscontri certi
in tempi brevi, come noi vorremmo e credo i valdostani e
soprattutto penso agli abitanti di quelle aree, delle risposte su
eventuali soluzioni alternative, visto che ormai è naufragata
l'ipotesi del collegamento ferroviario. Almeno, oggi, se non altro,
un passo in più lo abbiamo avuto, perché salvo ripensamenti che mi
sembra di capire anche dall'atteggiamento del Presidente saranno
molto improbabili, sul trenino abbiamo messo una pietra sopra per
quanto riguarda il trasporto pubblico.
Attendiamo con ansia ed in tempi brevi le risposte per
un'alternativa al collegamento invernale e non solo, in un'ottica
turistica e di sviluppo di quella Valle che tanto ha fatto per il
turismo - è sotto gli occhi di tutti - e le attività alberghiere
che sono state fatte in tutti questi anni e che necessita comunque
di uno sbocco, dal momento che l'idea originaria del trenino
abbiamo appreso, oggi, che è naufragata!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK