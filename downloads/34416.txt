Consiglio Regionale della Valle d'Aosta - Oggetto del Consiglio n. 2199 del 25 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Fabbricati rurali
CONSIGLIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2199 del 25 gennaio 2012 - Resoconto
OGGETTO N. 2199/XIII - Approvazione di risoluzione:
"Esenzione dall'imposta sugli immobili (IMU) sui fabbricati
utilizzati per attività agricole".
Risoluzione
Il Consiglio regionale della Valle d'Aosta/Vallée
d'Aoste
Preso atto del decreto-legge 6 dicembre 2011, n. 201 (decreto
"Salva Italia") che, all'articolo 13, prevede l'introduzione di una
nuova imposta sugli immobili (IMU) applicabile non solo alle
abitazioni agricole ma anche agli immobili utilizzati per lo
svolgimento delle attività agricole, con ripercussioni negative su
un settore delicato, dove ulteriori aggravi fiscali potrebbero
penalizzare eccessivamente le piccole aziende agricole
montane;
Richiamate le preoccupazioni espresse dalle associazioni di
categoria in merito alle conseguenze dell'introduzione
dell'IMU;
Richiamata la problematica sollevata in sede di Commissione
Politiche Agricole e discussa in data mercoledì 18 gennaio 2012,
relativa all'applicazione della nuova imposta municipale, che pone
l'accento sul rischi di aggravamento delle criticità dell'attuale
congiuntura economica per il settore agricolo, e preso atto della
conseguente richiesta al Ministro di porre particolare interesse
alla problematica, al fine del riesame della stessa;
Vista la comunicazione del dott. Vasco Errani, presidente
della Conferenza delle Regioni e delle Province Autonome, in data
23 gennaio 2012, che invita le Commissioni Politiche Agricole e
Affari finanziari ad approfondire la questione in essere al fine di
valutare, nella prossima conferenza del 2 febbraio 2012, quali
iniziative assumere in merito nei confronti del Governo;
Atteso che l'attività svolta dalle nostre imprese agricole è
essenziale e irrinunciabile per il contributo alla difesa del
territorio e dell'ambiente e per il mantenimento delle peculiarità
paesaggistiche della Valle d'Aosta;
Conferma
l'impegno della Regione Autonoma Valle d'Aosta nella tutela a
nella salvaguardia del settore agricolo e nel sostegno agli
agricoltori;
Invita
Il Presidente della Regione, l'Assessore all'Agricoltura e i
Parlamentari della Valle d'Aosta, ciascuno nelle sedi di
competenza:
- a perseguire, nelle sedi opportune, l'obiettivo di
correggere il provvedimento del Governo onde evitare una eccessiva
penalizzazione delle aziende agricole già duramente provate dalle
difficoltà della congiuntura esistente;
- ad adoperarsi al fine di escludere l'applicazione dell'IMU
agli annessi produttivi dei fabbricati rurali utilizzati per lo
svolgimento dell'attività agricola, con particolare riferimento
alle strutture d'alpeggio peraltro utilizzate per brevi
periodi;
- a promuovere, insieme alle organizzazioni professionali e
in collaborazione con l'Agenzia del territorio, un'attività diretta
alla correzione delle situazioni di accatastamento delle strutture
rurali entro il 30 novembre 2012 secondo quanto è previsto dal
decreto-legge 6 dicembre 2011, n. 201.
F.to: La Torre - Empereur - Lattanzi - Carmela Fontana -
Salzone
Presidente
- La parola al Consigliere Empereur.
Empereur (UV)
- Grazie Presidente.
Per l'illustrazione sintetica di un documento che consideriamo
importante. Conosciamo tutti da quasi due mesi il cosiddetto
"decreto salva-Italia", che nell'ambito delle sue imposizioni
prevede anche l'introduzione di una nuova imposta, l'IMU, imposta
non applicabile solo alle abitazioni, nella fattispecie non
applicabile solo alle abitazioni agricole, ma anche a tutti quegli
immobili che sono utilizzati per lo svolgimento delle attività
agricole, e quindi anche le stalle, i fienili, le rimesse, i
magazzini, le cantine e gli alpeggi. E questo con una ripercussione
fortemente negativa su un settore che consideriamo delicato, dove
ulteriori aggravi dal punto di vista fiscale potrebbero penalizzare
eccessivamente in particolare le nostre piccole aziende di
montagna.
È una risoluzione che fa proprie le preoccupazioni già espresse
dalle associazioni di categoria, che richiama come la problematica
sia stata già sollevata in sede di Commissione politiche agricole
in una recente riunione, che fa riferimento anche ad una
comunicazione del Presidente della Conferenza delle Regioni e
Province autonome, che invita le Commissioni politiche agricole e
affari finanziari ad approfondire la questione, per valutare quali
iniziative si possono assumere in merito nei confronti del
Governo.
Naturalmente nella risoluzione si sottolinea una volta di più
l'essenzialità delle imprese agricole nel territorio valdostano che
contribuiscono alla difesa del territorio, ma anche dell'ambiente
ed al mantenimento della peculiarità paesaggistica della Regione.
Per questa ragione come Capigruppo di maggioranza, con la
condivisione del Capogruppo del Partito Democratico, abbiamo
proposto al Consiglio questa risoluzione, che conferma l'impegno
della Regione nella tutela e nella salvaguardia del settore
agricolo e nel sostegno degli agricoltori, ed invita per le
relative competenze il Presidente della Regione, l'Assessore
all'agricoltura ed i Parlamentari della Valle d'Aosta a proseguire
nelle opportune sedi l'obiettivo di correggere questo provvedimento
del Governo, onde evitare un'eccessiva penalizzazione delle aziende
agricole già duramente provate dalla congiuntura esistente; ad
adoperarsi al fine di escludere l'applicazione dell'IMU agli
annessi produttivi dei fabbricati rurali utilizzati per lo
svolgimento dell'attività agricola e, per quanto ci concerne, in
particolare per le strutture d'alpeggio che sono peraltro
utilizzate in brevi periodi dell'anno; a promuovere, insieme alle
organizzazioni professionali e con la collaborazione dell'Agenzia
del territorio, un'attività diretta alla correzione delle
situazioni di accatastamento delle strutture rurali.
Auspichiamo naturalmente una condivisione dell'intero Consiglio
e ringrazio i Capigruppo di maggioranza ed il Capogruppo del PD che
hanno voluto sottoscrivere questa risoluzione.
Presidente
- Dichiaro aperta la discussione generale.
La parola al Consigliere Louvin.
Louvin (ALPE)
- Grazie Presidente.
Siamo l'unico gruppo del Consiglio a non aver sottoscritto
questa risoluzione, che cortesemente i colleghi della maggioranza
ci hanno sottoposto prima di depositarla alla Presidenza del
Consiglio. Non lo abbiamo fatto nell'attesa di una risposta che
auspicavamo di ben altro tenore sull'interpellanza che abbiamo
discusso non più tardi di due ore fa.
Sulla questione specifica dell'imposta IMU sui fabbricati
utilizzati per le attività agricole abbiamo lamentato, neanche
troppo velatamente, una pesante inerzia da parte del Governo
regionale; lo abbiamo chiarito in modo trasparente: abbiamo la
sensazione che si sia atteso troppo e che non si siano utilizzati o
non si vogliano utilizzare degli strumenti che sono disponibili.
Sappiamo che la questione viene da lontano e questa risoluzione ha
il limite obiettivo, collega Empereur, di arrivare troppo tardi e
di isolare anche la questione dell'IMU sui fabbricati per attività
agricole da un complesso più vasto.
I colleghi sanno che in commissione si è discusso pochi giorni
fa dell'impatto non solo del decreto salva-Italia, ma anche del
successivo decreto sulle liberalizzazioni delle attività economiche
della nostra Regione; proprio l'autorevole collega della
maggioranza ha chiesto che questo lavoro venga avviato in seno alla
commissione, ma non abbiamo ancora avuto alcun riscontro a questa
sollecitazione. Avremmo visto molto bene una proposta della
maggioranza e della commissione per una presa di posizione generale
sulla questione, e non solo una risoluzione che, se sembra dare
sostegno all'azione che sta conducendo l'Assessorato su questo
terreno, in realtà finisce per coprire anche vistose lacune e
vistose inadempienze.
Siamo dell'avviso che su una questione come questa ci debba
essere ben altra energia e ben altro impegno. Non abbiamo nulla da
eccepire nella formulazione della risoluzione, che troviamo
corretta, ma gravemente carente, e le poche ore che abbiamo a
disposizione in un Consiglio molto impegnativo in cui abbiamo tante
questioni non permettono al nostro gruppo di fare un lavoro
completo di ricognizione e di intervento. Avremmo auspicato che se
ne fosse parlato anticipatamente, si fosse giunti ad una
risoluzione che forse avremmo anche potuto completare se, come
abbiamo fatto nella questione della costituzione della commissione
di cui parleremo fra poco, ci fosse stato quel minimo di tempo
necessario per un'elaborazione.
Nello specifico dell'IMU, crediamo che non si possa isolare la
sola questione agricola dal complesso dell'impatto che ha questa
imposta sulla piccola proprietà immobiliare in particolare, che
sarebbe necessario sollevare non pochi aspetti di questo versante,
e anche forse mettere in evidenza il ruolo ingrato che andiamo a
svolgere come Regione e come enti locali in questa vicenda. La
Regione è impegnata, per legge, ad un riversamento allo Stato dei
maggiori proventi di questa imposta, ed i Comuni si trovano di
fatto chiusi nel ruolo di gabellieri in conto terzi, con una
imposta che porta il timbro di municipale, ma che porterà per una
buona parte linfa soprattutto al riassestamento delle finanze
statali.
Allora questo è un discorso più ampio, che andava affrontato
nella sua complessità per avere una posizione energica, che
crediamo debba avere la nostra Regione e, con essa, anche le altre
Regioni sul piano della trattativa che ci sarà sull'applicazione di
questa imposta, e anche nelle prossime settimane sul decreto delle
liberalizzazioni. Quindi non ci sono vene polemiche sul contenuto
della risoluzione, ma ci teniamo a che siano distinte le posizioni
quando su una questione, in particolare come quella
dell'imposizione fiscale sulle attività agricole, non riteniamo che
la nostra Regione sia del tutto esente da responsabilità.
Presidente
- La parola al Consigliere Donzel.
Donzel (PD)
- Egregio Presidente, cari colleghi, noi
ringraziamo sentitamente i colleghi di maggioranza che ci hanno
fatto parte di questa risoluzione, perché riteniamo - come per
altre materie - che alcuni provvedimenti, che sono stati presi
sotto la pressione di un'assoluta esigenza di salvare l'Italia dal
baratro, possano e, anzi, necessitino di essere modificati. Così
come non è un segreto per tutti che stiamo lavorando ad una
modifica sulla questione delle pensioni per quanto attiene i
lavoratori precoci, così su altre questioni non escludiamo la
possibilità di correzioni.
Per quanto attiene alla risoluzione, ci permettiamo di far
rilevare che uno dei problemi che rimane forte, lo conosceranno
meglio di me parlamentari come l'Onorevole Caveri che si è occupato
di questo tema anche a livello europeo, è il non riconoscimento
specifico di una legge sulla montagna. Questo fa un po' mettere in
un discorso unico tutto il mondo dell'agricoltura con enormi
distinzioni fra quelle che sono le importanti aziende produttive
della Pianura Padana con le piccole realtà dei territori di
montagna, delle Alpi o dell'Appennino. Sicuramente c'è un passaggio
importante in questa risoluzione, con la quale si invitano il
Presidente della Regione e l'Assessore all'agricoltura...ecco
perché mi permetto di puntualizzare...in cui si dice:
"con
particolare riferimento alle strutture d'alpeggio"
...non chiedo
di modificare la risoluzione, ma faccio notare, visto che sarete
voi a condurre questa trattativa, che per esempio le strutture dei
mayen
sono ancora meno utilizzate, cioè hanno una situazione
dal punto di vista dell'utilizzo temporaneo ancora minore, in
alcuni casi, rispetto alle strutture dell'alpeggio. Dipende dalle
situazioni ma, in alcuni casi, se in alpeggio si sta 100 giorni, ci
sono dei
mayen
in cui non si sta neanche un mese fra la
primavera e l'autunno! Quindi si tratta di strutture che sono
indispensabili per permettere la monticazione nel nostro
territorio, ma che avrebbero dei costi non rapportati alla ricaduta
della tassazione.
Rispetto alla difficoltà che vive il settore, è importante che
ci siano delle voci che si muovano per far emergere queste
difficoltà che sono importanti; non va però dimenticato che l'IMU è
una di quelle imposte che è stata utilizzata in un certo modo dal
Governo Monti, ma fa parte dell'assetto legislativo del federalismo
fiscale. Insomma, le cose fatte a metà poi finiscono per fare quel
percorso che oggi abbiamo sotto i nostri occhi!
Una cosa importante all'interno di questa trattativa sarebbe
quella di vedere di scorporare le aliquote delle altre proprietà,
intendendosi seconde case, con le aliquote dei fabbricati rurali -
non conosco tecnicamente il funzionamento di questa norma - in modo
che il Comune possa graduare in modo diverso l'eventuale seconda
casa e, incorrendo malauguratamente nell'obbligo di applicare
un'aliquota, possa applicare la più bassa possibile per la
proprietà e la struttura agricola.
Siamo quindi dell'avviso di sostenere volentieri questo impegno
che affidiamo al Presidente della Regione, all'Assessore
all'agricoltura ed ai nostri Parlamentari.
Presidente
- Se non vi sono altri interventi, dichiaro
chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Grazie Presidente.
L'illustrazione della risoluzione è stata ampiamente svolta dal
collega Empereur; credo che dal punto di vista del contenuto non ci
sia molto da aggiungere, solo due riflessioni, una legata
all'intervento del collega Louvin. Mi dispiace che non ci sia stata
una condivisione completa di tutto il Consiglio su un tema così
delicato, perché non è palestra dove esercitare la sindrome dei
primi della classe, qui! Il problema importante è quello di
distinguere fra la problematica degli accatastamenti, che è un
discorso datato con tutti i suoi problemi, a cui avevo risposto in
sede di interpellanza, ed il lavoro attuale in corso sull'IMU.
Sull'IMU non ci sono dei ritardi, perché il primo momento di
confronto a livello di Assessori nella Commissione politiche
agricole è datato 18 gennaio e, fra l'altro, l'IMU è ancora in
corso di elaborazione con una serie di osservazioni, quindi noi ci
inseriamo, con questa risoluzione, a rafforzare un'azione che si
sta facendo. Non a caso, domani avremo un incontro con la
Commissione politiche agricole alle 11 ed un incontro con il
ministro, dove affronteremo anche questo argomento sulla base di
una richiesta che proviene del Presidente della Conferenza delle
Regioni e Province autonome, Errani, che il 23 gennaio invita le
Commissioni politiche agricole e affari finanziari ad approfondire
la questione, al fine di valutare nella prossima conferenza, il 2
febbraio 2012, le iniziative da assumere...quindi credo che siamo
nei tempi.
Credo che l'importanza di questi momenti sia riconosciuta dalle
ricadute che ci possono essere, ci riferiamo in questo caso al
settore agricolo, questo è l'oggetto della risoluzione, pur essendo
l'IMU un discorso molto più ampio. Pertanto questo mandato rafforza
un'azione che è in corso.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Nell'esaminare questa risoluzione anche in precedenza, credo si
sia voluto inserire un tema di interesse, ma che merita una
precisazione: le competenze catastali. Stamani si è detto che la
Regione non ha fatto nulla per dare corpo alla norma di attuazione
approvata nel 2007 e che non ha dato effetti. Ricordo al collega
che su questo tema stiamo da anni chiedendo l'applicazione della
norma, perché non c'è mai stata la parte che prevede l'accordo con
il ministero, né per il passaggio del personale, né per
l'attuazione della norma stessa, perché con lettera del ministero e
con lettera del Presidente del Consiglio, adesso, con il nuovo
Governo, abbiamo rinnovato la richiesta di rendere attuabile una
norma di attuazione che - come ho detto - ha questi risvolti, e che
ad oggi non c'è ancora, perché i rappresentanti dei ministeri non
sono d'accordo. Questa è la risposta data oggi per cui non si
arriva ad una conclusione. Come non si arriva a capire perché su
altre norme di attuazione non si va avanti, e questo è quello che
ha fermato tutto. È vero che abbiamo competenza amministrativa, ma
è altresì vero che le funzioni amministrative in materia di catasto
terreni e di catasto edilizio sono esercitate dalla Regione. La
legge regionale provvede all'allocazione delle funzioni fra gli
enti locali - cosa fatta, la legge - mentre quello che non è stato
fatto è l'applicazione dell'articolo 2, dove le funzioni
amministrative di cui all'articolo 1 concernono (quello a cui non
abbiamo potuto dare esecuzione) la conservazione, l'utilizzazione e
l'aggiornamento degli atti del catasto terreni e del catasto
edilizio, nonché - credo che se lo ricorderà il collega - anche su
iniziativa dell'amministrazione finanziaria attuale, o comunque,
d'intesa con quest'ultima (quindi se non c'è l'intesa non si fa
nulla), la revisione degli estimi e della classificazione, ferma
l'applicazione della disciplina generale della materia, nel caso di
mancato raggiungimento dell'intesa. Ora, sugli estimi catastali
credo che il messaggio sia chiaro, è evidente che abbiamo
l'interesse di iniziare questo lavoro che a tutt'oggi non è
partito, non per colpa nostra, ma perché non ci sono state le
ragioni per attivare la norma di attuazione, e questo credo che
abbia un suo significato specifico.
Va detto altresì in modo chiaro...e non posso che condividere
quello che il collega ha detto sul ruolo che oggi hanno gli enti
locali a proposito dell'IMU, non solo gli enti locali, ma anche la
Regione, per certe funzioni legate a quello che venne sfornato con
i decreti a raffica...non ultimo, è interessante leggere come
all'interno del decreto recante "Disposizioni urgenti per la
concorrenza e lo sviluppo delle infrastrutture", ci troviamo ad
avere un comma in cui si prevede - con situazioni assurde - che,
tenuto conto che non c'è più l'addizionale elettrica, si ha un
sovraccosto per le Regioni a statuto speciale di 235.000.000 di
euro! In più la Regione deve accollarsi con proprie risorse altri
milioni che deve mettere da parte per l'Erario, oltre alle dizioni
che penso il collega abbia visto per tutti i sovraccosti...è
riservato all'Erario. Anche sull'IMU e sulla tassa che devono
pagare i Comuni, la Regione deve avere un conto specifico, perché
garantisce per i Comuni il pagamento dei 7.000.000 di euro che gli
stessi devono riversare allo Stato...sempre sulla questione
dell'IMU.
Quindi se andiamo a vedere quello che sta succedendo...la
ragione per cui cerchiamo di avere una punto fermo è per sapere
cosa dire ai Comuni e come impostare, noi, certe regole, perché vi
garantisco che è la preoccupazione principale non solo delle
Regioni a statuto speciale, ma anche delle altre, di capire quale
sarà la funzione del residuo del federalismo. Se è questo, credo
che il discorso sia trasversalmente abbastanza tagliato, nel senso
che è solo più quello di fare l'esattore per quanto riguarda la
possibilità per lo Stato di attivare tutti i meccanismi possibili
di cui si fanno garanti le Regioni e gli enti locali sul
presunto...si fanno garanti gli enti locali del rientro!
Non so se è chiara la situazione a cui devono far riferimento
sia i Comuni che le Regioni, quindi condivido la preoccupazione, ma
non è facendo una riunione in più - a cui siamo sempre disponibili
- che si chiarisce, perché bisognerebbe avere le idee chiare da
parte di chi detta certe regole. E quando siamo andati a trattare
alcune di queste regole, come quella dell'addizionale, ci hanno
detto candidamente: "è un errore, però non sappiamo come
correggerlo". L'IPT è un errore...siccome avevano lasciato libero
l'IPT per alcune Regioni, hanno aumentato per tutti l'IPT, anche
per noi che l'avevamo più bassa; adesso siamo costretti ad
aumentarla, non potendo fare come il Trentino che, il giorno dopo,
avendo competenza primaria, ha fatto una legge per ridurla! Voi
capite che in questo bailamme diventa difficile discutere
seriamente di alcuni temi, come sarebbe nell'auspicio di noi tutti.
E tornando al discorso agricolo, l'auspicio che noi facciamo è che
questa proposta che è stata fatta...adesso, sui tempi, diciamo che
la vostra proposta della risoluzione che verrà discussa dopo, non è
che ci è stata data da una settimana, abbiamo letto sul giornale
che avevate fatto una proposta, non è che ci avete coinvolti,
adesso non facciamo i...
(interruzione del Consigliere Louvin, fuori
microfono)
...sì, per carità, presentata ai Capigruppo, ma a noi l'hanno
data stamattina, quindi non è che questi siano tempi biblici su
certi temi! Sul discorso dell'IMU, che stiamo trattando, non è che
si può dire: non ce lo avete dato una settimana fa per cui noi non
possiamo condividerla...sono temi talmente chiari e logici che sono
solo un invito a chi... Per quanto ci riguarda, ci facciamo
carico...domani vado a Roma per cercare di capire cosa succede,
perché se tutte le volte cambiano le carte, ma non le carte nel
senso annunciato, le carte nel senso completamente diverso da
quello annunciato, non ci troviamo più e non sappiamo più di cosa
discutere!
Evidentemente questo ordine del giorno ha il senso - che è già
stato ricordato da chi mi ha preceduto - di rafforzare una
posizione che andiamo a sostenere, in funzione di un settore già
difficile, già in crisi, con delle obiettive problematiche legate
al futuro della PAC, che si trova oggi, per ragioni di cassa dello
Stato, a dover racimolare lo zero dieci, lo zero virgola...che,
moltiplicato per determinate superfici, può creare delle oggettive
difficoltà di applicazione. In un certo senso non c'è quella
capacità di rendersi conto che la montagna, come qualcuno ha
ricordato, dovrebbe avere una politica un po' diversa: questo è
quello che cercheremo di far capire. Ho voluto quindi sottolineare
questi aspetti perché non è che non siamo attenti.
Ringraziamo chi ha saputo cogliere il senso di questa proposta,
che è quella di rendersi conto dell'urgenza e dell'esigenza di
cambiare ritmo su questi temi, perché non è così, con questo
"ramassare per ramassare", che si riesce a risolvere i problemi
dello Stato; quindi questo noi lo contestiamo e vorremmo che questa
politica cambiasse.
Presidente
- La parola al Consigliere Louvin, per
dichiarazione di voto.
Louvin (ALPE)
- Grazie Presidente.
Ritengo doveroso che il nostro gruppo puntualizzi la sua
posizione, anche sulla base delle osservazioni che ha fatto il
Presidente - e non in termini tignosi - sulle date, sulle ore,
eccetera, ma abbiamo presentato dodici giorni fa l'interpellanza,
molto precisa, su una questione esattamente coincidente con questa
vostra risoluzione, avvertendo drammaticamente il problema che era
sul tavolo.
Crediamo che, al di là del fatto di farsi preparare il
fogliettino per una risposta in Consiglio regionale, esistano dei
sani rapporti di collaborazione all'interno di una regione o di un
Consiglio, anche al di là degli steccati delle forze politiche, per
cui se si chiede e se si vuole avere condivisione di una posizione
politica da sostenere, non è vietato né dal Codice penale, né da
altri strumenti che la maggioranza, o soprattutto gli esponenti di
governo, facciano quel normale passo verso le commissioni, verso le
forze politiche, verso i singoli Consiglieri che sollevano delle
questioni. Non si è ritenuto di farlo?
Mon Dieu
, non è la
fine del mondo! Però non si può chiedere di fare gli opliti, non si
può chiedere di schierarsi a testuggine a difendere delle posizioni
su cui non si è nemmeno discusso, perché su questa questione - e ne
abbiamo avuto la prova qualche ora fa - non c'è stato il percorso
di lavoro, di serietà, di preparazione che questa Regione doveva
avere, se crede veramente nella difesa della montagna!
Ci sono le difficoltà che abbiamo nel momento dei confronti di
un Governo che è in una situazione di emergenza; noi abbiamo, su
questo, piena consonanza di vedute con le altre forze politiche di
questo Consiglio che su questa singola questione si esprimono
diversamente da noi. Ma su questa vicenda in particolare, rispetto
alla vicenda che lei ha voluto richiamare dell'attuazione del
trasferimento di competenze in materia catastale, non possiamo
dimenticare che ci sono stati tre anni di Governo Berlusconi, nei
quali lei ci dice adesso che c'erano delle difficoltà di trovare
un'intesa con i singoli apparati ministeriali...noi lo apprendiamo
adesso da lei che ci sono questi blocchi, non ne abbiamo avuto
conoscenza!
Noi abbiamo preso delle informazioni; abbiamo avuto la
percezione, l'informazione che, invece, questo Governo regionale ha
molto allentato l'azione di attuazione di questa normativa
applicativa, ne abbiamo avuto una percezione diversa. Poi siamo
d'accordo con lei sul fatto che le Regioni in questo momento siano
utilizzate come gabellieri per prelevare le imposte e rendersi
garanti nei confronti di Roma. Lo sappiamo, è una situazione
particolarmente inconfortevole, sappiamo anche che è importante che
si raggiunga un'intesa a livello regionale su questi temi e che si
faccia azione comune. Ma quello che vogliamo separare nettamente in
questo momento è la nostra posizione dall'inerzia che c'è stata
rispetto al mondo agricolo e che c'è tuttora! Questo è solo uno dei
versanti, ne abbiamo già visti altri, ne vediamo costantemente,
credo che ogni seduta abbiamo modo di intrattenerci su queste
questioni, è un vero momento di debolezza.
Per cui se lei vuole avere il sostegno su queste iniziative, si
discute, si mettono in evidenza tutti gli aspetti della questione,
e non si fa soltanto l'appello all'onore della bandiera quando c'è
bisogno di un sostegno, che poi casualmente viene contrabbandato
come se ci fosse assoluta condivisione di una politica in un
settore che sta soffrendo particolarmente delle inerzie regionali.
Questo è il motivo per il quale noi non esprimiamo un voto
contrario, esprimiamo un'astensione, che vuol dire semplicemente:
la presa di distanza da questa situazione.
Presidente
- Pongo in votazione la risoluzione in
oggetto:
Consiglieri presenti: 34
Votanti e favorevoli: 29
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK