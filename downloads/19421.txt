Consiglio Regionale della Valle d'Aosta - Oggetto del Consiglio n. 2579 del 17 aprile 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2579 del 17 aprile 2002 - Resoconto
OGGETTO N. 2579/XI Tempistica nell'erogazione di servizi
sanitari. (Interpellanza)
Interpellanza Visti i tempi di attesa, che sono ancora lunghi,
per l'utente che si rivolge ad una struttura sanitaria
pubblica;
Visto che presso le strutture private gli stessi esami od
interventi richiedono tempi più brevi, se eseguiti a pagamento;
Considerato che non può essere la situazione economica criterio
di differenziazione di fronte alla malattia;
Visto che tra i macro obiettivi che la regione ha dato all'USL
c'è quello di ridurre i tempi di attesa;
i sottoscritti Consiglieri regionali
Interpellano
l'Assessore competente per sapere:
1) quali sono i motivi di questa differenza di tempistica
nell'erogazione di servizi sanitari;
2) quali sono i suoi intendimenti circa gli interventi che vanno
comunque intrapresi per diminuire i tempi di attesa troppo lunghi
dei servizi erogati nelle strutture pubbliche.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
Si dice - l'ha detto l'Assessore a più
riprese, lo abbiamo letto anche sui documenti - che l'USL ha
lavorato parecchio per ridurre i tempi di attesa e, se scorriamo la
delibera dell'USL n. 494/2002, dove sono riportati i tempi di
attesa, rideterminati a dicembre 2001, vediamo che alcuni
miglioramenti ci sono stati. Ma esistono, Assessore, ancora due
grossi "ma?.
Ne ho focalizzati due oggi, ma è chiaro che tutto il problema
della sanità non si risolve, risolvendo soltanto questi due grossi
"ma?. Però questi sono e sono situazioni problematiche.
Prima situazione problematica: ci sono comunque degli
accertamenti diagnostici, come la mammografia e l'ecografia, che
richiedono tempi molto lunghi; ci sono interventi come la
cataratta, che richiedono attese lunghe di sei mesi ed oltre; ci
sono interventi di ortopedia che richiedevano un anno - così è
stato detto agli utenti - e adesso dai documenti sembra solo sette
mesi; ci sono interventi di neoplasia polmonare che richiedono
ancora trenta giorni; certo, non sono mesi, ma sono trenta giorni e
sono tanti per chi deve aspettare.
Sia nel caso di accertamenti diagnostici, sia nel caso degli
interventi, quindi, si tratta di tempi difficili da accettare per
l'utente che ha bisogno di questi esami o di tali interventi.
Ricordo anche i tempi di attesa per interventi relativi
all'otorino: due o tre mesi; interventi relativi all'oculistica:
dieci mesi - e fra l'altro questi tempi sono aumentati cioè, mentre
gli altri tempi in genere diminuiscono, qui troviamo un picco di
aumento -; interventi di chirurgia vascolare: due mesi; per non
parlare delle ernie: due mesi; per non parlare addirittura che in
un caso, in Gastroenterologia, addirittura ci vuole più tempo per
il day hospital che non per il reparto, quando si dice invece che
il day hospital è fatto per sollevare il lavoro del reparto. Se
però questi interventi di chirurgia sono fatti a pagamento dentro
la struttura, avvengono immediatamente in pochi giorni. Come mai?
Perché? Assessore, non basta stringersi nelle spalle e fare un viso
come per dire: "è scontato", non è affatto scontato.
Seconda situazione problematica: per una serie di prestazioni
che l'USL dà, se ci si rivolge a strutture private, si hanno due
sorprese: in alcuni casi i tempi sono più brevi, come ad esempio
per l'ecografia, dove, anche pagando il ticket come se fosse una
struttura pubblica i tempi sono più brevi; in altri casi a
pagamento, come per le strutture pubbliche, i tempi si accorciano
in modo vertiginoso: la cataratta, la mammografia, le visite
oculistiche, le visite ginecologiche, le visite
gastroenterologiche, la risonanza magnetica al ginocchio,
eccetera.
Noi crediamo che lei, Assessore, sia convinto, o almeno fino a
poco tempo fa lo era - adesso non so se la nuova area che tira da
Roma le ha fatto cambiare idea o stia per farle cambiare idea -,
che la salute della persona umana è un bene prezioso da tutelare e
da curare. La Regione ha fatto la scelta della struttura pubblica e
solo ieri l'altro, come appare da "Il Sole 24Ore nord-ovest", lei
stesso ha detto - cito -:
"Noi stiamo andando nella direzione di
garantire sempre più servizi all'interno della sanità
pubblica?
, quindi mi sembra che questa scelta della sanità
pubblica sia stata riconfermata da lei solo l'altro giorno e io le
credo. Ora bisogna vedere cosa intende l'Assessore per "sanità
pubblica".
Mi suggerisce il collega Beneforti e la domanda: perché la
sanità pubblica garantisca sempre più al suo interno i servizi di
cui l'utente ha bisogno.
La domanda che volevo porre è questa: si è capito perché i tempi
si accorciano nelle strutture convenzionate? Si è capito cosa
occorre fare per diminuire i tempi di attesa nelle strutture
pubbliche? Io non credo che la soluzione sia quella di segnalare il
tutto all'Ufficio relazioni con il pubblico; reputo che occorra
fare un'attività anche complessa per raggiungere l'obiettivo di
ridurre i tempi di attesa e di garantire dentro la sanità pubblica
i servizi di cui l'utente ha bisogno, come lei stesso ha più volte
detto e ribadito anche recentemente.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Innanzitutto voglio ringraziare i colleghi
Squarzino e Frassy per la disponibilità manifestata nell'anticipare
l'interpellanza.
La mia missione pomeridiana riguarda proprio un incontro fra
Assessori regionali alla sanità e alcuni Assessori regionali alle
finanze su temi importanti, quali spesa sanitaria e liste di
attesa, per cui l'argomento è molto puntuale, ma è anche singolare
il fatto che le due interpellanze di cui dobbiamo trattare siano
tra di loro legate perché se rispondessi all'interpellanza del
Consigliere Frassy prima, anticiperei già alcune risposte alla
Consigliera Squarzino e viceversa perché delle due l'una: o noi
manteniamo i livelli di qualità a tutela del servizio pubblico,
come intendiamo mantenere con una politica di non blocco del
turnover e di sostituzione del personale necessario, il che
comporta maggiori costi sotto il punto di vista delle maggiori
disponibilità di fondi da parte dell'azienda USL oppure facciamo la
scelta inversa come stanno facendo altri bloccando il turnover,
bloccando le assunzioni, ma di fatto allungando inevitabilmente le
liste di attesa.
Siamo sempre a discutere di problemi che sono di difficile
soluzione e si giocano su un equilibrio molto delicato. Entrando
nel merito, non mi ripeto su argomenti che conosciamo, ma vorrei
partire dalle dichiarazioni del Ministro Sirchia, che nella
presentazione del Piano sanitario nazionale ha definito le sei
piaghe che affliggono il servizio sanitario nazionale e ha detto
testualmente:
"Sono sei le piaghe che affliggono il corpo del
servizio sanitario nazionale che vanno in qualche modo sanate. In
primo luogo i lunghi tempi di attesa per patologie gravi e le
differenze quali-quantitative delle prestazioni erogate fra le
diverse parti del Paese; questi due aspetti sono vergognosi per un
Paese civile, specialmente per i pazienti affetti da
neoplasie?
.
Ha risposto immediatamente al Ministro l'Assessore Borsani -
cito uno a caso - che ha detto:
"Pur premettendo di fare ciò che
viene chiesto perché siamo ligi, se il Governo considera
l'abbattimento delle liste di attesa come una priorità della sua
politica, dovrà anche assumersi la responsabilità dei relativi
costi in quanto ridurre le liste di attesa costa troppo, più di
quanto ci viene dato per farlo?
.
Questa è una dichiarazione all'ADN Cronos del collega Borsani
che verrebbe sottoscritta da tutti i colleghi d'Italia, senza ombra
di dubbio. Cito anche a titolo di esempio l'ultima ANSA riguardo i
dati sui tempi di attesa del Trentino, dove ci si lamenta che
occorrono sette mesi di attesa per una mammografia all'Ospedale
Santa Chiara di Trento, circa due mesi per una TAC, sei mesi per
una colonscopia, due mesi per una visita oculistica, quattro mesi
per visite dermatologiche, eccetera. Potrei dire "mal comune, mezzo
gaudio?, ma sarebbe troppo semplicistico, il problema c'è e va
risolto, sì, in parte con l'aumento della disponibilità delle ore
dei medici e del personale, come sostiene il Ministro Sirchia, a
costo di aumentare le disponibilità finanziarie per le relative
assunzioni, ma soprattutto si gioca sul fronte della domanda di
prestazioni. È un po' questo il contenuto della mia risposta al
primo quesito.
Per quanto la domanda del quesito appaia generica, poiché non
specifica né il tipo di prestazioni effettuate, né le strutture
private che le effettuano, si può affermare in linea di principio
che le strutture private svolgono prestazioni di minore complessità
e in misura quantitativamente inferiore alle strutture pubbliche.
Inoltre, nella fattispecie dell'IRV, la convenzione con l'azienda
USL, definendo un budget di spesa preciso, regolamenta di fatto i
flussi di invio dei pazienti ed è pertanto evidente che non si
creano liste di attesa perché per la convenzione che riguarda la
radiodiagnostica è l'azienda che autorizza il paziente a recarsi
all'IRV, il quale accetta il paziente solo su autorizzazione
dell'USL ed è evidente pertanto che non c'è lista di attesa perché
c'è un budget di spesa annuale all'interno del quale vengono
regolamentati i flussi di invio.
La domanda di prestazioni effettuate da strutture private
pertanto è limitata dal punto di vista sia qualitativo sia
quantitativo, presso queste strutture si fanno "radiografie di
base" cosiddette, non si fanno, per scelta politica, prestazioni
iperspecialistiche, consentendo agli utenti di disporre
generalmente di tempi di risposta più brevi. Dal punto di vista
quantitativo l'accesso al privato tout court da parte del cittadino
in Valle d'Aosta è praticamente inesistente, uso un termine forse
un po' esagerato, ma comunque molto limitato perché è pur vero che
il cittadino spesso, piuttosto che pagare 70.000 lire di ticket,
preferisce andare in una struttura privata ed è giusto che lo
faccia, ma è altrettanto vero che per prestazioni più
specialistiche, che costano dalle 300.000 lire in su, ci si rivolge
sempre e comunque alla struttura pubblica.
L'Amministrazione regionale effettua con cadenza trimestrale
verifiche sui tempi di attesa per le prestazioni rese nelle
strutture delle aree ospedaliere territoriale in attuazione della
deliberazione della Giunta regionale n. 2891/1998, recante:
"Determinazione dei criteri per la definizione dei tempi massimi
che possono intercorrere fra la richiesta di prestazioni sanitarie
e l'erogazione delle stesse da parte dell'USL". Le verifiche svolte
dall'Amministrazione regionale rientrano nell'attività di
monitoraggio operata dal Ministero della salute in attuazione
dell'articolo 3, comma 12, del d.lgs. n. 124/1998.
Infine, oltre ad azioni di razionalizzazione e riduzione delle
liste di attesa, l'azienda USL effettua regolari controlli,
peraltro previsti per legge, per evitare che i propri dipendenti -
anche liberi professionisti - abbiano una resa produttiva in regime
ordinario inferiore alla resa in regime di libera professione e qui
rispondo ad una delle domande di presentazione: c'è una precisa
regolamentazione sull'attività libero-professionale intra moenia in
sala chirurgica o quant'altro e l'attività istituzionale che è
regolamentata, pertanto non c'è una via preferenziale per chi va a
pagamento all'interno dell'Ospedale perché, se così fosse, la
Direzione sanitaria ospedaliera interverrebbe immediatamente perché
i dati sono lì a dimostrarlo. Resta fermo che spetta sempre al
medico in scienza e coscienza decidere se e quando ci sono
prestazioni che lui definisce urgenti.
Rispetto al secondo quesito, l'Assessorato sta predisponendo una
bozza di deliberazione da sottoporre alla Giunta regionale nelle
prossime settimane recante:
"Indirizzi all'azienda USL nella
modalità di accesso alle prestazioni diagnostiche e terapeutiche
erogate in regime ambulatoriale allo scopo di provvedere al
contenimento delle liste di attesa individuando criteri di priorità
per l'accesso sulla base di valutazioni di appropriatezza e di
urgenza"
.
Quando dicevo che si incide sulla domanda è questo un primo,
timido provvedimento attuativo. L'approvazione e la conseguente
introduzione di processi diagnostici terapeutici di linee guida e
di protocolli di accesso differenziati, condivisi dagli operatori
sanitari, in particolare i medici di medicina generale e i pediatri
di libera scelta, consentirebbero di avviare nuove modalità di
offerta dei servizi sanitari coerenti con l'evoluzione della
domanda dei medesimi nell'ottica di fornire prestazioni efficaci al
momento giusto, nella quantità giusta, al paziente giusto. È qui
che si gioca la scommessa.
L'obiettivo consiste nell'applicare corretti e codificati
criteri prescrittivi da parte del medico di medicina generale, del
pediatra e dello specialista sumaista per individuare e per
organizzare percorsi privilegiati di accesso dei cittadini alle
strutture specialistiche ospedaliere in rapporto alla gravità e
all'urgenza delle richieste allo scopo di erogare prestazioni con
criteri predefiniti di priorità temporale. Questo significa che in
prospettiva se il cittadino chiederà una TAC, per fare un esempio,
il medico di medicina generale avrà a sua disposizione un manuale
di linee guida predisposto dalla Regione mediante il quale potrà
dire al cittadino che nel suo caso specifico la TAC non gliela
prescriverà perché non rientra nelle patologie previste dalle linee
guida, non rientra nell'urgenza e pertanto il cittadino potrà, se
vuole, rivolgersi al privato oppure dovrà rinunciare. Questo è un
momento delicato sulle scelte politiche e questa è la linea di
tendenza che stiamo seguendo perché c'è troppa domanda di
prestazioni e troppa inappropriatezza di prestazioni. D'altra parte
le principali azioni intraprese dall'azienda USL hanno invece
riguardato, in sede di contrattazione del budget dell'unità
budgetaria, la finalizzazione di una quota parte del salario di
risultato alla riduzione delle liste di attesa, sono state altresì
attivate iniziative in regime di libera professione a favore
dell'azienda USL, pertanto senza oneri a carico del cittadino per
la TAC e la risonanza magnetica articolare.
Infine è in corso di valutazione da parte dell'azienda la
possibilità di estendere le iniziative di cui trattasi,
compatibilmente con la disponibilità di sale operatorie, agli
interventi che hanno i più elevati indici di fuga verso l'esterno.
È assurdo che si vada all'esterno per le cataratte, ma su questo
incide un fattore di rapporto fiduciario che va al di là delle
liste di attesa e non dico altro.
È in fase di revisione l'organizzazione e la gestione delle sale
operatorie allo scopo di conferire maggiore efficienza al sistema
di prenotazione e di esecuzione di interventi: predisposizione
entro una settimana delle liste operatorie, razionalizzazione
dell'orario di inizio attività. Su questo punto è molto probabile
la disponibilità nelle prossime settimane di quattro medici
anestesisti rianimatori che andranno a potenziare l'organico del
servizio e daranno la possibilità di riorganizzare le sedute
operatorie, come si è detto. Rispetto alle mammografie, va
precisato un aspetto che non è di dettaglio: le liste di attesa
riguardano tutte le donne che effettuano le mammografie fuori dallo
screening e, se lo fanno, è per scelta propria, ma dal punto di
vista del ragionamento che si faceva prima, cioè le linee guida
dell'appropriatezza, non vi è ombra di dubbio che sono appropriate
quelle inserite nello screening.
Se poi una donna ritiene di farla per sua tranquillità
personale, non ci si deve stupire che le liste di attesa siano di
sette mesi e potranno anche aumentare paradossalmente perché queste
visite sono fuori dai protocolli scientifici internazionali.
Lo screening, su cui investiamo mediamente 600 milioni all'anno,
sta funzionando molto bene, le risposte da parte delle donne
superano il 60 percento delle chiamate, c'è un 40 percento di donne
che non si presenta alle visite di tappa previste dallo screening e
contemporaneamente probabilmente si rivolge fuori dalla logica
della prenotazione con questi risultati, ma di certo noi diamo
precedenza a tutte le mammografie inserite nello screening che non
hanno nessuna lista di attesa perché sono immediate. Rispetto alle
ecografie il ragionamento riguarda l'eccesso di domanda e su questo
bisogna intervenire sulle linee guida. Questa è la politica
sanitaria che si sta attuando, è una politica che inizia e che avrà
dei risultati nel breve periodo perché la definizione di protocolli
diagnostici e linee guida è molto complicata e deve tener conto
delle particolarità di ogni singola realtà regionale. Ripeto:
inizieremo le prossime settimane con alcuni documenti importanti a
cui ne seguiranno altri in applicazione di uno degli obiettivi
principali del Piano sanitario regionale.
Président
La parole à la Conseillère Squarzino
Secondina.
Squarzino (PVA-cU)
Dicevo prima che il problema è
complesso e la panoramica che l'Assessore ha fornito lo è
altrettanto: ha annunciato che si sta lavorando per ridurre i tempi
di attesa e che si dà già adesso la precedenza ai casi di maggiore
urgenza. Faccio notare che, sempre rispetto alla mammografia, lo
stesso Direttore sanitario dice che l'attesa viene ridotta a 15
giorni in presenza di un nodulo. Ora, lei può immaginare cosa vuol
dire per una paziente, messa in allarme per la possibile presenza
di un cancro e dover aspettare 15 giorni per poter verificare la
pericolosità di quel nodulo.
Questo è un caso limite non sopportabile, anche se l'attesa è
contenuta nei 15 giorni e anche se è presentato come un passo
avanti rispetto alle critiche che vengono fatte. Credo che sia
ancora molto grave, come dicevo prima, che ci siano dei tempi di
attesa di 30 giorni per neoplasie polmonari. Di fronte a casi di
neoplasia esplicita o di timore di neoplasia, credo che l'urgenza
debba essere garantita a tutti i costi: cosa che adesso non avviene
ancora, per questo facciamo presente la situazione.
Lei ha prospettato alcune soluzioni, alcune linee entro cui
lavorare: una prima linea è l'aumento di ore del personale, e
l'aumento di personale, i quattro medici anestesisti di cui
parlava; una seconda linea di azione è quella di definire dei
protocolli di accesso alle prestazioni.
Qui è chiaro che noi non possiamo su questa sua proposta dire
nulla perché non abbiamo elementi, quindi vedremo che tipo di
protocolli saranno fatti, come saranno attuati e se effettivamente
questo darà una risposta ai problemi che abbiamo sottolineato.
Ma se non viene fatta tutta un'opera di educazione degli utenti
- ma da nessuna parte si parla di questo -, è chiaro che l'utente
continuerà o ad andare al Pronto soccorso, dove può avere subito
quella urgenza che diversamente non viene riconosciuta oppure, se
ha delle risorse, a rivolgersi al privato. Non è vero che non
esista il privato nella nostra Regione, certo che esiste! Non
esistono strutture ospedaliere private, certamente, ma come lei ha
ricordato con un accenno nel suo intervento l'utente va in una
struttura pubblica altrove, in un'altra regione e lei sa benissimo
che la mobilità passiva continua a crescere. Con questi ampi tempi
di attesa si induce l'utente ad andarsene da un'altra parte. Non so
bene il suo intervento di oggi in quale rapporto sia con quanto ha
affermato nell'intervista fatta l'altro ieri al "Sole" in cui ha
detto:
"La nostra idea è quella di prevedere che il cittadino
paghi una quota per usufruire di certi servizi che comunque trova
negli ospedali?
, cioè lei dice:
"il cittadino deve
pagare".
Certo che già adesso paga il ticket, ma gli stessi servizi sono
più rapidi nel privato che non nel pubblico e non è che pagando il
ticket i servizi pubblici di per sé migliorano. Io credo che se non
si correggono certe inerzie che provocano i ritardi, non se ne
viene a capo. Perché in alcuni reparti i tempi di attesa sono quasi
nulli e in altri sono lunghissimi? C'è una diversa organizzazione
del lavoro nei diversi reparti? Cioè qui manca chiarezza e manca
trasparenza.
Mancano due punti nelle strategie di lavoro che l'Assessorato
oggi ha indicato: uno, l'ho già detto prima, l'educazione degli
utenti; l'altro, l'organizzazione del lavoro all'interno
dell'Ospedale e fra Ospedale e territorio. Se non si interviene su
questo, se non si fa più chiarezza e trasparenza anche nel modo in
cui viene gestito il CUP e vengono gestite le liste di attesa,
credo che non se ne esca fuori.
In alcuni reparti - lo abbiamo visto - i tempi si sono dimezzati
e quasi azzerati: la Radiologia mi sembra sia il reparto principe
in questa situazione. Però nella soluzione adottata è l'USL che
paga privatamente questi servizi: quindi non è che l'azienda riveda
l'impostazione della struttura pubblica, ma compra dai suoi
dipendenti le prestazioni come se i dipendenti fossero un privato,
cioè al limite noi struttura pubblica, abbiamo un privato
all'interno dell'Ospedale che è costituito dai primariati. È
questo…
(commento dell'Assessore Vicquéry, fuori microfono)
… ebbene
sì… però attenzione, Assessore, lei o
la Giunta avete indicato come uno dei quattro macro-obiettivi anche
l'abbattimento delle liste di attesa. Ora qui arriviamo
all'assurdo: se il macro-obiettivo dell'abbattimento delle liste di
attesa è raggiunto dando delle risorse supplementari, e quindi
comprando dal privato queste prestazioni, come si può dire che è
stato raggiunto un obiettivo di qualità tale da giustificare il
salario di risultato? Cioè qui praticamente è l'USL che dà più
risorse al reparto perché faccia delle prestazioni, in questo modo
le liste di attesa sono ridotte ed è grazie a quello che si ha il
salario di risultato.
Ora, mi sembra che sia un atteggiamento un po' originale quello
di premiare con il salario di risultato il lavoro a pagamento che
la stessa azienda ha comperato. Ci chiediamo se è giusto questo
comportamento. Praticamente qui le liste di attesa vengono azzerate
se o paga l'utente o paga l'USL, ma le prestazioni sono sempre, e
comunque, a pagamento. Questo è il nodo fondamentale da risolvere.
Ripeto: mi sembra strano che occorra immettere risorse per avere i
servizi che il pubblico dovrebbe dare, tanto più che abbiamo anche
forse un modo non ottimale di utilizzare il personale - qualcuno
con una battuta diceva:
"abbiamo più medici che posti letto"
- e non riusciamo a gestire un'organizzazione tale da offrire come
pubblico un servizio all'utente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK