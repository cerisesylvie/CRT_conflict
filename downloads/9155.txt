Consiglio Regionale della Valle d'Aosta - Oggetto del Consiglio n. 3677 del 20 aprile 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3677 del 20 aprile 1988 - Resoconto
OGGETTO N. 3677/VIII - RUOLO NOMINATIVO REGIONALE DEL
PERSONALE DEL SERVIZIO SANITARIO NAZIONALE ADDETTO ALL'U.S.L. DEL
LA VALLE D'AOSTA.
(Interrogazione).
PRESIDENTE:
Do lettura dell'interrogazione presentata dal
Consigliere Sandri:
INTERROGAZIONE
VISTO l'estratto della deliberazione del la Giunta regionale 27
novembre 1987, n. 10458: "Approvazione del 6° e 7° ruolo nominativo
regionale del personale del Servizio Sanitario nazionale addetto
all'U.S.L. della Valle d'Aosta - situazione al 1° gennaio 1986 e
1987";
CONSTATATO che alcune posizioni presentano l'annotazione
'Iscrizione interessata alle decisioni applicative degli articoli
116 e 117 del D.P.R. 20 maggio 1987, n. 270';
EVIDENZIATO che tra i coadiutori amministrativi sono compresi
alcuni ex-dipendenti I.N.A.M. che svolgevano mansioni superiori nel
disciolto ente e che potrebbero, in base all'articolo 1 della legge
20 maggio 1985, n. 207, essere inquadrati a livello di assistente
sulla base anche solo di atti tardivi;
RITENUTO OPPORTUNO richiedere se vi sia stata una verifica di
come venivano certificate le mansioni nel momento di passaggio tra
il sistema mutualistico e il sistema sanitario nazionale;
il sottoscritto Consigliere regionale
INTERROGA
l'Assessore competente per conoscere:
- il significato della nota in oggetto, particolarmente per i
dipendenti "responsabili di servizio";
- chi abbia certificato il tipo di mansioni svolte negli ex-enti
mutualistici ed in particolare all'I.N.A.M.;
- quali vie possono essere utilizzate dal personale inquadrato
al di sotto delle proprie qualifiche per vedersi riconosciuti i
propri diritti;
- quali siano state le verifiche degli atti amministrativi per
documentarne l'attendibilità, ricordati i noti precedenti
giudiziari.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Per quanto riguarda il primo punto, cioè
sul fatto di riportare vicino a determinati nominativi la dizione
"iscrizione interessata alle decisioni applicative degli articoli
116 e 117 del D.P.R. 20.5.87, n. 270", questo significa che le
posizioni sono definibili, per quanto riguarda l'articolo 116, da
parte di una commissione governativa e, per quello che riguarda
l'articolo 117, da parte dell'U.S.L., secondo indicazioni ben
precise già previste dal D.P.R.
Bisogna comunque dire che nella dizione "responsabili di
servizio" non è indicato come responsabile dei servizi, in quanto
si sa bene che la responsabilità del servizio è una funzione, non è
un posto di lavoro, e pertanto bisogna ritenere che quanto è
scritto sul ruolo non è, come dicevo prima, una posizione
funzionale, ma è un posto in organico, quindi un impiego a tutti
gli effetti.
Per quanto riguarda la questione delle mansioni, bisogna tenere
in considerazione che non ha peso, da un punto di vista giuridico,
il fatto delle mansioni svolte; quello che conta per poter mettere
in ruolo in un certo livello sono le attribuzioni formali di
qualifica di livelli differenti o di titolarità, di reparto, di
sezione o ancora di sede. Quindi non è il fatto della mansione che
uno svolgeva, ma è il fatto della titolarità del posto che veniva
riscoperto - e questo è probabile - o con atto amministrativo, con
delibera, oppure con lettere di incarico.
Per quanto riguarda le vie che possono essere utilizzate dal
personale inquadrato al di sotto delle proprie qualifiche per
vedersi riconosciuti i propri diritti, c'è la possibilità di un
ricorso gerarchico - che è l'opposizione ai ruoli - al Presidente
della Giunta.
Non ci risulta, anche dopo queste ultime approvazioni dei ruoli,
che ci siano delle opposizioni o peggio ancora che ci sia del
personale inquadrato a livelli inferiori a quelli in cui è stato
assunto. Bisogna precisare che a diversità di livello, di
inquadramento, può avvenire solo su concorso.
Sull'ultimo punto, concernente le questioni delle verifiche, è
stato chiesto da questo Assessorato all'U.S.L. di relazionare anche
per iscritto, periodicamente, sui controlli fatti sui vari
fascicoli, se ci sono diversità di date di assunzione o di
documenti che riguardino il dipendente; nello stesso tempo è stato
chiesto - questo è stato fatto almeno in gran parte dall'U.S.L. -
di verificare il possesso, da parte del personale, dei prescritti
titoli richiesti al momento dell'assunzione e per il posto
occupato.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Non vorrei disturbare ulteriormente
l'Assessore con alcune informazioni di cui magari non è a
conoscenza, ma che sarebbe utile che avesse per il prosieguo del
suo lavoro fruttivo.
Intanto mi consenta di smentire che la nota era posta vicino al
titolo della persona interessata, perchè con un meccanismo formale
abbastanza discutibile la certificazione della nota l'abbiamo in
una determinata pagina, mentre la spiegazione della nota è una
ventina di pagine dopo, scritta in piccolo, in basso a destra, e in
particolare dice che l'iscrizione è interessata alle decisioni
applicative articoli 116 e 117 del D.P.R. di cui parla
l'Assessore.
Ora, che questo Bollettino Ufficiale della Regione Valle d'Aosta
abbia qualche problema quando pubblica gli elenchi nominativi del
personale di ruolo, è testimoniato anche dal fatto che sono messe a
ruolo delle persone che si sono dimesse per andare a fare le suore
di clausura nelle Carmelitane; queste, evidentemente, non sono
persone che possono fare ricorso al Presidente della Giunta.
Quello che è più grave di questa pubblicazione è di nuovo il
caso Morelli, cioè quello del responsabile di servizio. Nel
frattempo che è stato pubblicato questo Bollettino Ufficiale della
Valle d'Aosta, come tutti ben sanno, c'è stata la sentenza di
appello del Tribunale di Torino, il quale per l'ennesima volta ha
dichiarato che la posizione del Morelli, al momento in cui veniva
inserito negli elenchi dell'U.S.L., non era quella apicale.
Nel dibattimento è stato detto chiaramente che è inesatto quanto
si legge nel ricorso in appello, che il Morelli non avesse alcun
interesse alla falsificazione, in quanto è vero il contrario. Come
hanno già sottolineato i giudici di primo grado, l'imputato nel
1979 non era ancora dirigente, qualifica che (ex art. 64 DPR 761)
era necessaria per essere inquadrato nella qualifica apicale.
Questo per la seconda volta è stato riaffermato in un tribunale:
non si capisce come l'Assessorato e il Presidente della Giunta
abbiano potuto inserire questo signore all'undicesimo livello, non
essendoci possibilità di farlo, nemmeno con queste note, perchè le
note si riferiscono agli articoli 116 e 117, secondo cui "la
posizione dell'11° livello è quella di un dirigente direttore di
sede regionale o provinciale, di ente nazionale o di cassa mutua
provinciale", posizione che
- come è testimoniato dagli atti
istruttori e poi dagli atti processuali - questo signore non
aveva.
Questa nota, che è stata posta per cercare ancora di rinviare
l'inquadramento del dott. Morelli al nono livello, (responsabile
del servizio amministrativo dell'U.S.L.), è profondamente
scorretta, e questo l'Assessore lo sa, ma ancora più scorretto è
l'atteggiamento che ha la Giunta e che viene documentato da queste
deliberazioni, con cui ancora una volta il Morelli, pur essendo
stato condannato per falso, e la condanna riconfermata in appello,
e pur essendo stato dimostrato chiaramente in appello che aveva
tutto l'interesse per fare questi falsi di certificazione, viene
inserito con la qualifica di Direttore amministrativo capo servizio
presso l'U.S.L. della Valle d'Aosta in alcune commissioni d'esame.
Ma questo non nel 1983-84, bensì il 19 febbraio 1988! Questa è una
situazione illegale e voi lo sapete.
La cosa interessante, che è venuta fuori da qualche indagine, è
che tutta una serie di personale dipendente INAM è stato inserito a
bassi livelli, generalmente al 2°, grazie ad una serie di
certificazioni che lo stesso Morelli fece in quegli anni 1979-80,
quelli in cui poi si scoprì che aveva fatto un piccolo cambio di
data. Chiedo, con cortesia, ma anche con estrema determinazione,
che si vadano a rivedere tutti gli atti amministrativi firmati dal
Morelli in quegli anni, che si riferiscono alla carriera sua e
degli altri dipendenti dell'INAM, perchè non sono assolutamente
convinto che le qualifiche attualmente attribuite ad una serie di
persone siano corrispondenti al vero.
Dal punto di vista di correttezza, vorrei chiedere con quale
faccia è stato inviato ai sindacati un progetto di revisione del
piano sanitario regionale, in cui ad ogni pié sospinto la funzione
del responsabile amministrativo (leggi: dott. Morelli) veniva
riproposta in tutte le salse: come coordinatore sanitario nel
servizio n. 3, come sostituto nel servizio n. 1, e così via per
tutta una serie di iniziative che venivano fatte.
Questo comportamento testimonia che
non volete leggere
quello che i giudici scrivono; ma non vorrei che vi doveste leggere
altre cose scritte dai giudici. E da questo punto di vista,
risommato all'interrogazione che dicevo prima, mi cautelerò dal
punto di vista anche legale, visto che la stessa cosa hanno fatto i
miei predecessori Carlassarre e Viberti, ma evidentemente negli
anni la cosa non vi è entrata nella zucca.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK