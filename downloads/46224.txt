Consiglio Regionale della Valle d'Aosta - Oggetto del Consiglio n. 2684 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2684 del 25 luglio 2023 - Resoconto
OGGETTO N. 2684/XVI - Interpellanza: "Azioni per garantire i
servizi di continuità assistenziale, di guardia turistica e delle
Unità di Continuità Assistenziale (UCA)".
Bertin (Presidente) -
Punto n. 62. Illustra la
consigliera Erika Guichardaz, ne ha facoltà.
Guichardaz E. (PCP) -
Strettamente collegata
all'interpellanza di prima, con quest'iniziativa ci concentriamo
nuovamente sulla sanità territoriale e sulla sua riorganizzazione:
parleremo quindi di medici di Medicina generale, di medici di
Continuità Assistenziale e di medici di Emergenza territoriale.
La deliberazione del Direttore generale della USL dell'11 maggio
2023, relativa all'individuazione degli incarichi vacanti a tempo
indeterminato nell'ambito dell'assistenza primaria e attività
oraria accertati al primo marzo 2023, individuava la carenza di
trentadue medici di Continuità Assistenziale, ventidue carenze di
medici di Medicina generale e tre di medici di Emergenza
territoriale. Una carenza quindi importante, da aggiungere alla
mancanza di valorizzazione delle Unità di Continuità Assistenziale,
nonostante gli impegni presi sia con delibera di Giunta del 5
settembre 2022, sia con gli impegni più volte presi in Consiglio
regionale rispetto alla consegna degli ecografi e alla formazione
per l'utilizzo degli stessi.
Abbiamo inoltre preso atto della graduatoria pubblicata riferita
al quinto bando per incarichi provvisori e di sostituzione di
continuità assistenziale e della non pubblicazione, almeno questo
ci risulta ad oggi, del bando riferito alla Guardia turistica,
ammesso che naturalmente non ci sia sfuggita, ma è una delle
domande che poniamo all'Assessore.
Per avere quindi un quadro più generale della Sanità
territoriale, chiediamo lo stato dell'arte sull'attività delle UCA,
in particolare il numero degli interventi totali da gennaio ad
oggi, i pazienti presi in carico a domicilio e quali siano le
azioni portate avanti per potenziare quest'attività.
Poi chiediamo quanti degli aspiranti che hanno superato il
concorso per l'ammissione al corso triennale di formazione
specifica in medicina generale abbiano iniziato realmente il corso
e abbiano accettato la borsa aggiuntiva regionale; se è stato
pubblicato -
quello che chiedevo prima - il bando per la
Guardia turistica e quali azioni siano state messe in campo e
quelle previste per cercare di dare una risposta, in tempi brevi,
alla Continuità Assistenziale, alla Guardia turistica e alle Unità
di Continuità Assistenziale.
Presidente -
Risponde l'assessore Marzi.
Marzi (SA) -
La futura piena applicazione dell'accordo
nazionale, con la sottoscrizione di uno specifico accordo
integrativo regionale, consentirà di dare attuazione al nuovo ruolo
unico dei medici di assistenza primaria, quindi alle AFT, cioè
Aggregazioni Funzionali Territoriali, di cui abbiamo spesso parlato
durante il confronto sul Piano della salute e del benessere
sociale.
Queste dovranno farsi carico dell'assistenza 24 ore su 24, sette
giorni su sette, superando le vecchie nomenclature e
parcellizzazioni del servizio fra Continuità assistenziale, medici
di Medicina generale e Guardia turistica.
Sono numerose le iniziative messe in atto dall'Assessorato e
dall'Azienda USL volte ad incentivare il personale sanitario di
medicina convenzionata.
Fra gli elementi di novità, vi è la piena applicazione dello
specifico accordo integrativo regionale che prevede un indennizzo
per la copertura di ambiti fuori sede del medico di Continuità
assistenziale e che consente di meglio coprire le varie sedi
territoriali.
Inoltre, una collaborazione avviata con gli Enti locali
attraverso il CELVA (Consorzio degli Enti locali della Valle
d'Aosta) consente di porre a disposizione dei medici spazi dove
esercitare la propria attività e alloggi dove poter risiedere, o
comunque, poter temporaneamente sostare e riposare fra i turni di
lavoro.
Con la riorganizzazione dell'assistenza territoriale in corso,
sarà quindi potenziato e valorizzato il ruolo dell'assistenza
primaria che rappresenta il primo filtro sul territorio della
risposta assistenziale e della massima espressione del rapporto
fiduciario che intercorre tra gli assistiti e i professionisti del
mondo della sanità.
Venendo a quesiti puntuali, il servizio svolto dall'UCA, e cioè
l'Unità di Continuità Assistenziale, vede un'équipe composta - di
norma - da un medico e da un infermiere che operano sul territorio
del distretto di riferimento.
Quanto ai dati richiesti, l'Azienda USL ha fornito le seguenti
informazioni. Attività Covid tra il primo gennaio e il 30 giugno
2023: controlli telefonici 767, visite domiciliari 52, forniture di
ossigeno a domicilio 9, terapie antivirali 8, ricoveri 3, triage
49.
Attività extra Covid tra il primo gennaio e il 20 luglio 2023:
67 passaggi di medici in strutture residenziali
socio-assistenziali, 6 sedute vaccinali a domicilio in strutture,
due sostituzioni di medici presso ambulatorio ad accesso
diretto.
Dal mese di maggio nessuna attività di ambulatorio è ad accesso
diretto. Tutti gli utenti hanno infatti la possibilità di farsi
assegnare un medico di Medicina generale e sono disponibili circa 4
mila posti in più rispetto agli assistiti: ci sono 10 monitoraggi
in terapie parentali sul territorio, 19 medicazioni e
posizionamento di cateteri vescicali, 2 visite in sede non
programmate.
A seconda delle necessità di intervento, questo servizio può
essere integrato con altre figure professionali, sia sanitarie e
sociali.
L'attività dell'UCA è normata dalla DGR 1012/2022 - quindi una
delibera di Giunta regionale - e la stessa prevede che l'UCA sia
attivata dal Direttore di distretto per conto dei medici di
Medicina generale e dei pediatri di libera scelta oppure, nei
giorni festivi, in orario notturno con chiamata al numero 112.
L'Azienda USL ha inoltre informato che, oltre alla normale
dotazione già in essere in capo alle UCA, è stata fornita una prima
dotazione di ecografi portatili che sarà a breve implementata al
fine di garantire almeno un ecografo in ogni sede distrettuale.
Per l'utilizzo degli ecografi e della strumentazione in
dotazione è stata inoltre programmata una specifica formazione
rivolta agli addetti.
La graduatoria dei medici aspiranti al corso di formazione
specifica in Medicina generale, per il triennio formativo
2022-2025, è stata approvata con provvedimento dirigenziale 1363
del 13 marzo 2023. Degli otto candidati in graduatoria, ne
risultano 6 effettivi in quanto tra questi una non ha accettato la
frequenza del corso ed un altro dal primo giugno è stato trasferito
in altra Regione.
Tutti i sei medici però attivi al corso triennale di Medicina
generale hanno iniziato il corso avviato lo scorso 24 aprile ed
hanno accettato le borse di studio, sia quella ordinaria sia quella
aggiuntiva regionale, sottoscrivendo i relativi impegni previsti
dalla legge regionale 11/2017.
Riguardo al bando per assistenza di Guardia medica ai turisti, è
stata data applicazione all'accordo integrativo regionale approvato
con la DGR - quindi la delibera di Giunta regionale - 837/2022. La
delibera ha previsto che l'Azienda USL può attivare ulteriori sedi
sul territorio regionale di ambulatori di medici di assistenza
primaria, i cosiddetti nuovi MAP, e per tale servizio, come prevede
l'accordo collettivo nazionale dei medici di Medicina generale,
sono stati interpellati tutti i medici convenzionati di assistenza
primaria del ruolo unico, quindi sia quelli a quota oraria, l'ex
guardia medica, sia quelli a ciclo di scelte, cioè i medici di
famiglia, così come già avvenuto lo scorso anno.
Il servizio è attivo da lunedì 17 luglio a venerdì 25 agosto
2023 ed è organizzato su sei sedi: Cogne, La Thuile, Courmayeur,
Valtournenche, Ayas e Gressoney.
Presidente -
Replica la consigliera Guichardaz, ne ha
facoltà.
Guichardaz E. (PCP) -
Alleluia! Finalmente abbiamo dato
l'ecografo alle UCA dopo due anni che si chiede e dopo anni che in
altre regioni questa strumentazione era stata loro concessa.
Sicuramente, dalla sua risposta è però del tutto evidente che il
ruolo di queste Unità, che era innanzitutto pensato anche rispetto
alla domiciliarità, rispetto ai dati che lei ci ha fornito, è
proprio quella la parte carente in cui non vengono impiegate le
UCA. Questo evidentemente perché il direttore di distretto,
comunque direttore di area territoriale, come lei ha detto, non le
attiva. Sentiamo poi anche dallo stesso direttore generale parlare
di questa figura come di un possibile doppione e quindi capiamo
anche perché nel tempo che questa valorizzazione, prevista fra
l'altro da quella delibera che lei ha citato, non è stata mai
portata avanti. Nessuno credeva in quella figura che invece è stata
molto importante e che noi crediamo sia importante, come è stato
dimostrato nelle Regioni dove è stata valorizzata.
Bene invece la parte riferita ai corsisti che, finalmente,
accettano anche di rimanere, quindi accettano anche la borsa in
Valle d'Aosta, che sappiamo essere poi un vincolo in qualche modo
per svolgere l'attività anche nella nostra regione.
Rispetto alla Guardia turistica, quindi avevamo visto bene: si è
deciso di andare verso gli ambulatori, scelta che ci lascia molto
perplesse. Questo, innanzitutto, per una questione riferita alla
continuità; lei ha detto che l'apertura è dal 17 luglio ma, se noi
andiamo a vedere sul sito della USL, le prime aperture sono
previste per il 25 luglio, quindi sinceramente non so dal 17 al 24
cosa sia successo.
Ci accorgiamo subito, guardando le varie attivazioni di
ambulatorio, che la Valle del Gran San Bernardo è completamente
dimenticata, quindi sotto questo punto di vista spero che almeno i
Consiglieri di maggioranza di quella Vallata qualche domanda se la
pongano.
Dopodiché, sinceramente, anche per un discorso di continuità,
sappiamo bene quale sia la situazione degli ambulatori, anche
perché basta vedere nel Comune di Courmayeur: l'ambulatorio è
attivato tre giorni la settimana. Sinceramente, vista l'affluenza
turistica che c'è... La stessa cosa per Cogne, ad esempio; quindi
evidentemente non crediamo sia sufficiente quanto è stato messo in
piedi.
Rispetto invece alla figura della Continuità assistenziale,
siamo al sesto bando da marzo; in quattro mesi abbiamo bandito sei
volte quella figura che, evidentemente, è molto poco attrattiva.
Speriamo che l'accordo di cui lei parlava in premessa e che è una
grande speranza per il Direttore generale della USL - l'ha detto
più volte - venga attivato perché, sinceramente, dai dati che lei
ci ha dato, non ci sembra che la situazione sia un granché
migliorata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK