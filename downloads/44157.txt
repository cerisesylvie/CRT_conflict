Consiglio Regionale della Valle d'Aosta - Oggetto del Consiglio n. 1219 del 27 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1219 del 27 gennaio 2022 - Resoconto
OGGETTO N. 1219/XVI - Interpellanza: "Ragioni del mancato
inserimento nel nuovo bando affitti dell'automatismo di pagamento
con semplice aggiornamento dei requisiti".
Marguerettaz (Presidente) -
Punto n. 40 all'ordine
del giorno. Ha chiesto la parola il collega Manfrin per la
presentazione.
Manfrin (LEGA VDA) -
Trattiamo con questa iniziativa
anche qui una
vexata quaestio
che riguarda il bando affitti
su cui in molti si stanno interrogando in questo periodo, che è
iniziata a marzo 2021, quando si sono bloccati i pagamenti per
tutti, coloro i quali avevano fatto domanda per il 2020 e coloro i
quali avrebbero voluto fare domanda per il 2021, ma non hanno visto
il bando pubblicato. Si sono bloccati i pagamenti e non si è mai
capito perché, perché nessuno ha mai spiegato le motivazioni per le
quali non si pubblicava il bando affitti. La fortuna che abbiamo
avuto in questo periodo però era che nel 2020 - e questo
obiettivamente lo devo riconoscere - la Giunta Testolin fece un
provvedimento che però venne anche approvato dalla V Commissione e
venne discusso, dove si rendeva automatico il pagamento del
contributo affitti, quindi bastava che tu facessi domanda dal 2020
in poi e bastava che tu aggiornassi i tuoi requisiti e rispondessi
alle caratteristiche di quei requisiti perché ti venisse
riconosciuto il bando affitti senza dover più ripresentare la
domanda. Incredibilmente però il bando affitti 2021 non è stato
presentato e questo che cosa ha prodotto? Un effetto, cioè coloro i
quali avevano fatto domanda nel 2020 hanno continuato a poter
percepire il contributo. Quelli che però volevano presentare questa
domanda
ex novo
non hanno potuto accedervi, e non lo hanno
fatto perché? Una delle motivazioni che ci è stata data è stata che
c'è stata la famosa sentenza da parte del Tribunale di Torino che
ci diceva che bisognava rifare quello del 2018, quindi cambiare i
requisiti. Questo sarebbe stato - e lo abbiamo detto in aula -
sufficiente per superare quest'
impasse
e dire: "resistiamo
in giudizio e intanto pubblichiamo il nostro bando". Non si è
voluto percorrere questa scelta, dopo dimostrerò che è stata una
scelta sbagliata, e si è detto: "ma no, vediamo, verifichiamo,
facciamo", nel frattempo il tempo passava, la crisi pandemica
mordeva, le famiglie erano in attesa di risposte, le risposte non
sono state date.
Il nostro gruppo, quello di Pour l'Autonomie e il collega
Baccega hanno presentato diverse iniziative per chiedere quando
sarebbe stato pubblicato il bando affitti, nessuna risposta, "lo
faremo, lo faremo, lo faremo".
Arriviamo al 7 dicembre quando viene pubblicato il bando
affitti, ma non quello che la gente aspettava per il 2021, il bando
affitti che riapre i termini per il 2018, un aborto giuridico io
credo inenarrabile, soltanto queste indicazioni che aveva dato il
Tribunale di Torino erano sufficienti per chiedere un
ricorso.  Questa è stata la scelta e si è deciso di mettere
fra le preferenze e priorità coloro i quali erano potenzialmente
stati esclusi nel 2018, tutte persone che non avevano un permesso
di soggiorno per lungo periodo e non avevano residenza in Valle
d'Aosta, e si sono lasciati invece in coda i cittadini
valdostani.
Arriviamo però al colpo di genio, il 30 dicembre 2021 viene
aperto il bando affitti, cioè il giorno prima che scada l'anno
aprite il bando affitti del 2021, e da quando parte il bando
affitti del 2021? Dal 10 gennaio 2022. Il 10 gennaio 2022 io chiedo
gli affitti del 2021. Noi immedesimiamoci nella situazione di una
famiglia che ha sopportato la crisi pandemica, ha passato dodici
mesi ad aspettare di avere un aiuto per gli affitti, se li è pagati
pieni e poi a gennaio 2022 - dopo dodici mesi di pagamenti pieni -
forse può ottenere qualcosa per tutto l'anno 2021. Già questo mi
sembra assolutamente assurdo, tra l'altro, cito ma i pagamenti di
coloro che invece, per fortuna, avevano ancora il meccanismo
automatico del 2020, si sono bloccati per i mesi di novembre e
dicembre e le persone continuano a chiedere quando arriveranno i
pagamenti, questa è una domanda a cui spero che fuori verbale venga
data una risposta... perché giustamente le persone che hanno visto
un bando che si apre il 10 gennaio 2022 chiedono: "io che voglio
fare domanda per il 2022 posso farla adesso?". "No". Addirittura
pare che qualche persona informata stia rispondendo che il bando
2022 si aprirà a luglio 2022, quindi intanto io vi pago sette mesi
d'affitto pieno e poi forse a luglio vedo un qualcosa che mi
rimborsa gli affitti del 2022 dei sette mesi che sono appena
trascorsi.
Non è però soltanto qui la curiosità, quindi questo meccanismo
infernale, ma nella deliberazione viene scritto che "considerate le
criticità operative evidenziatesi in sede di applicazione dei
sistemi di sostegno anticipato - la famosa DGR del Governo Testolin
n. 315/2020 - in particolare per quanto riguarda gli eventuali
recuperi di somme erogate e non dovute a seguito della mancata
comunicazione da parte degli interessati di variazione intervenuta
o estinzione del contratto di locazione, gli uffici ritengono
opportuno stabilire che al 31 dicembre 2021 il termine delle
modalità di sostegno anticipato finisce".  Il meccanismo
automatico che aveva permesso alle persone fino adesso di
sopravvivere, almeno quelle che non avevano fatto la domanda nel
2020, si blocca perché qualcuno ha ricevuto dei contributi e non li
ha restituiti. L'idea è di buttare a mare l'intero meccanismo, il
bambino con l'acqua sporca, un meccanismo che si era dimostrato
affidabile perché qualcuno non ha fatto quello che doveva fare. Ma
non era possibile prevedere una sanzione per coloro i quali non
restituivano i soldi invece di cambiare completamente questo
meccanismo? La cosa però che ho trovato ancora più assurda è che
sono stati messi dei nuovi requisiti per accedere a questo bando
2021 che sono questi: residenza nel territorio regionale
nell'immobile, cittadinanza italiana o di altro Stato appartenente
all'Unione europea, per i cittadini non appartenenti all'Unione
europea, permesso di soggiorno in corso di validità oppure ricevuta
attestante la richiesta di rinnovo - basta la richiesta, anche se
questa non viene approvata, va bene - essere titolare di valore
ISEE inferiore a 12.500 euro.
Ho fatto una piccola ricognizione su alcune Regioni del nord e
gliela leggo, perché questi sono gli unici requisiti; io arrivo
domani in Valle d'Aosta, prendo la residenza in un posto e mi
prendo l'affitto per dodici mesi. La Lombardia prevede la residenza
almeno di sei mesi sul territorio. Il Veneto chiede l'istanza di
rinnovo "entro i termini previsti nel titolo di soggiorno scaduto"
perché qui non c'è neanche scritto... "per i cittadini non
italiani, non essere destinatari di provvedimento di allontanamento
dal territorio nazionale o revoca del permesso di soggiorno, o
diniego al rilascio o rinnovo dello stesso", perché il meccanismo
paradossale è che se qualcuno chiede il rinnovo del permesso di
soggiorno e gli viene negato, comunque la richiesta di rinnovo l'ha
fatta e quindi può percepire il bando affitti. Il Veneto chiede
l'assenza di condanne per delitti non colposi puniti con sentenza
passata in giudicato, anche qui i criminali il bando affitti non lo
percepiscono, qui sì. Provincia autonoma di Bolzano: "puoi avere
diritto all'assistenza se hai una dimora stabile ininterrotta da
meno dodici mesi nella provincia di Bolzano". Quelli che hanno un
permesso di soggiorno di lungo periodo sono ricompresi, tutti gli
altri no, a meno che non abbiano lo
status
di rifugiato o a
meno che non siano titolari di
statu
s di protezione
sussidiaria. "Hanno altresì diritto di accesso alle prestazioni di
assenza economica e sociale le seguenti persone dopo cinque anni di
dimora stabile ininterrotta nella residenza in provincia di
Bolzano, qualora legalmente soggiornanti nel territorio nazionale:
i cittadini di Paesi terzi e gli apolidi". Qui abbiamo cinque anni
per quelli che sono al di fuori di queste caratteristiche. La
Provincia autonoma di Trento, cattivissima, prevede: "residenza
anagrafica di almeno tre anni in un Comune della Provincia autonoma
di Trento in via continuativa e senza interruzioni e residenza
decennale in Italia di cui gli ultimi due anni di vita
continuativa". Tu devi essere residente da dieci anni in Italia,
pensate cosa sarebbe il significato di resistere in Tribunale in
giudizio... che ci ha condannato per un permesso di soggiorno di
lungo periodo quando la Provincia autonoma di Trento prevede dieci
anni di residenza nel nostro Paese, dieci anni, e ha superato anche
il vaglio costituzionale. La Liguria prevede: "la cittadinanza
italiana o in uno Stato aderente all'Unione europea. I cittadini di
uno Stato non aderente all'Unione europea sono ammessi se titolari
di permesso di soggiorno CE per soggiornanti di lungo periodo o di
permesso di soggiorno in corso di validità alla data di emanazione
del bando ai sensi della vigente normativa" e poi ha demandato ai
Comuni le varie caratteristiche: per esempio, il Comune di Genova
chiede ventiquattro mesi consecutivi precedenti la data di
emanazione del bando.
Fare una selezione delle persone sulla base della residenza sul
territorio si può, lo fanno tutte le Regioni, indovinate qual è
l'unica Regione che non lo fa? La nostra, e questo sa a che cosa
porterà? Al fatto che se mancheranno i soldi, qualora poi apriate
il bando, perché qui chiaramente c'è questo grosso punto
interrogativo perché qua abbiamo il bando del 2021 che si apre nel
2022 e quello del 2022 che non si sa neanche se aprirà... se
mancheranno dei soldi per riuscire a pagare questi interventi alle
persone, chiaramente la responsabilità sarà vostra perché avete
allargato eccessivamente la platea destinando queste risorse ai
cittadini che non sono italiani, che non hanno un permesso di
soggiorno di lungo periodo, che arrivano domani, prendono una
residenza e prendono ovviamente anche il contributo affitti.
Presidente -
Per la risposta, ha chiesto la parola
l'assessore Barmasse.
Barmasse (UV) -
La risposta alla prima domanda
all'interpellanza: "quali siano le motivazioni che hanno portato a
pubblicare il bando affitti con largo anticipo per i soggetti del
2018 e non per gli eventuali beneficiari del 2021 che non avevano
usufruito della misura nel 2020", la pubblicazione urgente del
bando integrativo per l'anno 2018 si è resa necessaria in quanto, a
seguito del ricorso iscritto nel registro n. 5230/2020 presentato
dall'ASGI (Associazione degli Studi Giuridici sull'Immigrazione)
relativamente al sostegno e all'allocazione per l'anno 2018,
approvato con DGR n. 1580/2018, il Tribunale ordinario di Torino,
Prima Sezione civile, con pronuncia il 21 giugno 2021 passata in
giudicato, ha ordinato alla Regione autonoma Valle d'Aosta di
procedere all'integrazione del bando in questione prescrivendo la
modifica di alcune clausole dello stesso. Il mancato adempimento di
quanto ordinato dal Tribunale Torino avrebbe determinato, oltre a
un grave inadempimento da parte della Regione autonoma Valle
d'Aosta, il pagamento alla ricorrente di una somma pari a euro 100
per ogni giorno di ritardo a decorrere dal trentesimo giorno
successivo alla notifica dell'ordinanza.
Secondo quesito: "quanti siano i soggetti che hanno aderito al
bando integrativo di concorso per l'anno 2018", il numero dei
soggetti che hanno aderito al bando integrativo del 2018 è pari a
cento. Le relative pratiche si trovano ora in fase di
istruttoria.
Per quanto riguarda le motivazioni che hanno portato
all'inserimento dei summenzionati requisiti d'accesso per l'anno
2022, cioè il fatto che lei ha citato, i requisiti di accesso
relativi al bando per l'anno 2021 per i soggetti che non avevano
presentato domanda nell'anno 2020 sono stati stilati anche sulla
base delle prescrizioni di cui all'ordinanza del 21 giugno 2021 del
Tribunale di Torino, al fine di evitare di incorrere in
un'ulteriore azione legale nei confronti dell'Amministrazione
regionale. La modalità di erogazione del sostegno alla locazione in
forma anticipata è stato concluso alla data del 31 dicembre 2021
senza prevedere il pagamento automatico delle pratiche già
presentate con la sola autocertificazione della permanenza dei
requisiti in quanto, dopo più di un anno di gestione del bando con
questa modalità, l'ufficio ha rilevato numerose criticità da
riferirsi principalmente alla mancata comunicazione da parte degli
utenti dell'aggiornamento della propria pratica. In questi mesi,
infatti, è stata rilevata una notevole difficoltà per i beneficiari
nel ricordarsi di aggiornare la documentazione in possesso
dell'ufficio, ad esempio, nel caso di modifica del contratto di
locazione o nel far pervenire il modulo di autocertificazione per
il mantenimento dei requisiti. Tale circostanza ha determinato un
considerevole impatto amministrativo con la conseguenza di dover
recuperare somme già erogate non dovute per il mancato
aggiornamento delle informazioni relative alle modifiche
contrattuali o per il venir meno dei requisiti con ulteriore
difficoltà di dover recuperare tali somme da soggetti, cioè i
locatori, che non sono i beneficiari finali del contributo. Per
tali criticità si è reso necessario ritornare a una gestione del
bando
ante
2020 con l'apertura dello stesso a fine anno.
Tale modalità, che è stata utilizzata dal 2006 al 2018, è risultata
più facilmente fruibile da parte dell'utenza, che non deve
provvedere, ad esempio, ad aggiornare continuamente la pratica con
il rischio di veder sospeso il contributo. L'unico onere per i
cittadini è quello di presentare una volta all'anno la domanda. Nel
corso del 2022 si cercherà di avviare una procedura di
presentazione della domanda
on-line
ed eventuali
integrazioni verrebbero richieste e completate in tempi brevi.
Inoltre, il pagamento del sostegno verrebbe effettuato direttamente
al conduttore in relazione ai canoni di locazione pagati,
mantenendo comunque, in caso di morosità, il pagamento ai
locatori.
Presidente -
Per la replica, ha chiesto la parola il
collega Manfrin.
Manfrin (LEGA VDA) -
Chiedo scusa, ho avuto un secondo
dove mi sono consultato con i miei colleghi e non ho sentito se ha
dato il numero di soggetti che hanno aderito al bando integrativo
di concorso...
(intervento dell'assessore Barmasse, fuori microfono)
...cento, noi abbiamo tenuto in ostaggio le altre famiglie
perché cento persone dovevano fare la domanda in più; andremo a
vedere chi sono questi cento soggetti. Prendo atto del fatto che,
come giustamente immaginavo, le motivazioni del ritardo sono quelle
della sentenza e, come ho già avuto modo di dire e di evidenziare,
le ragioni della sentenza, quindi il fatto che un Tribunale ci
dicesse che i requisiti erano discriminatori, poteva essere
tranquillamente agevolmente superato subito, perché bastava fare
ricorso e si era in corso di validità, con la via giudiziaria,
dopodiché aprire il bando immediatamente.
Il fatto di avere numerose Regioni che utilizzano gli stessi
criteri - si va dai sei mesi di residenza sul territorio a dieci
anni di residenza in Italia -, che sono tuttora in corso di
validità, quindi sono leggi e bandi che sono in corso di validità e
che hanno subito anche dei ricorsi e che li hanno vinti, ci avrebbe
permesso di vincere in giudizio. Quello che però non è successo è
che non è stato fatto ricorso e quindi non si è potuto vincere.
Il problema è costituito dai ritardi che si sono accumulati - e
questo è di tutta evidenza -, registro che il problema è anche tra
chi dovrà accedere rispetto ai requisiti - ma questo l'ho già detto
- e registro anche che uno degli altri problemi è invece la
questione relativa alle date di apertura del prossimo bando.
Il problema delle date di apertura del prossimo bando rimane,
non mi pare di aver sentito riferimenti da questo punto di vista
sulle eventuali date, mi auguro davvero che potenzialmente non sia
quella di luglio ma staremo a vedere. Di certo tutte le persone che
attendono delle risposte sul bando affitti non saranno soddisfatte
da questa risposta.
Presidente -
Prima di passare all'ultimo punto all'ordine
del giorno, comunico che è stata presentata una risoluzione. Ha
chiesto la parola il collega Padovani.
Padovani (FP-PD) -
Per chiedere una riunione dei gruppi
di maggioranza.
Presidente -
Breve riunione accordata.
La seduta è sospesa dalle ore 12:13 alle ore 12:38 e alla
ripresa dei lavori riassume la presidenza il presidente
Bertin.
Bertin (Presidente) -
Riprendiamo i lavori del Consiglio.
La parola al consigliere Manfrin.
Manfrin (LEGA VDA) -
Per chiedere una breve sospensione a
nome dei gruppi di minoranza.
Presidente -
Va bene.
La seduta è sospesa dalle ore 12:39 alle ore 12:54.
Bertin (Presidente) -
Riprendiamo. Ci sono richieste di
intervento? Non ne vedo. Sono le ore 12:55, a questo punto
sospendiamo i lavori del Consiglio che sono aggiornati alle ore
15:00.
---
La seduta termina alle ore 12:55.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK