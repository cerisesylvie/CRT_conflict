Consiglio Regionale della Valle d'Aosta - Oggetto del Consiglio n. 1928 del 27 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
CREDITO
Consorzi garanzia fidi
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1928 del 27 luglio 2011 - Resoconto
OGGETTO N. 1928/XIII - Disegno di legge: "Disposizioni in
materia di contributi a sostegno delle imprese e dei liberi
professionisti aderenti agli enti di garanzia collettiva dei Fidi -
Confidi della Regione autonoma Valle d'Aosta/Vallée d'Aoste.
Abrogazione della legge regionale 27 novembre 1990, n. 75".
Articolo 1
(Finalità e oggetto)
1. La Regione autonoma Valle d'Aosta/Vallée d'Aoste, al fine
di favorire lo sviluppo economico delle imprese e l'attività delle
libere professioni operanti sul territorio regionale, promuove la
concessione di contributi a favore di imprese e di liberi
professionisti per il tramite degli enti di garanzia collettiva dei
Fidi, di seguito denominati Confidi, ai quali la Regione ha aderito
ai sensi delle leggi regionali 11 agosto 1976, n. 32 (Adesione
della Regione al Consorzio garanzia fidi fra gli industriali della
Valle d'Aosta. Concessione di garanzia fideiussoria e di contributo
in conto interessi), 16 giugno 1978, n. 22 (Adesione della Regione
al Consorzio garanzia fidi fra gli albergatori della Valle d'Aosta.
Concessione di garanzia fideiussoria e di contributo in conto
interessi), 16 giugno 1978, n. 23 (Adesione della Regione al
Consorzio confidi fra gli artigiani dell'Associazione artigiani
Valle d'Aosta. Concessione di garanzia fideiussoria e di contributo
in conto interessi), 16 giugno 1978, n. 25 (Adesione della Regione
al Consorzio Confidi fra i commercianti della Valle d'Aosta.
Concessione di garanzia fideiussoria e di contributo in conto
interessi), 24 agosto 1982, n. 43 (Adesione della Regione al
Consorzio garanzia fidi fra gli agricoltori della Valle d'Aosta.
Concessione di garanzia fideiussoria e di contributo in conto
interessi), nonché ai Confidi risultanti da future aggregazioni o
fusioni dei medesimi, purché iscritti all'albo degli intermediari
finanziari di cui all'articolo 106 del decreto legislativo 1°
settembre 1993, n. 385 (Testo unico delle leggi in materia bancaria
e creditizia).
2. I contributi sono concessi in regime de minimis ai sensi
della normativa comunitaria vigente.
Articolo 2
(Soggetti beneficiari)
1. Possono beneficiare dei contributi di cui alla presente
legge le imprese e i soggetti esercenti le libere professioni
operanti sul territorio regionale che aderiscono, in qualità di
socio, ai Confidi di cui all'articolo 1 e che abbiano effettuato
una delle operazioni di cui all'articolo 4 avvalendosi di un
finanziamento da parte di un intermediario finanziario.
Articolo 3
(Determinazione dei contributi)
1. I contributi di cui alla presente legge sono diretti
all'abbattimento degli interessi praticati dagli intermediari
finanziari per il finanziamento di una operazione di cui
all'articolo 4 e consistono in una sovvenzione diretta in denaro
calcolata ex post.
2. L'entità del contributo è determinata dai singoli Confidi
nella misura massima del 75 per cento della quota di interessi
sostenuta dal soggetto beneficiario, a decorrere dal 1° gennaio
2011, nell'anno solare antecedente a quello della concessione del
contributo, e, in ogni caso, nei limiti delle risorse finanziarie
disponibili sul bilancio regionale.
3. L'entità del contributo non può comunque superare il 75
per cento del miglior tasso individuato tra le varie convenzioni
stipulate dai Confidi con le banche e applicabile ad operazioni
omogenee.
4. I contributi sono retrocessi al soggetto beneficiario per
il tramite dei Confidi.
Articolo 4
(Operazioni finanziabili)
1. Sono finanziabili mediante i contributi di cui
all'articolo 3 le seguenti operazioni:
a) di investimento, intendendosi per tali le spese sostenute
dai soggetti beneficiari per:
1) l'acquisto, compreso il terreno, l'ampliamento, la
ristrutturazione e l'ammodernamento di beni immobili;
2) l'acquisto di attrezzature, impianti, arredi e
infrastrutture, comprese quelle relative al risparmio energetico e
alla riduzione delle sostanze inquinanti, da destinare alle
attività dei soggetti beneficiari;
3) l'acquisto e l'impianto di aziende, compreso l'avviamento,
la promozione e la distribuzione di prodotti aziendali, nonché
l'attività di ricerca e l'acquisto di brevetti;
b) finalizzate al consolidamento del debito a breve termine
attraverso convenzioni con le banche. Tali convenzioni devono
prevedere:
1) che i finanziamenti concessi a ciascun soggetto
beneficiario non superino l'importo di 300.000 euro;
2) che la durata dell'ammortamento dei finanziamenti sia
compresa tra i 19 e i 180 mesi;
3) che il tasso applicato dalle banche ai finanziamenti non
superi il valore ottenuto dall'EURIBOR a 6 mesi, rilevato come da
prassi di ogni singola banca convenzionata, maggiorato del 4 per
cento;
4) che il tasso dei finanziamenti a medio e lungo termine
risulti inferiore di almeno un punto percentuale rispetto a quello
dei finanziamenti a breve termine oggetto di
consolidamento;
c) finalizzate al reperimento delle risorse necessarie a
consentire il conferimento a fondi pensione a base territoriale
regionale del trattamento di fine rapporto maturando;
d) di anticipazione su cessioni di credito commerciali
(factoring);
e) di investimento realizzate attraverso lo strumento della
locazione finanziaria.
Articolo 5
(Modalità di erogazione dei contributi)
1. I Confidi, entro il 15 novembre di ogni anno, comunicano
alla struttura regionale competente in materia di rapporti con i
Confidi, di seguito denominata struttura competente, l'elenco dei
soggetti beneficiari che hanno fatto richiesta di contributo per
l'anno in corso e la relativa stima complessiva.
2. I Confidi, entro il 30 settembre di ogni anno, inoltrano
alla struttura competente il rendiconto contenente il riepilogo dei
contributi, relativi all'anno solare antecedente, da riconoscere ai
soggetti beneficiari.
3. La struttura competente provvede a verificare, anche a
campione, la destinazione dei contributi. A tal fine, richiede ai
Confidi la documentazione attestante le operazioni di finanziamento
contratte dai soggetti beneficiari.
4. A seguito delle verifiche di cui al comma 3, la struttura
competente eroga i contributi ai Confidi che provvedono, entro 30
giorni dalla data dell'erogazione stessa, a dare disposizioni agli
intermediari finanziari per la liquidazione ai soggetti
beneficiari.
Articolo 6
(Rinvio)
1. La Giunta regionale definisce, con propria deliberazione,
le modalità e i criteri per l'erogazione dei contributi previsti
dalla presente legge e ogni altro adempimento o aspetto, anche
procedimentale, relativo alla concessione dei medesimi.
Articolo 7
(Disposizioni transitorie)
1. I Confidi che alla data di entrata in vigore della
presente legge non risultino ancora iscritti all'albo di cui
all'articolo 106 del d. lgs. 385/1993, ma abbiano provveduto ad
avviare le procedure per l'iscrizione al medesimo, sono
autorizzati, fino all'anno 2012, a gestire i contributi previsti
dalla presente legge.
2. Il comma 3 dell'articolo 3 si applica alle operazioni di
credito sottoscritte successivamente all'entrata in vigore della
presente legge.
Articolo 8
(Abrogazioni)
1. Sono abrogati:
a) la legge regionale 27 novembre 1990, n. 75;
b) l'articolo 55 della legge regionale 15 dicembre 2003, n.
21;
c) l'articolo 16 della legge regionale 9 dicembre 2004, n.
30;
d) l'articolo 27 della legge regionale 15 dicembre 2006, n.
30;
e) l'articolo 8 della legge regionale 29 marzo 2007, n.
4;
f) l'articolo 17 della legge regionale 24 dicembre 2007, n.
34;
g) l'articolo 2, commi 1, 2, 3, 4, 5 e 6, della legge
regionale 23 gennaio 2009, n. 1;
h) l'articolo 26 della legge regionale 11 dicembre 2009, n.
47;
i) l'articolo 3, commi 1, 2, 3, 4 e 5 della legge regionale
18 gennaio 2010, n. 2.
Articolo 9
(Disposizioni finanziarie)
1. L'onere complessivo derivante dall'applicazione della
presente legge è determinato in euro 5.780.000 per l'anno 2011 e in
euro 5.280.000 a decorrere dall'anno 2012.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013 nelle unità previsionali di base 1.11.1.20.
(Interventi per favorire l'accesso al credito) e 1.10.3.20.
(Interventi finalizzati alla promozione di investimenti nel settore
agricolo e agroalimentare).
3. Al finanziamento dell'onere di cui al comma 1 si provvede
mediante l'utilizzo delle risorse iscritte nello stesso
bilancio:
a) nell'UPB 1.11.1.20: euro 5.730.000 nel 2011 e annui euro
5.230.000 per gli anni 2012 e 2013;
b) nell'UPB 1.10.3.20: annui euro 50.000 per gli anni 2011,
2012 e 2013.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente
- Prima di procedere all'esame del disegno di
legge, ricordo che a questa Presidenza sono stati consegnati la
relazione del collega Salzone in merito al progetto di legge n. 148
e quattro emendamenti dell'Assessore Lavoyer; la relazione del
collega Rosset per il disegno di legge n. 149; la relazione del
collega Crétaz per il disegno di legge n. 151 più tre emendamenti
dell'Assessore Lavoyer; la relazione del collega Prola al disegno
di legge n. 145, un emendamento presentato dall'Assessore Zublena e
due emendamenti presentati dai gruppi ALPE e PD; due emendamenti
firmati dai colleghi Rini, Salzone, Crétaz, Caveri, Empereur,
Bertin, Donzel, La Torre, Lattanzi e Zucchi sulla proposta di legge
n. 146; la relazione del Consigliere Crétaz per la proposta di
legge n. 147, un emendamento del Presidente del Consiglio Cerise,
sei emendamenti del gruppo ALPE e nove emendamenti del gruppo del
Partito Democratico.
La parola al relatore, Consigliere Salzone.
Salzone (SA-UdC-VdA)
- Grazie Presidente.
Il disegno di legge n. 148, abrogando la precedente legge
regionale 27 novembre 1990, n. 75, detta le nuove disposizioni in
materia di contributi a sostegno delle imprese e dei liberi
professionisti che aderiscono agli enti di garanzia collettiva dei
Fidi-Confidi della Regione Valle d'Aosta. La nuova proposta
legislativa in discussione introduce importanti novità per quanto
concerne le modalità di determinazione dei contributi, i soggetti
titolati alla retrocessione dei contributi e le modalità di
erogazione degli stessi, con l'obiettivo di rendere più efficace e
produttivo l'intervento della Regione.
Il disegno di legge si sviluppa in un quadro normativo generale,
influenzato fortemente dalle novità introdotte dagli accordi
internazionali conosciuti come "Basilea 2".In particolare, a
seguito della grande crisi finanziaria di questi anni e tuttora in
corso, è evidente l'insufficienza patrimoniale delle banche
attualmente regolamentata dagli accordi internazionali, ed è in
fase di studio un nuovo accordo, Basilea 3, che, con l'obiettivo di
rendere il sistema finanziario più stabile, mira ad innalzare i
requisiti minimi di capitale che le banche saranno obbligate a
detenere. Nella prospettiva di Basilea 3 quindi, anche i Confidi
saranno tenuti a rafforzare la propria dotazione di capitale per
compensare nuovi rischi. La risposta nazionale alle prescrizioni di
Basilea 2 e a quelle che saranno previste da Basilea 3 è
riconducibile alla normativa che impone l'evoluzione dei Confidi
verso un modello intermediario vigilato (previsto dall'articolo 106
del decreto legislativo n. 385/1993).
Il disegno di legge, pertanto, prevede che gli unici soggetti
abilitati a concedere i contributi saranno i Confidi iscritti
all'albo 106; è comunque previsto un iter procedurale fino all'anno
2012 per tener conto dei tempi, delle procedure necessarie per
l'istruttoria e l'iscrizione allo stesso. Il nuovo metodo di
determinazione dei contributi prevede infatti che l'agevolazione
sia calcolata nella misura del 75 percento degli interessi
effettivamente sostenuti dall'impresa e, comunque, nei limiti delle
risorse disponibili in bilancio. Dopo tale intervento si auspica
che la maggiore attenzione prodotta in capo alle imprese, nel
valutare le diverse convenzioni stipulate dai Confidi con le
banche, stimoli la concorrenza del sistema. Inoltre è stato
previsto che, per le operazioni di credito poste in essere in data
successiva all'entrata in vigore della legge, l'entità del
contributo non possa comunque superare il 75 percento del miglior
tasso individuato fra le varie convenzioni stipulate dai Confidi
con le banche ed applicabile ad operazioni omogenee. Quindi, al
fine di rendere comparabili fra loro le convenzioni, sarà
necessario, da parte dei Confidi, stipulare convenzioni più
omogenee sulla base di uno schema standard, che consenta alle
imprese di individuare più facilmente le condizioni migliori.
Pertanto le dichiarazioni dei responsabili dei diversi Confidi, in
ordine ai possibili processi di fusione ed aggregazione, sono in
linea con l'indirizzo che prevede di rivedere le convenzioni con le
banche, anche al fine di poter far valere il loro maggior peso
contrattuale.
Nel concludere questa relazione, non possiamo esimerci dal
ricordare i diversi interventi legislativi che si sono succeduti,
tutti volti a favorire in questi anni di crisi gli investimenti
fatti dalle imprese, abbattendo pertanto i costi dell'indebitamento
delle imprese stesse; basta ricordare la legge regionale n. 1/2009
(Misure regionali straordinarie ed urgenti in funzione
dell'anti-crisi per il sostegno alle famiglie e alle imprese). In
quella legge si innalzò il contributo dal 50 percento al 75
percento relativamente a tutte le operazioni di investimento
effettuate a decorrere dall'anno 2009. Con la legge n. 2/2010
(Proroga della legge dell'anno precedente di cui abbiamo appena
detto), sono stati previsti altri interventi, ovvero: il fondo
rischi costituito presso i Confidi è stato ulteriormente finanziato
per circa 5.200.000 euro; la possibilità di accedere al contributo
in conto interessi con riferimento alle operazioni di anticipazione
su cessioni di credito commerciale è stata estesa a tutte le
imprese ed a tutti i consorzi (in precedenza solo il Consorzio fidi
industriali usufruiva di tale concessione).
In conclusione, si ritiene di poter affermare che con questa
nuova normativa si è dato corso ad una razionalizzazione del
sistema, consentendo alla struttura imprenditoriale di operare in
termini di semplificazione e di omogeneizzazione a favore degli
operatori del settore. Grazie.
Presidente
- Ricordo che l'atto ha avuto parere
favorevole a maggioranza, con nuovo testo, della II Commissione e
che sono stati presentati quattro emendamenti dall'Assessore
Lavoyer.
Dichiaro aperta la discussione generale.
La parola al Consigliere Lattanzi.
Lattanzi (PdL)
- Grazie Presidente.
In un mondo che cambia molto velocemente e con accelerazioni
dovute a norme ed a situazioni di tipo internazionale, non potevamo
non prevedere che prima o poi avremmo dovuto mettere mano alla
regolamentazione per la concessione dei contributi, al ruolo che la
Regione, con il suo intervento in materia finanziaria ed economica
a favore dei cittadini e delle imprese, non ci portasse prima o poi
a ragionare su una modifica come quella che viene proposta dal
disegno di legge. È evidente che siamo in un mondo nel quale, da
una parte, c'è la necessità di essere meno burocratici, più
efficienti ed efficaci; dall'altra, c'è un mondo che chiede
garanzie, maggiori patrimonializzazioni, leggi nazionali ed
internazionali che impongono, con Basilea 2 e quello che arriverà
con Basilea 3, strutture diverse di garanzia per quanto riguarda il
ruolo degli intermediari. In questa logica di cambiamento vanno le
modifiche che con il disegno di legge si apportano al ruolo attivo
e propositivo che la Regione ha e vuole mantenere nel campo del
sostegno, in particolare alle imprese, quindi alle attività
produttive ed a quei posti di lavoro di cui abbiamo appena parlato.
In parte dobbiamo dire che sono norme dovute alle modifiche di
legge ed alle evoluzioni che ci stanno venendo incontro;
dall'altra, è anche un'opportunità per fare in modo che
l'intervento della Regione sia più corretto, più etico e più
giusto, finanziariamente più giustificabile all'occhio del
cittadino. Era insostenibile ormai continuare a dare un sostegno in
termini di garanzie e di contributi sui tassi di interesse ad una
moltitudine di convenzioni che mettevano in una vera e propria
giungla normativa la Regione e il suo ruolo propositivo. Credo che
sia anche questo un atto politicamente dovuto: il fatto che questa
Amministrazione si doti di una serie di indirizzi e di norme che
garantiscono che l'utilizzo del denaro pubblico a garanzia delle
imprese trovi una sua efficienza sul mercato. Significa non essere
succubi di cartelli bancari o di convenzioni o di rapporti plurimi
che, oggettivamente, poco giustificavano una presenza della Regione
con le risorse pubbliche a sostegno dell'abbattimento dei tassi di
interesse.
Oggi, con questo disegno di legge, affrontiamo tre tematiche:
quella dell'utilizzo del denaro pubblico che ha bisogno di
efficienza, trasparenza, correttezza e di un uso etico; abbiamo la
necessità di sburocratizzare i processi e di eliminare una giungla
di situazioni dove era difficile muoversi; in terzo luogo fare in
modo che le garanzie pubbliche siano a sostegno di intermediari che
garantiscono una trasparenza nelle operazioni ed una reale
efficienza a favore degli utenti che, in questo caso, sono le
imprese. Non era sfuggito a nessuno che alcuni intermediari, in
realtà, anche con la volontà di utilizzo e di contributo, facevano
diventare i loro clienti succubi di un sistema bancario che in
questa Regione aveva acquisito un atteggiamento maggiormente
costoso rispetto ad altre zone d'Italia.
Credo che possiamo sostenere questo disegno di legge, nella
convinzione, come amministratori di risorse pubbliche, di approvare
un disegno di legge che dia a noi, amministratori, la coscienza e
la consapevolezza di mettere in campo tutto quello che è eticamente
giustificabile, per sostenere le nostre imprese attraverso una
presa di coscienza che il mondo cambia, che nuove norme si
affacciano nell'intermediazione finanziaria e la necessità che il
denaro pubblico venga ben indirizzato ed arrivi là dove vogliamo
che arrivi, cioè a sostegno delle imprese e della loro garanzia
patrimoniale. Questo è il motivo per cui anche il nostro gruppo
voterà con convinzione questo disegno di legge; è una convinzione
dettata dall'esigenza delle imprese di essere sostenute nel
rapporto con le banche e dal fatto che anche le banche necessitano
di avere di fronte un interlocutore maggiormente competitivo che
possa...non dico imporre, ma almeno negoziare le condizioni
migliori per i propri utenti e possa mettere gli intermediari
finanziari nelle condizioni di operare all'interno di norme in
maniera trasparente, efficace e soprattutto a favore delle proprie
imprese.
Con queste argomentazioni - quindi tralascerò la dichiarazione
di voto, Presidente, considerando questa già una dichiarazione di
voto - sosteniamo questo disegno di legge in maniera convinta e lo
voteremo favorevolmente.
Presidente
- La parola al Consigliere Donzel.
Donzel (PD)
- Arriva a compimento non tanto un iter
legislativo, ma un iter di accordo fra consorzi che, se in un primo
tempo pareva doversi concretizzare in un unico soggetto regionale,
ci pone di fronte, ancora oggi, ad una pluralità di soggetti, due
grandi soggetti, ma con alcuni piccoli soggetti, in particolare
l'area degli agricoltori che non aderisce a questo gruppo, che era
libero peraltro.
Sicuramente su questo percorso hanno influito leggi
internazionali, come ha ricordato il collega Salzone, che rendono
necessari questi accorpamenti, queste aggregazioni al fine di dare
quella solidità che possa permettere di rispettare le norme
burocratiche che prevedono il riconoscimento di questi Confidi, al
fine di ricevere i finanziamenti regionali. Quindi certamente
questo incide. È piuttosto sulle conseguenze che mi permetto di
nutrire qualche dubbio, non tanto sul termine dell'operazione in
sé, che è positiva, ma sul fatto che dei soggetti diversi si
alleino fra di loro su un territorio piccolo come il nostro per
pesare di più.
Rispetto a quanto sostiene il collega Lattanzi, permettetemi di
avere qualche dubbio in più, perché ritengo che in questo momento
le banche siano davvero un vero e proprio ostacolo allo sviluppo e
non credo che, di per sé, l'aver creato questi consorzi possa dare
loro chissà che peso nei confronti di banche che hanno una portata
ormai internazionale, e quindi non rispondono a logiche
territoriali, a meno che - qui piuttosto c'è da auspicare in questo
un forte ruolo di pressione da parte dell'Amministrazione regionale
- si riesca in qualche modo a sostenere i Confidi in questa
difficile mediazione. Perché la vedo un po' dura, anche per questi
Confidi, andare a trattare con delle banche che rispondono a delle
logiche internazionali e che non hanno quella sensibilità che
abbiamo magari noi, del tenere a cuore a fondo lo sviluppo della
nostra regione, ma devono rispondere a logiche di tassi di
interesse, e quant'altro! E sappiamo quanto questa cosa qui si
ripercuota in termini negativi in Valle d'Aosta, tanto più là dove
c'è quella sensazione che qui c'è un sostegno positivo da parte
dell'Amministrazione pubblica, e magari c'è la possibilità di
guadagnarci di più per le banche. Quindi, da questo punto di vista,
sono un po' scettico sugli esiti, pur riconoscendo l'evidente
necessità dal punto di vista organizzativo per il riconoscimento di
questi enti.
Resta naturalmente fondamentale in questo provvedimento di legge
l'articolo 1, dove si esplicita che la Regione Valle d'Aosta si
muove a sostegno di questi Confidi, in un'ottica di sostegno delle
imprese e dello sviluppo economico...su questo, naturalmente, non
possiamo che essere d'accordo. Invece qualche perplessità rimane su
questo fatto che, tutto sommato, non si è riusciti nell'operazione
di un'aggregazione compiuta di tutti i soggetti, ma esistono dei
soggetti che ancora devono decidere le loro sorti e quindi, fermo
restando questi dubbi, permane una certa perplessità da parte
nostra che si creino effettive condizioni di concorrenzialità, e
soprattutto di forza nei rapporti delle banche rispetto a questa
operazione.
Presidente
- La parola al Consigliere Bertin.
Bertin (ALPE)
- Grazie Presidente.
Le Confidi hanno svolto e svolgono un ruolo fondamentale per il
sostegno dell'economia in Valle d'Aosta, in particolar modo per le
piccole e medie imprese, garantendo e cercando di sostenere queste
piccole e medie imprese. In Valle d'Aosta, come altrove, da decenni
svolgono questa funzione egregiamente. Purtroppo in Valle d'Aosta,
come si evidenzia da tanti anni, il costo del denaro è superiore
alle altre regioni italiane, nonostante non vi siano particolari
insolvenze o problemi diversi: questo è dovuto al crearsi di
cartelli, è un mercato che, viste le dimensioni, non funziona
perfettamente.
Questo intervento legislativo va, da una parte, a perseguire gli
obiettivi di Basilea 2, e non può che essere visto positivamente,
visto che con Basilea si vuole dare maggiore sicurezza e solidità
al mercato, visti i risultati dei mercati finanziari degli ultimi
anni con le crisi economiche che si sono susseguite. È un fatto
positivo che vi sia maggiore solidità e sicurezza a questo mercato.
Nel caso specifico si sono evidenziate, da parte delle Confidi,
nelle audizioni, oltre che l'adesione a livello di principio a
questa iniziativa, delle preoccupazioni soprattutto per quel che
riguarda la fase transitoria e per quel che riguarda i contratti
già stipulati in passato dalle imprese; conseguenze che, da quanto
riportato in commissione, soprattutto per le aziende più deboli e
per le micro imprese rischiano di avere degli effetti negativi e
creare sul sistema produttivo locale, che è costituito in parte da
piccole e piccolissime imprese, degli effetti negativi. Effetti
negativi che speriamo minimi, ma che ci fanno preoccupare sugli
effetti di questa iniziativa legislativa.
Fortunatamente, a nostro avviso, diversamente da quanto
auspicato tempo fa dalla Giunta regionale invitando alla creazione
di una Confidi unica, non si è raggiunto questo obiettivo, e oggi
sappiamo che già una Confidi è iscritta all'ex articolo 107 del
Testo unico e che quindi sarà in grado di superare questo
passaggio, e un'altra Confidi si sta iscrivendo; pertanto, mal che
vada, almeno alle imprese valdostane è concessa la possibilità di
scegliere fra due Confidi. Questo di per sé è positivo, perché il
mercato crea concorrenza e dà possibilità di scelta.
Dal punto di vista generale non ci sarà un risparmio di risorse
della Regione, si è evidenziato anche in commissione; si spera che,
come effetto, si abbia una maggiore efficienza dell'esborso
regionale, auspicando una diminuzione dell'interesse pagato dalle
aziende. In altre Regioni si è provveduto in modo diverso a questa
riforma che riguarda un po' tutte le Confidi nazionali,
coinvolgendo maggiormente le Confidi e le Camere di commercio,
creando un sistema diverso, cercando di mirare di più e nel darsi
degli obiettivi comuni.
In ogni caso, al di là delle preoccupazioni, abbiamo qualche
perplessità sull'operazione, che ci induce ad esprimere un voto di
astensione rispetto al provvedimento.
Presidente
- Se non ci sono altri interventi, dichiaro
chiusa la discussione generale.
La parola all'Assessore al bilancio, finanze e patrimonio,
Lavoyer.
Lavoyer (FA)
- Grazie Presidente.
Due brevissime considerazioni. Innanzitutto un ringraziamento
non solo formale al relatore, alle commissioni, ai rappresentanti
delle Confidi, perché oggi arriviamo a questo dibattito in aula,
dopo un lavoro che si è protratto per mesi, con un approfondito
coinvolgimento degli attuali soggetti esistenti, quindi i
presidenti e le strutture tecniche delle varie Confidi, con un
obiettivo comune: quello di modernizzare la macchina, attualizzare
un meccanismo che è importante per quanto riguarda il sostegno alle
attività produttive, e soprattutto al tessuto di piccole imprese,
come è caratterizzato quello valdostano. Un meccanismo che comunque
richiedeva, anche alla luce di legislazioni
in itinere
, una
modificazione che peraltro farà raggiungere proprio quegli
obiettivi sui quali sono intervenuti i colleghi, che ringrazio per
le loro osservazioni puntuali, e che dovrebbero proprio fugare le
preoccupazioni emerse dagli interventi - peraltro costruttivi -
dell'opposizione.
Le modifiche che andiamo ad approvare vanno nella direzione di
far sì che il soggetto, che chiede un finanziamento alle banche,
abbia un costo del denaro notevolmente inferiore; essendo il
contributo della Regione una percentuale calcolata sugli interessi
permetterà, anche a quest'ultima di risparmiare. Perché queste
modifiche vanno in quella direzione? Anzitutto perché meno soggetti
ci sono a contrattare e più sono uniti nella contrattazione con gli
istituti di credito, maggiore è la loro forza. Questo è oggettivo,
perché per gli istituti di credito la contrattazione con una
singola Confidi, che magari non ha neanche una grande importanza e
pochi iscritti, può essere meno appetibile rispetto ad un accordo
positivo con le due Confidi che si vanno delineando sullo scenario,
che sono, da una parte, la Valfidi insieme al CTS, e l'attuale
Confidi albergatori con la Confidi industriali, dall'altra, che
sono certamente due realtà importanti. Quindi già la forza di
questa aggregazione avrà il suo impatto. La possibilità di ottenere
delle convenzioni senz'altro migliori di quelle precedenti viene
dal fatto che, essendo uno dei compiti delle varie Confidi di dare
delle garanzie sui prestiti che le banche danno agli associati,
garanzie supportate dall'intervento della Regione, nel momento in
cui queste saranno vigilate in Banca d'Italia, queste garanzie
hanno un peso totalmente diverso sul patrimonio delle banche. Anche
questa sarà un
atout
in più per cercare di ottenere delle
convenzioni favorevoli.
Poi la legge prevede un altro aspetto importante, che invoglierà
tutti a cercare di ottenere con le banche convenzioni il più
possibile favorevoli, perché l'Amministrazione regionale, per la
stessa tipologia di intervento, cercherà di tenere come parametro
di riferimento il costo del denaro più favorevole
all'Amministrazione. Quindi a noi pare che proprio tutti questi
interventi vadano nella direzione, da una parte, di modernizzare la
macchina; dall'altra, di rafforzare ed annullare le preoccupazioni
che sono emerse dai tre interventi dei colleghi Donzel e
Bertin.
Quindi noi diamo un giudizio estremamente positivo,
sottolineando anche che il coinvolgimento delle varie Confidi è
sempre avvenuto in un confronto franco, non c'è mai stata alcuna
forzatura, e lo scenario che si sta delineando, in base anche alle
comunicazioni ufficiali che ci sono pervenute, relative alla
creazione di un'unica Confidi industriali e albergatori e ad una
fusione fra la Confidi commercianti e Valfidi, semplificherà
l'attuale situazione, dando anche degli strumenti più moderni e più
celeri e precisi anche agli operatori economici.
Infine ringrazio per il lavoro complesso ed articolato i
dirigenti dell'Assessorato ed i dirigenti del Consiglio, che hanno
supportato le commissioni per creare il testo che oggi è in
discussione. Illustro brevemente i quattro emendamenti presentati,
puramente di carattere tecnico-formale, che ci sono stati suggeriti
dalle strutture tecniche; sono soprattutto delle precisazioni che
non vanno a stravolgere nel contenuto l'articolato.
Presidente
- La parola al Presidente della Regione,
Rollandin.
Rollandin (UV)
- Grazie Presidente. L'illustrazione che è
stata fatta da parte del relatore, che ringrazio, è stata
esauriente. L'Assessore ha già detto della validità
dell'intervento.
Solo una nota in riferimento alla sottolineatura del collega
Bertin sulla concorrenza in questo campo. La concorrenza è fatta
sul miglior prezzo, non sull'esistenza di più Confidi, perché più
Confidi indeboliscono questo ragionamento; prova ne sia che la
Liguria - che non è sospetta di interventi affini o collegabili con
la nostra esigenza di andare verso una Confidi unica - ha fatto la
stessa operazione, ma portando ad un obbligo: a livello regionale
hanno registrato la possibilità di intervenire finanziariamente a
sostegno delle Confidi, a condizione che si arrivasse ad una
Confidi unica.
Qui la procedura è stata in qualche modo mediata dalla
possibilità di avere un po' di tempo per giungere in "ex 106", ma
voglio dire che fondamentalmente le osservazioni che sono state
fatte ad un'accelerazione di questo processo che dovrà prima o poi
arrivare a quella conclusione, è che da una parte la bancabilità
per le imprese è un problema oggi veramente urgente. Noi abbiamo le
banche che chiedono per le piccole e medie imprese il rating,
cercano di capire qual è il rating di queste imprese: ma come si fa
a costruire, per delle mini realtà come le nostre, degli elementi
tali da raggiungere questo obiettivo? Allora ecco che deve
intervenire il fatto delle garanzie maggiori che ci sono con questo
processo.
Credo che nella sostanza l'intervento vada nella logica di
semplificare, ridurre i costi per l'Amministrazione ed agevolare
gli interventi per le imprese: questo è l'obiettivo che è raggiunto
sicuramente con questa impostazione.
Presidente
- Procediamo ora all'analisi del testo.
Ricordo che si esamina il nuovo testo della II Commissione.
All'articolo 1 vi è l'emendamento n. 1 dell'Assessore Lavoyer,
che recita:
Emendamento
Al comma 1 dell'articolo 1 le parole "l'attività delle libere
professioni" sono sostituite dalle seguenti "l'attività dei
soggetti esercenti le libere professioni".
Pongo in votazione l'articolo 1 nel testo così emendato:
Articolo 1
(Finalità e oggetto)
1. La Regione autonoma Valle d'Aosta/Vallée d'Aoste, al fine
di favorire lo sviluppo economico delle imprese e l'attività dei
soggetti esercenti le libere professioni operanti sul territorio
regionale, promuove la concessione di contributi a favore di
imprese e di liberi professionisti per il tramite degli enti di
garanzia collettiva dei Fidi, di seguito denominati Confidi, ai
quali la Regione ha aderito ai sensi delle leggi regionali 11
agosto 1976, n. 32 (Adesione della Regione al Consorzio garanzia
fidi fra gli industriali della Valle d'Aosta. Concessione di
garanzia fideiussoria e di contributo in conto interessi), 16
giugno 1978, n. 22 (Adesione della Regione al Consorzio garanzia
fidi fra gli albergatori della Valle d'Aosta. Concessione di
garanzia fideiussoria e di contributo in conto interessi), 16
giugno 1978, n. 23 (Adesione della Regione al Consorzio confidi fra
gli artigiani dell'Associazione artigiani Valle d'Aosta.
Concessione di garanzia fideiussoria e di contributo in conto
interessi), 16 giugno 1978, n. 25 (Adesione della Regione al
Consorzio Confidi fra i commercianti della Valle d'Aosta.
Concessione di garanzia fideiussoria e di contributo in conto
interessi), 24 agosto 1982, n. 43 (Adesione della Regione al
Consorzio garanzia fidi fra gli agricoltori della Valle d'Aosta.
Concessione di garanzia fideiussoria e di contributo in conto
interessi), nonché ai Confidi risultanti da future aggregazioni o
fusioni dei medesimi, purché iscritti all'albo degli intermediari
finanziari di cui all'articolo 106 del decreto legislativo 1°
settembre 1993, n. 385 (Testo unico delle leggi in materia bancaria
e creditizia).
2. I contributi sono concessi in regime de minimis ai sensi
della normativa comunitaria vigente.
Consiglieri presenti: 33
Votanti e favorevoli: 26
Astenuti: 7 (Bertin, Giuseppe Cerise, Chatrian, Donzel, Carmela
Fontana, Patrizia Morelli, Rigo)
Il Consiglio approva.
Presidente
- Articolo 2: stesso risultato.
All'articolo 3 vi è l'emendamento n. 2 dell'Assessore Lavoyer,
che recita:
Emendamento
All'articolo 3, comma 1, le parole "di un'operazione" sono
sostituite dalle seguenti "di una delle operazioni".
Pongo in votazione l'articolo 3 nel testo così emendato:
Articolo 3
(Determinazione dei contributi)
1. I contributi di cui alla presente legge sono diretti
all'abbattimento degli interessi praticati dagli intermediari
finanziari per il finanziamento di una delle operazioni di cui
all'articolo 4 e consistono in una sovvenzione diretta in denaro
calcolata ex post.
2. L'entità del contributo è determinata dai singoli Confidi
nella misura massima del 75 per cento della quota di interessi
sostenuta dal soggetto beneficiario, a decorrere dal 1° gennaio
2011, nell'anno solare antecedente a quello della concessione del
contributo, e, in ogni caso, nei limiti delle risorse finanziarie
disponibili sul bilancio regionale.
3. L'entità del contributo non può comunque superare il 75
per cento del miglior tasso individuato tra le varie convenzioni
stipulate dai Confidi con le banche e applicabile ad operazioni
omogenee.
4. I contributi sono retrocessi al soggetto beneficiario per
il tramite dei Confidi.
Stesso risultato.
Presidente
- All'articolo 4 vi è l'emendamento n. 3
dell'Assessore Lavoyer, che recita:
Emendamento
Il numero 1) della lettera a) del comma 1 dell'articolo 4 è
sostituito dal seguente:
"1) l'acquisto di beni immobili, compreso il terreno,
l'ampliamento, la ristrutturazione e l'ammodernamento degli
stessi;".
Pongo in votazione l'articolo 4 nel testo così emendato:
Articolo 4
(Operazioni finanziabili)
1. Sono finanziabili mediante i contributi di cui
all'articolo 3 le seguenti operazioni:
a) di investimento, intendendosi per tali le spese sostenute
dai soggetti beneficiari per:
1) l'acquisto di beni immobili, compreso il terreno,
l'ampliamento, la ristrutturazione e l'ammodernamento degli
stessi;
2) l'acquisto di attrezzature, impianti, arredi e
infrastrutture, comprese quelle relative al risparmio energetico e
alla riduzione delle sostanze inquinanti, da destinare alle
attività dei soggetti beneficiari;
3) l'acquisto e l'impianto di aziende, compreso l'avviamento,
la promozione e la distribuzione di prodotti aziendali, nonché
l'attività di ricerca e l'acquisto di brevetti;
b) finalizzate al consolidamento del debito a breve termine
attraverso convenzioni con le banche. Tali convenzioni devono
prevedere:
1) che i finanziamenti concessi a ciascun soggetto
beneficiario non superino l'importo di 300.000 euro;
2) che la durata dell'ammortamento dei finanziamenti sia
compresa tra i 19 e i 180 mesi;
3) che il tasso applicato dalle banche ai finanziamenti non
superi il valore ottenuto dall'EURIBOR a 6 mesi, rilevato come da
prassi di ogni singola banca convenzionata, maggiorato del 4 per
cento;
4) che il tasso dei finanziamenti a medio e lungo termine
risulti inferiore di almeno un punto percentuale rispetto a quello
dei finanziamenti a breve termine oggetto di
consolidamento;
c) finalizzate al reperimento delle risorse necessarie a
consentire il conferimento a fondi pensione a base territoriale
regionale del trattamento di fine rapporto maturando;
d) di anticipazione su cessioni di credito commerciali
(factoring);
e) di investimento realizzate attraverso lo strumento della
locazione finanziaria.
Stesso risultato.
Presidente
- All'articolo 5 vi è l'emendamento n. 4
dell'Assessore Lavoyer, che recita:
Emendamento
Al comma 2 dell'articolo 5 la parola "antecedente" è
sostituita dalla seguente "precedente".
Pongo in votazione l'articolo 5 nel testo così emendato:
Articolo 5
(Modalità di erogazione dei contributi)
1. I Confidi, entro il 15 novembre di ogni anno, comunicano
alla struttura regionale competente in materia di rapporti con i
Confidi, di seguito denominata struttura competente, l'elenco dei
soggetti beneficiari che hanno fatto richiesta di contributo per
l'anno in corso e la relativa stima complessiva.
2. I Confidi, entro il 30 settembre di ogni anno, inoltrano
alla struttura competente il rendiconto contenente il riepilogo dei
contributi, relativi all'anno solare precedente, da riconoscere ai
soggetti beneficiari.
3. La struttura competente provvede a verificare, anche a
campione, la destinazione dei contributi. A tal fine, richiede ai
Confidi la documentazione attestante le operazioni di finanziamento
contratte dai soggetti beneficiari.
4. A seguito delle verifiche di cui al comma 3, la struttura
competente eroga i contributi ai Confidi che provvedono, entro 30
giorni dalla data dell'erogazione stessa, a dare disposizioni agli
intermediari finanziari per la liquidazione ai soggetti
beneficiari.
Stesso risultato. Articolo 6: stesso risultato. Articolo 7:
stesso risultato. Articolo 8: stesso risultato. Articolo 9: stesso
risultato.
Pongo in votazione la legge nel suo complesso:
Consiglieri presenti: 33
Votanti e favorevoli: 26
Astenuti: 7 (Bertin, Giuseppe Cerise, Chatrian, Donzel, Carmela
Fontana, Patrizia Morelli, Rigo)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK