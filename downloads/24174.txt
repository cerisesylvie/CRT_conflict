Consiglio Regionale della Valle d'Aosta - Oggetto del Consiglio n. 3153 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3153 del 19 dicembre 2007 - Resoconto
OGGETTO N. 3153/XII - Interrogazione: "Situazione dei
lavoratori a tempo determinato della Verrès S.p.A.".
Interrogazione
Premesso che:
- Verrès S.p.A., industria valdostana dedita alla
monetazione, è controllata dall'Istituto Poligrafico e Zecca dello
Stato (IPZS) ed è partecipata da Finaosta S.p.A.;
- l'assessore regionale delegato aveva comunicato che Verrès
S.p.A. ha ottenuto una commessa per la fornitura di monete al
Venezuela per un valore contrattuale di 42 milioni di euro;
- che, sotto il profilo occupazionale, sono in scadenza
diversi contratti a tempo determinato e non pare che vengano tutti
rinnovati;
ciò premesso, i sottoscritti consiglieri regionali
Interrogano
l'Assessore delegato per sapere:
1) se la commessa venezuelana è stata confermata e quando è
stata avviata la relativa produzione di monete;
2) se l'avvio di tale produzione massiccia comporta un
incremento - ancorché temporaneo - della manodopera impiegata: in
caso affermativo, quali incrementi occupazionali sono previsti e
per quale periodo;
3) per quali ragioni la prossima scadenza di contratti a
tempo determinato non prevede un rinnovo complessivo dei medesimi e
se corrisponde al vero la notizia dell'esclusione di alcuni operai
precari dal ciclo produttivo.
F.to: Tibaldi - Frassy - Lattanzi - Ottoz
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- L'interrogazione chiede informazioni in
merito all'andamento della commessa venezuelana e sulla situazione
della manodopera impiegata.
Per quel che riguarda la commessa venezuelana, a fine novembre
sono state spedite 10mila tonnellate di prodotti, con un aumento
del 25% rispetto al 2006.
Parliamo ora della manodopera. Per ottenere questi risultati,
cito la fonte della "Verrès Spa": sono stati utilizzati una forza
media di 176 unità, che paragonata al 2006 ha visto un incremento;
nel 2006 c'era una forza variabile che era intorno alle 150 unità,
quindi un incremento in percentuale. Di queste - perché nella
vostra interrogazione chiedete ancora precisazioni - 86 persone
sono con contratto a tempo determinato; questi contratti hanno
delle piccole oscillazioni, comunque è previsto che questa
occupazione resterà costante fino a maggio del prossimo anno.
Va specificato che alcuni contratti avranno delle scadenze
durante la fermata natalizia, comunque l'azienda si comporterà,
come sempre, rinnovando i contratti necessari per lavorare ai ritmi
necessari; evidentemente non verranno confermati quei contratti che
per vari motivi avessero dimostrato un'incompatibilità del
lavoratore nei confronti delle lavorazioni che vengono portate
avanti nella "Verrès Spa". Questo mi sembra di capire da quello che
mi dice la Verrès: se ci fosse qualche lavoratore che non ha
fornito le prestazioni minime necessarie, in quei casi non
verrebbero rinnovati i contratti. In conclusione, come precisato
prima, il numero resterà più o meno costante.
Mi segnalano ancora che una decina di contratti e nuovo
personale sono stati introdotti proprio a inizio novembre.
Presidente
- La parola al Vicepresidente Tibaldi.
Tibaldi (CdL)
- La sua risposta, Assessore, è alquanto
arida, perché al di là dei numeri che ha fornito, forse non ha una
grande conoscenza di come funziona l'organizzazione del lavoro
nella "Verrès Spa"...
(interruzione del Presidente della Regione, fuori
microfono)
...no, è un'azienda anche nostra, la "Verrès Spa" è partecipata
anche dalla Regione. Nonostante le sue affermazioni entusiastiche
di inizio ottobre, dove dice che la "Verrès Spa" va a gonfie vele,
se questa interrogazione come altre vengono proposte
sull'argomento, evidentemente non tutto funziona in maniera così
idilliaca.
In particolare ci siamo soffermati su una commessa importante
come quella del Venezuela, che è già stata trattata anche in
quest'aula, una commessa che è particolarmente importante per la
quantità di moneta che deve essere prodotta per questo stato
sudamericano e che comporta anche alcuni problemi organizzativi e
finanziari per la Verrès Spa, perché è una commessa di 42 milioni
di euro, come è stato indicato, ma c'è la paura di cadere in uno
stress finanziario e produttivo dovuto alle dimensioni dell'impegno
assunto da "Verrès Spa".
Prendiamo atto oggi che lei ci dice che a fine novembre sono
state spedite 10mila tonnellate di prodotto, ma l'altro aspetto che
desta preoccupazione è quello occupazionale. Al di là del comparto
di lavoratori a tempo indeterminato, c'è una quota di lavoratori a
tempo determinato, che sono flessibili giustamente; però di quegli
86 che lei ha detto che saranno confermati fino a maggio 2008 con
piccole oscillazioni, queste piccole oscillazioni si traducono in
nuovi lavoratori che vengono formati e altri lavoratori che si sono
già specializzati, che vengono lasciati a casa proprio adesso - ed
è una cosa giusta che lei ha detto - durante la pausa natalizia. È
una sorta di precariato che va avanti a singhiozzo, di
stabilizzazione del rapporto di lavoro che non viene poi mai
conseguita. Sentivo prima il collega Sandri, che faceva riferimento
ad altri comparti del settore regionale, dove la stabilizzazione
rimane una chimera, dove non si riesce a conseguire: la "Verrès
Spa" ricade con una straordinaria regolarità (in senso negativo
naturalmente) in questo fenomeno.
Le chiediamo, Assessore, che ci sia molta attenzione da parte
dell'Assessorato nei confronti di queste modalità di conferma dei
contratti, perché l'azienda è partecipata da Finaosta e quindi non
lasciamo sempre ai soliti dirigenti la gestione e poi ci occupiamo,
noi saltuariamente in IV Commissione o lei nel suo Assessorato, di
quello che succede nell'azienda, quando magari è troppo tardi.
Verifichiamo come vengono confermati determinati contratti, perché
c'è gente che ha un'età tipo la nostra che vive ancora di contratti
a tempo determinato e si vede non confermare il proprio rapporto di
lavoro, a scapito di altre persone che è giusto che vengano immesse
nell'azienda, ma che li scavalcano e li estromettono dal settore
produttivo. Oggi, essere estromessi dal settore produttivo ad
un'età di 40-50 anni, significa che è molto difficile rientrarci,
specie in una regione come la nostra dove non c'è una grande
vocazione imprenditoriale e soprattutto il tessuto produttivo è
composto da piccole imprese e non da grandi industrie.
Le chiederei, Assessore, al di là di quella risposta sommaria
che è stata data a queste domande puntuali, che ci sia un
interessamento nei confronti dell'amministratore delegato che
immagino lei conosca bene, affinché determinati rapporti di lavoro
non vengano considerati semplicemente come numeri, ma abbiano una
considerazione di umanità e di professionalità per certe
specializzazioni che sono maturate nel tempo, a maggior ragione
adesso che possono servire per l'ottemperanza di quella grande
commessa che è stata assunta con il Venezuela e che comporta degli
impegni in termini di tempo, quantità e qualità di prodotto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK