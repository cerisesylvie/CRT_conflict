Consiglio Regionale della Valle d'Aosta - Oggetto del Consiglio n. 774 del 30 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 774 del 30 luglio 2004 - Resoconto
OGGETTO N. 774/XII - Comunicazioni del Presidente della Regione
e dibattito sulla situazione politica.
Presidente - Riprendono i lavori.
La parola al Presidente della Regione, Perrin, per una
comunicazione.
Perrin (UV) - Pour une brève communication. La votation d'hier
sur le bilan de la Gestion extraordinaire du Casino a donné un
résultat qui a été quelque peu surprenant, pour ne pas le définir
d'autre façon. Nous le considérons quand même un épisode, une
prononciation à scrutin secret sur un thème délicat, comme a
toujours été la "question Casino", sur laquelle on a beaucoup
débattu pendant pas seulement ce début législature, mais je crois
dans toutes les législatures qui se sont ensuivies. C'est un thème
qui a toujours été très délicat et qui a souvent engagé le débat
dans cette Assemblée.
C'est vrai que le résultat de cette votation nous amène à une
réflexion politique, que la majorité, dans le peu de temps qui lui
a été concédé a déjà commencé à faire, une majorité qui s'est
constituée il y a une année, qui a porté de l'avant son programme
et qui est en train de travailler, donc une majorité qui se
reconnaît dans le Président du Gouvernement et dans les Assesseurs
qui ont été choisis pour porter de l'avant le programme de
législature. Nous sommes confrontés à un ordre du jour qui est très
important, qui aborde des thèmes importants, qui doivent être
débattus, qui doivent être approuvés pour donner des réponses.
C'est dans le sens de responsabilité de ce Gouvernement et de ce
Conseil, que je fais appel afin de pouvoir procéder à l'analyse de
cet ordre du jour, parce que l'Administration ne doit pas se
permettre des pauses. Nous avons des responsabilités politiques,
nous avons donc la nécessité de procéder pour répondre à la
collectivité aussi dans un moment assez délicat d'un point de vue
économique. Je propose donc de procéder avec responsabilité à
l'analyse de l'ordre du jour de la réunion des Chefs de groupe, il
me semble qu'il y a des positions différenciées, je demande à
l'opposition aussi ce sens de responsabilité et surtout aux forces
d'oppositions qui se sont déjà prononcées, en donnant la
disponibilité pour aborder cet ordre du jour.
Des évaluations politiques devront être faites et je vous assure
aussi que cet ordre du jour ne pourra pas se terminer aujourd'hui,
nous serons obligés de prendre toutes les initiatives possibles
pour le reproposer, parce que nous avons des devoirs et des
responsabilités politiques, nous avons un programme à faire avancer
et des réponses à donner à la collectivité valdôtaine. On n'exclue
donc pas l'évaluation aussi sur la demande de convocation même de
la part du Président, s'il sera le cas, d'un conseil
extraordinaire.
Président - Je crois que les déclarations du Président de la
Région peuvent faire l'objet d'un débat politique.
La parole au Conseiller Riccarand.
Riccarand (Arc-VA) - Rispetto alle dichiarazioni del Presidente
della Regione il nostro gruppo ritiene che non si possa considerare
il fatto di ieri sera come un semplice episodio; del resto, fin
dalla nascita questa maggioranza aveva evidenziato dei problemi di
compattezza al suo interno, fin dalla formazione iniziale della
Giunta e via via vi sono stati vari episodi in cui è emersa questa
lacerazione interna alla maggioranza. Non crediamo assolutamente
che quello che è successo ieri quindi possa essere ricondotto ad un
episodio isolato e circoscritto a una vicenda particolare di
quell'atto amministrativo: si tratta di un voto con un forte
significato politico, che indica uno scollamento all'interno della
maggioranza che regge questo Consiglio e che ha espresso questa
Giunta, rispetto alle quali riteniamo si debbano trarre delle
conclusioni. Ci rendiamo anche conto che queste conclusioni non si
possono trarre oggi, perché vi è bisogno di un tempo di riflessione
nelle forze politiche rispetto a quello che è successo, ma andare
avanti così come se niente fosse, dicendo: "si tratta di un
episodio isolato che non si riprodurrà più, che non significa
niente di per sé", non aiuta a fare della buona amministrazione.
Abbiamo criticato vari atti nel corso di quest'anno, però abbiamo
anche evidenziato una difficoltà operativa, che derivava da una
divisione all'interno delle forze di maggioranza. Ora, pensiamo che
non sia positivo nell'interesse della comunità valdostana e
dell'azione di governo continuare in questa situazione; bisogna
trovare assolutamente una via di uscita. Respingiamo quindi una
lettura riduttiva di quello che è successo, ci sembra un fatto
politicamente di grande rilievo, rispetto al quale bisogna arrivare
a delle decisioni che siano o di conferma, ma con atti espliciti da
parte delle forze politiche dell'attuale maggioranza, che rinnovano
una fiducia rispetto a questo Governo, oppure vi devono essere dei
cambiamenti che devono essere introdotti nella formula, nella
maggioranza, nella Giunta, ma sicuramente ci sembra che non si
possa andare avanti come se niente fosse.
Oggi abbiamo nell'ordine del giorno anche degli ulteriori atti
importanti, che devono essere illustrati proprio dall'Assessore,
che ieri sera ha avuto un voto negativo da parte del Consiglio e da
parte di 7 consiglieri della sua stessa maggioranza. Ci chiediamo
con quale atteggiamento ci si può mettere a discutere su atti che
vengono proposti da un Assessore che ha appena avuto un voto di
sfiducia da questo Consiglio; riteniamo quindi che oggi non si
possa procedere come se niente fosse nei lavori. Oltretutto, questo
si inserisce in una situazione in cui già vi erano problemi di
conduzione di questo Consiglio, perché abbiamo criticato e
rinnoviamo la critica sul modo con cui si è lavorato nell'ultimo
mese, per arrivare ad iscrivere troppi ordini del giorno, esaminati
troppo in fretta in commissione, ai lavori di questo Consiglio.
Abbiamo contestato e abbiamo anche detto che, proprio per senso
di responsabilità, avevamo garantito un dibattito sereno e
puntuale, ovviamente presentando i nostri punti di vista, ma senza
fare azioni di tipo ostruzionistico, però, se in una situazione in
cui vi è un Assessore che è delegittimato da un voto di Consiglio,
vi è un ordine del giorno che è stato infoltito in contrasto con il
Regolamento e si vuole continuare come se niente fosse, non siamo
d'accordo ad assecondare questo tipo di andazzo.
Presidente - La parola al Consigliere Sandri.
Sandri (GV-DS-PSE) - A nome della "Gauche Valdôtaine"
innanzitutto intendo esprimere, per chiarezza, la nostra fiducia
inalterata nel programma di questa maggioranza, nella maggioranza,
nel suo Presidente e nella Giunta regionale. Intendiamo in questo
modo confermare un progetto politico, che nasce dal risultato
elettorale delle elezioni del 2003, che sicuramente potrà essere
migliorato in futuro, ma che attualmente gode intatto della propria
validità. Abbiamo preso atto che è emerso un problema politico in
questo Consiglio regionale e pensiamo che ci debba essere il tempo,
il modo e la necessità di valutarlo nelle sedi più opportune.
Quando in un governo emerge del malessere interno credo che sia
fisiologico: a tutti può capitare una febbre, un'influenza; la cosa
importante è saperlo gestire in modo intelligente, perché questo
può essere un momento anche per ritrovare maggiore unità, maggiore
convinzione, fare anche qualche passo avanti per rendere la
maggioranza più solida e performante e quindi per lavorare meglio
tutti insieme. È con questo spirito che condividiamo le
affermazioni del Presidente della Regione.
Presidente - La parola al Consigliere Borre.
Borre (UV) - Evidentemente non consideriamo neanche noi, come
gruppo "dell'Union", l'episodio di ieri come un fatto da
trascurare, pertanto le riunioni che abbiamo tenuto ci hanno
portato a riflettere su quel fatto, la riflessione verrà portata
anche all'interno del nostro movimento. Va detto però anche che
l'episodio di ieri è circoscritto ad un argomento ben preciso: il
Casinò, argomento che aveva suscitato in passato delle forti
polemiche e quindi su quel fatto torneremo, perché forse è inoltre
necessario un confronto più approfondito anche su altri temi. Mi
sembrava peraltro, come veterano di questa Assemblea, di aver
ritrovato nella conduzione della "Giunta Perrin" già avviata un
sistematico confronto sui problemi, un approfondimento permesso ai
consiglieri; forse non è stata letta da tutti in egual maniera, o
forse la mia lettura era un po' ottimista.
Da qui però a far sì che non si possa discutere un ordine del
giorno... e già all'inizio della seduta di mercoledì mattina mi era
parso un discorso, non voglio ripetere strumentale, ma fuorviante
senz'altro, perché si condannava la Giunta per aver portato in
quest'aula una serie di atti facendo sì che le commissioni fossero
subissate dal lavoro, che i consiglieri fossero quasi controparte
di questa Giunta, mentre voglio ricordare che la "Giunta Perrin" è
l'Esecutivo di questa maggioranza. Una maggioranza che fa parte
delle commissioni, che lavora e deve lavorare per portare atti e
leggi, al fine di dare esecuzione al programma di legislazione.
Forse questo è un sistema, al contrario di quanto dichiarato da
forze di minoranza, che ha permesso a questa maggioranza di
aumentare il suo consenso, perché dare delle risposte ai cittadini
vuol dire poi essere premiati. Cosa che invece in questi 2 giorni,
all'interno di quest'aula, ritengo non sia avvenuta da parte della
minoranza e forse dovete farvi un esame di coscienza, perché non
solo non avete aumentato, ma a volte avete rischiato di perdere dei
consensi, perché fare dei continui richiami alla burocrazia o alla
formalità, anziché guardare alla sostanza, non premia perché la
gente fuori aspetta dei risultati e non della polemica sterile.
Venendo al problema di oggi, il nostro gruppo conferma la piena
fiducia nella Giunta presieduta dal Presidente Perrin; certamente
si impegna ad approfondire il fatto che ha scatenato lo "scossone"
di ieri, capirne le motivazioni a fondo, per poter continuare in
maniera forse più condivisa da tutti la strada che ci deve portare
al 2008, per concludere il programma da noi presentato ai
Valdostani.
Presidente - La parola al Consigliere Frassy.
Frassy (CdL) - Presidente Perrin, il nostro gruppo anzitutto
prende atto che, dalle dichiarazioni che lei ha fatto e che sono
state riprese dai colleghi Capigruppo di maggioranza, "Democratici
di Sinistra" e "Union", è stato evidenziato il significato politico
del voto di ieri sera: un significato che non può non essere
oggetto di una valutazione politica e su questa valutazione
politica dobbiamo chiarirci, perché abbiamo la consapevolezza che
sia questa l'aula del confronto politico, nonostante i numeri e le
responsabilità che tali numeri comportano. Quando perciò sentiamo
che il dibattito politico viene aperto, dicendo che vi è un
significato da approfondire... ma si dice: "faremo poi i dovuti
approfondimenti, nel senso che li faremo nelle sedi dei partiti",
che non sono le sedi istituzionali deputate ad affrontare problemi
della cosa pubblica, abbiamo qualche difficoltà a seguirvi su
questo ragionamento, anche perché è innegabile che il voto di ieri
sera non era il voto su un atto amministrativo.
Quando il Presidente Perrin dice che il Casinò è stato
abbondantemente discusso, noi diciamo: a maggior ragione, perché,
se il Casinò è stato abbondantemente discusso, il voto di ieri sera
ha un significato ulteriore rispetto al voto sul singolo atto
amministrativo. Noi diciamo che non è un caso che sia finita così,
perché sulla "vicenda Casinò" penso che qualche riflessione vada
fatta. Vi è qualcuno che l'ha gestita e vi è qualcuno che non l'ha
neppure discussa. La "vicenda Casinò" è stata spostata dalla
Presidenza della Regione all'Assessorato del bilancio e dobbiamo
dire che in questo anno di inizio di legislatura il Consiglio
regionale è stato sistematicamente escluso da ogni approfondimento,
anche quando erano atti dovuti che avrebbero dovuto essere portati
all'esame del Consiglio regionale.
Voglio ricordare cose già note, ma ritengo opportuno farlo in
questa sede: la legge istitutiva della "Casino S.p.A." prevede
l'obbligo che il piano di sviluppo, su cui tanto si discute, sia
una competenza del Consiglio regionale, ma è da un anno che il
piano di sviluppo sta nei cassetti dell'Assessore alle finanze. Gli
statuti della "Casino S.p.A." prevedono che vi siano le nomine di
un amministratore delegato, di un direttore generale; l'Assessore
alle finanze ha deciso di ignorare una previsione statutaria della
"Casino S.p.A.", che può essere modificata solo con un successivo
provvedimento del Consiglio regionale, e ha deciso di non
rispettare neppure questa prescrizione.
Non possiamo ignorare che sul finire della scorsa legislatura,
pur con tutte le preoccupazioni, pur con tutte le perplessità che
il nostro gruppo aveva sempre espresso su questa vicenda, bisognava
dare atto alla Giunta uscente da quella legislatura di aver portato
a un passo dalla definizione la complessa vicenda
dell'accerchiamento e dunque della trattativa con il "Grand Hôtel
Billia" e non possiamo non ricordare come questa trattativa sia
stata fatta saltare non abbiamo ancora capito come e perché, in
quanto è stata anche questa una decisione presa dall'Assessore alle
finanze. Su questa vicenda pertanto il giudizio politico è
evidente: tutta la "questione Casinò" è stata gestita in splendida
solitudine nelle sue stanze, Assessore, ignorando le previsioni
legislative delle leggi che il Consiglio si era dato, che
affidavano dei ruoli a questa Assemblea. Lei ha ignorato in maniera
sistematica, andando avanti come un carro armato; oggi i carri
armati non sono più invincibili e lei ha pagato questo scotto. Non
possiamo dire che sia un incidente di percorso, perché, se molte
volte ironizzando sul giudizio di qualcuno si dice: "sette meno",
qui è meno sette, Assessore! E meno sette pesa!
Cosa poteva dire il gruppo della maggioranza, oltre alla
laconica difesa d'ufficio della Giunta? Non poteva dire nulla, se
non
"faremo le verifiche"
, questo è il luogo deputato a fare
certe verifiche. Avete fatto il bilancio di un anno di Giunta, ma
in quel bilancio vi era un grosso buco ed era il buco del Casinò,
che è venuto a galla nella notte di ieri. Pensiamo allora che sia
irresponsabile da parte della vostra maggioranza, ma da parte dei
partiti e dei colleghi che compongono quella maggioranza continuare
a "far quadrato" su una gestione in solitario che ha impedito il
confronto politico.
Il giudizio è stato espresso in maniera inequivocabile; si
chiede di continuare come se nulla fosse accaduto e di discutere
con un Assessore che è stato sfiduciato nei fatti, perché i numeri
ci dicono che 18 è la maggioranza e sempre i numeri ci dicono che
con 7 voti in meno la maggioranza non c'era. Abbiamo dei documenti
importanti, abbiamo l'approvazione del conto consuntivo del 2003,
abbiamo la legge di assestamento del bilancio, tutti atti
importanti che vedono l'Assessore Marguerettaz direttamente
coinvolto nella loro illustrazione; di conseguenza, non possiamo
trascurare che il voto di ieri sera deve essere oggetto di una
revisione dell'assetto di Giunta. Invitiamo perciò il Presidente
Perrin, in quanto ha la responsabilità della collegialità di questa
squadra, e la maggioranza stessa a non voler forzare il confronto
politico, perché siamo disponibili a qualsiasi tipo di "tour de
force" per completare questo ordine del giorno, però non può
chiederci, Presidente, di confondere il bene dell'amministrazione,
il bene dell'interesse regionale, con l'interesse di qualcuno a
difendere delle posizioni che sono indifendibili per tutta una
serie di risultati negativi, che hanno "toccato" dei dati di grande
preoccupazione.
Il Consigliere Tibaldi nel dibattito di ieri sera diceva che la
"vicenda Casinò" va vista nella sommatoria di questi 2 bilanci, che
ci porta circa 5,5 milioni di passivo; questo è un record negativo
assoluto che non era mai stato toccato e su questo record negativo
vanno fatte delle ulteriori riflessioni. Nel chiudere questo mio
breve intervento perciò chiediamo che il dibattito politico venga
portato alle conclusioni naturali e se ci deve essere - come ha
chiesto il Capogruppo Sandri - tempo e modo per valutare questo
male interno alla maggioranza, siamo disponibili a darvi il tempo e
il modo, ma ve lo diamo da adesso, non ve lo diamo alla conclusione
dei lavori del Consiglio. Se ritenete di avere necessità di
ulteriore spazio, aspettiamo, ma il dibattito lo vogliamo fare qui
e su quel dibattito riteniamo vi sia una sostanziale priorità.
Auspichiamo che questa sensibilità possa essere condivisa anche
dalla Giunta, anche perché vorrei evidenziare che problemi grossi
questa Giunta ne ha affrontati parecchi, ma li ha affrontati con
degli approcci diversi. Sulla problematica del nuovo Ospedale e del
vecchio Ospedale, del completamento dei lavori del Presidio
ospedaliero il nostro gruppo ha riconosciuto all'Assessore Fosson
che, al di là delle sue idee - che immagino siano le idee della
Giunta e della maggioranza -, le ha confrontate, le ha portate al
vaglio delle commissioni.
L'Assessore Marguerettaz ha gestito il Casinò come se fosse cosa
propria e l'avesse gestito come cosa propria con risultati
brillanti, gli diremmo: "Assessore, non condividiamo il suo metodo
di gestione, ma le riconosciamo una capacità di gestione".
Assessore, nel momento in cui lei ha gestito come cosa propria il
Casinò, si è sovrapposto alla gestione del consiglio e di
amministrazione e si deve assumere le conseguenze politiche dei
risultati negativi di esercizio prima e dei risultati negativi del
voto di ieri notte. Non voglio anticipare altre riflessioni - che
faremo quando saranno chiari alcuni elementi su quali stiamo
facendo delle valutazioni - su quello che lei ha fatto nella
"Casino S.p.A." rispetto a quello che ha dichiarato di aver fatto,
ma di questo ne discuteremo prossimamente.
Invitiamo perciò il Presidente Perrin e la maggioranza a
prendere atto che non vi sono le condizioni per proseguire
nell'ordinarietà i lavori di questo Consiglio, se non viene
chiarito in maniera preliminare l'assetto politico all'interno
della maggioranza e della Giunta.
Presidente - La parola al Consigliere Salzone.
Salzone (FA) - Solo per dire che, ascoltando l'intervento del
Presidente Perrin, chiederemmo ai gruppi di maggioranza se sono
d'accordo per una breve interruzione, per poter discutere insieme
sul comportamento da tenere... di minoranza, ho detto maggioranza?
È un "lapsus" freudiano.
Presidente - Lei formalizza la richiesta di sospensione? Al
termine del dibattito consiliare viene fatta la sospensione?
Bene.
La parola al Consigliere Curtaz.
Curtaz (Arc-VA) - Anche per allentare la tensione, voglio dire
che forse il "lapsus" del Consigliere Salzone non era da intendersi
come se il suo gruppo facesse già parte della maggioranza, ma era
da intendersi nel senso che ieri la maggioranza è diventata
minoranza... diciamo così.
Abbiamo ascoltato attentamente gli interventi, è chiaro che si
tratta di interventi che sono stati svolti in un momento delicato.
Bisogna riconoscere la correttezza del Presidente Perrin, che ha
riferito in aula delle problematiche emerse ieri, correttezza però
parziale, perché non è sufficiente enunciare un problema, ma è
necessario anche risolverlo nelle sedi competenti e, come ha già
detto qualcuno prima di me, la sede competente per la risoluzione
di un problema politico è l'aula consiliare. Mi rendo conto che sia
il Presidente Perrin, sia i Capigruppo di maggioranza non potevano
dire cose molto diverse da quelle che hanno detto, anche se ho
intuito nei loro ragionamenti una qualche contraddizione nel
sostenere che si è trattato solo di un episodio isolato e marginale
su un tema specifico, per poi però ritenere la necessità di un
chiarimento politico. Se l'episodio fosse marginale circa la tenuta
della maggioranza, fosse episodico, riferito solo a un tema
specifico, probabilmente non vi sarebbe la necessità di un
chiarimento ulteriore; se invece vi è la necessità manifestata di
un chiarimento ulteriore, è segno che la votazione di ieri non è
stata per nulla una cosa episodica.
Riteniamo che il voto di ieri, sorprendente per certi versi -
perché non nego che anche nella misura è stato, per quanto ci
riguarda, sorprendente -, è il sintomo di un malessere diffuso non
solo in quest'aula, ma credo anche nell'opinione pubblica rispetto
alla gestione del Casinò. Non è un caso che da un anno ormai ci
stiamo occupando con attenzione di questo problema, perché abbiamo
rivelato proprio su tale tema - e non ripeto interventi che sono
stati fatti appena ieri sera prima del voto - tutta una serie di
comportamenti non corretti dal punto di vista istituzionale, perché
su questo tema non si è discusso solo del merito: sul merito ognuno
può avere le sue idee, ma si è discusso spesso sul metodo e sulla
correttezza istituzionale. Il Consiglio non è stato coinvolto a
sufficienza - non so la maggioranza, la Giunta - non solo per
questioni di opportunità di coinvolgimento politico, ma anche per
questioni legate a precisi adempimenti di legge; si è evitato di
adempiere a delle precise formalità di legge.
Certo che è una situazione che non può andare avanti, perché,
come ha fatto rilevare il Consigliere Frassy, si è trattato di una
gestione di carattere personale sulla quale l'Assessore ha
investito molto e i risultati non sono stati sicuramente
proporzionati al suo impegno. Non so dall'esterno dire se si tratta
di una responsabilità che va attribuita all'Assessore alle
partecipazioni regionali o all'intera Giunta, per certi versi è un
problema che non mi riguarda, però da Consigliere devo verificare
che la gestione data dal Governo regionale a questo problema è
stata fino ad oggi una gestione che non si può che definire
negativa, si potrebbe anche dire fallimentare; una gestione che non
solo non ha risolto i problemi del passato, ma ne ha portati altri
e abbiamo di fronte a noi dei problemi enormi. Sarà possibile da
oggi risolvere questi problemi con un Assessore che nella sostanza
è stato sfiduciato da un voto del Consiglio e dal voto della
maggioranza? Crediamo di no, perché una materia tanto delicata è da
oggi più difficilmente gestibile da un Assessore che è
inevitabilmente più debole.
Crediamo quindi che la maggioranza debba trarre le conseguenze
di questo aspetto, non si può dire solo: "terremo conto,
ragioneremo", intanto andiamo avanti. Su questo punto voglio dire
che è del tutto scorretto e fuorviante l'appello fatto dal
Consigliere Borre all'opposizione, indicando nell'opposizione i
responsabili di questa situazione. Ma vogliamo scherzare? Noi
abbiamo fatto il nostro mestiere ieri sera e, se devo dirlo, lo
abbiamo fatto anche piuttosto bene. Siete voi che non avete fatto
il vostro mestiere: non lo avete fatto governando male questa
situazione e non lo avete fatto all'interno della nostra
maggioranza, perché il voto di ieri non è stato determinato
dall'iniziativa dell'opposizione - siamo veramente pochi, anche se
vivaci -, ma dal voto di sette franchi tiratori all'interno delle
forze di maggioranza; quindi la responsabilità è tutta vostra! Oggi
- questo lo ha richiamato anche il Presidente Perrin rivolgendosi a
tutto il Consiglio - vi sono situazioni di particolare urgenza
amministrativa. Anche qui però da parte nostra vi è stato in molte
vicende e anche in questi due giorni un atteggiamento di
responsabilità, perché abbiamo fatto le nostre rimostranze, che
forse avranno fatto perdere un'oretta all'inizio del Consiglio, poi
abbiamo perso molto altro tempo nei due giorni, ma assolutamente
non per causa nostra, in quanto noi abbiamo fatto il minimo di
ostruzionismo, abbiamo fatto le nostre battaglie su alcuni
emendamenti, parlando quando ci sembrava necessario e
confrontandoci sui testi di legge che ci venivano proposti.
Attenzione, anche qui non confondiamo le responsabilità, perché
la responsabilità di governo, la responsabilità dell'approvazione
dei provvedimenti è tutta della maggioranza, l'opposizione ha il
dovere di stimolare, di criticare, di proporre, in casi estremi può
avere anche il diritto di ostacolare, cosa che peraltro non abbiamo
fatto. È bene su questo punto quindi mettere i puntini sulle "i",
perché mi sembra sconcertante che si chieda all'opposizione di
snaturare il suo ruolo per delle esigenze contingenti che non
dipendono dall'opposizione.
Termino questo intervento dicendo che riteniamo necessario un
chiarimento politico, perché la maggioranza non può dire che il
chiarimento politico avverrà "sine die", intendendo andare avanti
oggi come se nulla fosse successo. È accaduto un fatto di estrema
importanza politica, su questo fatto è necessario che venga fatto
un chiarimento definitivo da parte delle forze di maggioranza.
Chiarimento che dovete decidere voi: volete riconfermare con un
atto formale la fiducia all'Assessore, alla Giunta, alla
maggioranza? È un problema vostro! È il caso - dal nostro punto di
vista, ma non ne faccio assolutamente una questione personale - di
esigere le dimissioni dell'Assessore che è stato sfiduciato? È il
caso di adottare certi altri provvedimenti? È un problema che si
deve porre questa maggioranza, ma certo delle conclusioni devono
essere tratte da questa situazione e da tale dibattito. Non ci
accontentiamo che il problema venga enunciato e non venga risolto;
secondo noi, ci vuole una chiarezza circa la situazione politica,
il quadro politico, la consistenza di questa maggioranza e,
fintanto che non vi è questo chiarimento, non si può
convenientemente - anche per rispetto dei nostri ruoli, della
nostra dignità e dei nostri cittadini - andare avanti
nell'affrontare un ordine del giorno come se nulla fosse successo
ieri sera.
Presidente - Volete la sospensione ora?
La parola al Consigliere Riccarand.
Riccarand (Arc-VA) - Siccome si tratta di fare delle valutazioni
molto delicate, chiediamo di avere lo stesso tempo di sospensione
che ha avuto la maggioranza, quindi un'ora di tempo per fare le
nostre riflessioni.
Si dà atto che la seduta è sospesa dalle ore 11,18 alle ore
12,43.
Presidente - Riprendiamo brevemente i lavori. La minoranza ha
avanzato una proposta in termini di procedura che deve fare oggetto
di valutazione da parte delle forze politiche di maggioranza. Manca
poco tempo alla chiusura dei lavori, se il Consiglio è d'accordo,
sospenderei adesso i lavori per questa mattina, per riconvocare il
Consiglio alle ore 15,30. D'accordo? Invito tutti i consiglieri ad
essere puntuali.
Il Consiglio prende atto.
La seduta è tolta.
---
La séance se termine à 12 heures 44.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK