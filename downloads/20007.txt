Consiglio Regionale della Valle d'Aosta - Oggetto del Consiglio n. 3188 del 15 aprile 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 3188 del 15 aprile 2003 - Resoconto
OGGETTO N. 3188/XI Approvazione del Piano regionale di gestione
dei rifiuti, ai sensi dell'articolo 22 del d.lgs. n. 22/1997 e
successive modificazioni.
Deliberazione Il Consiglio
Visto il decreto legislativo 5 febbraio 1997, n. 22, e
successive modificazioni, concernente "Attuazione delle direttive
91/156/CEE sui rifiuti, 91/689 sui rifiuti pericolosi e 94/62/CE
sugli imballaggi e rifiuti di imballaggio";
Considerato che, ai sensi del combinato disposto di cui agli
articoli 19, 20, 22 e 23 del d.lgs. n. 22/97 suindicato, è stato
predisposto il Piano regionale di gestione dei rifiuti che tiene
conto non solo delle competenze specifiche attribuite alle Regioni
in materia con l'articolo 19 suindicato, ma anche delle competenze
pianificatorie ed operative attribuite alle Provincie con i citati
articoli 20 e 23;
Preso atto che con le deliberazioni della Giunta regionale n.
6911 del 21 luglio 1989 e n. 9020 del 29 settembre 1989, la Regione
aveva approvato il primo Piano regionale di smaltimento dei
rifiuti;
Richiamata la deliberazione della Giunta regionale n. 3966
dell'8 novembre 1999, con la quale la Regione, in considerazione
della necessità di procedere all'adeguamento del Piano suindicato
in relazione alle intervenute nuove disposizioni legislative, ha
proceduto alla definizione degli obiettivi e delle finalità per
l'aggiornamento del piano medesimo in conformità a quanto stabilito
dall'articolo 22 del citato d.lgs. n. 22/1997;
Richiamata la deliberazione della Giunta regionale n. 853 del 20
marzo 2000, con la quale si incaricava l'ing. Luciano Ziviani, di
Aosta, della predisposizione del documento di adeguamento del Piano
regionale di gestione dei rifiuti;
Preso atto che il professionista ha provveduto in data 30 giugno
2000 alla presentazione del documento di Piano regionale secondo le
indicazioni fornite dalla Giunta regionale con la deliberazione n.
3966/1999;
Considerato che, ai sensi di quanto stabilito dall'articolo 20,
comma 1, del d.lgs. n. 22/97, i contenuti del Piano sono stati
sottoposti all'esame preventivo dei Comuni della Regione
(presentazione nell'ambito della riunione del 6 febbraio 2001 e
invio della bozza con nota in data 6 marzo 2001, prot. n.
7430/5ASS) e delle Associazioni di categoria (nota in data 26
gennaio 2001, prot. n. 3131);
Richiamato il parere espresso dal Consorzio degli enti locali
della Valle d'Aosta (CELVA), di cui alla nota in data 21 marzo
2001, prot. n. 805/2001, con il quale nel formulare parere
favorevole alla bozza di documento proposto, viene indicata la
necessità di approfondire gli aspetti legati all'autonomia di
smaltimento dei rifiuti urbani nella Regione in relazione
all'insieme degli impianti espressamente indicati nel piano stesso,
oltreché alle modalità di organizzazione dei servizi a livello
locale;
Richiamato il parere espresso dall'Associazione Industriali
della Valle d'Aosta, di cui alla nota in data 15 maggio 2002, prot.
n. 261/ORG/EC, con il quale, nel formulare parere sulla bozza di
documento proposto, viene evidenziata la necessità di approfondire
gli aspetti legati alla promozione della qualità nel settore della
gestione ambientale, nonché di rivedere l'organizzazione proposta
in merito alla gestione dei rifiuti speciali inerti in relazione
alla possibile incidenza, dal punto di vista economico, del sistema
integrato previsto nel documento di pianificazione sulle imprese
del settore;
Considerato che, in relazione a quanto sopra riportato, il
documento è stato integrato secondo le osservazioni formulate per
quanto concerne gli aspetti di promozione della qualità
dell'ambiente;
Evidenziato che, ai fini della definizione delle problematiche
legate alla valorizzazione dei rifiuti derivanti dalla selezione a
valle delle raccolte differenziate, sono stati avviati contatti con
titolari di impianti di termoutilizzazione del CDR (combustibile da
rifiuto) con recupero di energia, per verificare la possibilità di
avviare al recupero tutto il quantitativo di CDR che deriverà
dall'impianto di selezione previsto dal Piano regionale;
Considerato che in merito a quanto osservato dall'Associazione
Valdostana Industriali sul sistema previsto nel documento di
pianificazione sulla gestione dei rifiuti inerti è necessario
tenere conto di quanto segue:
a) che il sistema integrato di gestione dei rifiuti inerti
previsto nel documento di Piano regionale di cui trattasi, fa
riferimento a disposizioni previste dal decreto legislativo n.
22/1997, quali in particolare:
- l'obbligo di adottare, da parte dei soggetti interessati alla
gestione dei rifiuti (produttori, smaltitori e recuperatori),
iniziative volte a ridurre il quantitativo di rifiuti da avviare
allo smaltimento in discarica;
- favorire, in via prioritaria, le attività finalizzate al
recupero dei rifiuti, attraverso il riciclaggio, il reimpiego ed il
recupero energetico;
b) che con la legge 21 dicembre 2001, n. 443, le terre e le
rocce, non pericolose, provenienti da scavo e destinate
all'effettivo utilizzo per reinterri, reimpieghi, rilevati e
macinati sono esclusi dalle disposizioni di cui al d.legs. n.
22/1997. In relazione a ciò è necessario prevedere iniziative volte
ad evitare il conferimento di tali materiali presso le
discariche;
c) che la Regione, con legge regionale 30 maggio 1995, n. 19,
prevedeva l'integrazione fra le diverse attività di smaltimento e
recupero dei rifiuti inerti, oltreché l'interazione con le attività
di cava, destinate progressivamente ad una riduzione proprio in
relazione alla necessità di favorire il recupero dei materiali di
cui trattasi;
d) che il sistema proposto fa comunque riferimento ad una
situazione di fatto già esistente che prevede l'utilizzo di
discariche di 1
a
cat. tipo A (n. 56 impianti attualmente
in esercizio), per lo smaltimento in via prioritaria dei rifiuti
provenienti dalle attività di demolizione, integrato con l'avvio al
recupero, principalmente dei materiali derivanti da scavo, presso
impianti già operanti nel settore della lavorazione dei materiali
inerti e regolarmente iscritti per l'attività di recupero al
registro regionale dei recuperatori di cui all'articolo 33 del
d.lgs. n. 22/1997 (n. 13 impianti autorizzati), impianti che
risultano ubicati nei poli individuati nel Piano regionale
suindicato;
e) che il sistema proposto nel Piano regionale è finalizzato a
conseguire un miglior equilibrio costi-benefici nelle attività di
corretta gestione dei rifiuti inerti;
Considerato che l'ing. Ziviani è stato, quindi, incaricato,
nell'ambito del rapporto di consulenza in essere con
l'Amministrazione regionale, di cui alla deliberazione della Giunta
regionale n. 1160 del 29 marzo 2002, di procedere all'ulteriore
adeguamento del documento predisposto al fine di completarlo con
l'indicazione delle soluzioni individuate in relazione a quanto
sopra;
Considerato che il professionista ha provveduto alla consegna
del documento definitivo in data 5 dicembre 2002;
Preso atto che il documento integrato e modificato è stato
ritrasmesso al Consiglio Permanente degli enti locali per la
formulazione di un nuovo parere (nota dell'Assessorato della
Sanità, Salute e Politiche Sociali in data 3 gennaio 2003, prot. n.
214/5/ASS), specificando nel contempo le modificazioni e le
integrazioni apportate e le motivazioni riferite alle osservazioni
non accolte, con particolare riferimento alle modalità di
organizzazione dei servizi a livello locale, in quanto derivanti da
obblighi attuativi del citato d.lgs. n. 22/1997;
Richiamato il parere espresso dal Consiglio Permanente degli
enti locali, di cui alla nota in data 28 febbraio 2003, prot. n.
696/2003;
Visto il documento presentato;
Evidenziato che il Piano regionale di gestione dei rifiuti di
cui trattasi non è assoggettato alla valutazione di impatto
ambientale di cui alla legge regionale 18 giugno 1999, n. 14, in
quanto trattasi di un aggiornamento della pianificazione
precedente, con riferimento in particolare agli aspetti di
riorganizzazione della gestione delle raccolte differenziate, e
nell'ambito della quale gli impianti da realizzare risultano essere
quelli già a suo tempo previsti nella vecchia pianificazione, così
come risulta dal parere formulato dal Capo del Servizio gestione e
qualità dell'ambiente con nota in data 19 dicembre 2002;
Ritenuto, pertanto, di dover sottoporre all'approvazione del
Consiglio regionale il Piano regionale di gestione dei rifiuti
predisposto dall'ing. Luciano Ziviani e trasmesso in data 5
dicembre 2002;
Evidenziata, inoltre, l'opportunità di prevedere forme di
incentivazione a favore dei comuni nel cui territorio è prevista,
in attuazione del Piano regionale di cui trattasi, l'ubicazione di
impianti di trattamento o smaltimento dei rifiuti;
Vista la legge regionale 7 dicembre 1979, n. 66 ed, in
particolare l'articolo 1, lettera i), per quanto concerne la
competenza del Consiglio regionale;
Richiamata la deliberazione della Giunta regionale n. 5116 in
data 30 dicembre 2002, concernente l'approvazione del bilancio di
gestione per il triennio 2003/2005, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole rilasciato dal Capo del Servizio
sanità veterinaria, tutela sanitaria dell'ambiente e del lavoro
dell'Assessorato regionale della Sanità, Salute e Politiche
Sociali, ai sensi del combinato disposto degli articoli 13, comma
1, lettera e) e 59, comma 2 della legge regionale 23 ottobre 1995,
n. 45, sulla legittimità della presente deliberazione;
Visto il parere della IV Commissione consiliare permanente;
Delibera
1) di approvare ai sensi dell'articolo 22 del decreto
legislativo 5 febbraio 1997, n. 22, e successive integrazioni e
modificazioni, il Piano regionale di gestione dei rifiuti;
2) di stabilire che a favore dei comuni nel cui territorio è
prevista, in attuazione del Piano regionale approvato con la
presente deliberazione, l'ubicazione di impianti di trattamento o
smaltimento, sono previste incentivazioni, sotto forma di
contributo a valere sulle tariffe di conferimento agli impianti, a
carico dei soggetti produttori dei rifiuti;
3) di demandare alla Giunta regionale la fissazione delle
modalità di determinazione e di versamento di tale contributo ai
comuni interessati da parte dei produttori dei rifiuti.
Allegato
(Omissis)
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Se, come si usa troppo spesso - direi -,
dovessi sintetizzare questo Piano rifiuti in uno slogan, lo
sintetizzerei dicendo che si caratterizza per due "sì" e un "no";
due "sì" rispettivamente alla riduzione della produzione dei
rifiuti e al recupero e valorizzazione dei rifiuti, "no"
all'inceneritore.
Questo piano regionale, che brevemente vado a presentare,
rappresenta la naturale continuazione della pianificazione
regionale approvata nel 1989. Il primo piano e le relative leggi
regionali di riferimento del 1982, del 1988 e del 1990, infatti,
per quanto concerne la gestione dei rifiuti, prevedevano
un'organizzazione risultata poi pienamente coerente con le finalità
e gli obiettivi riportati nel decreto legislativo n. 22/97, il
"decreto Ronchi", e riassumibile come segue: organizzazione dello
smaltimento e del recupero dei rifiuti urbani a livello regionale,
il cui territorio costituisce ambito territoriale ottimale. Il
piano definisce questo l'ambito della comunità montana, dando
indicazioni precise in questo senso agli enti locali, senza
ovviamente imporre alcuna scelta definitiva agli enti stessi, a cui
spetta la competenza della scelta definitiva, ma viene fatta una
scelta di campo sotto questo punto di vista per una serie di
motivazioni e di ragionamenti che sono stati evidenziati nel piano
stesso.
Il secondo obiettivo è l'organizzazione dell'attività di
conferimento, raccolta e trasporto dei rifiuti urbani a livello di
sottoambiti, il cui territorio è definito quello della comunità
montana, tranne il Comune di Aosta, che costituisce sottoambito a
sé stante. Nella presentazione del piano stesso rispetto ai rifiuti
urbani si definiscono altri importanti obiettivi, che sintetizzo:
ridefinizione, potenziamento e ottimizzazione del sistema delle
raccolte differenziate, ai fini del raggiungimento degli obiettivi
fissati dal "decreto Ronchi"; la valorizzazione attraverso il
compostaggio delle frazioni organiche provenienti da utenze
selezionate; l'organizzazione nell'ambito della raccolta dei
servizi di gestione e rifiuti assimilati agli urbani provenienti da
attività artigianali, commerciali e di servizio - e sotto questo
punto di vista si sottolinea con forza il ruolo delle imprese
artigianali e commerciali, le quali sono state invitate durante
l'elaborazione del piano stesso ad autorganizzarsi mediante un
servizio parallelo al servizio gestito dagli enti locali -;
l'adeguamento del centro regionale di Brissogne, al fine di
costituire un punto di stoccaggio intermedio del CONAI - consorzio
obbligatorio -, che è già a un buon punto di realizzazione; il
trattamento dei rifiuti conferiti al centro regionale in forma
indifferenziata mediante la vagliatura meccanica; infine la
valorizzazione energetica del biogas, con un'attenzione particolare
anche a quella che dovrà essere la pianificazione successiva al
periodo di valenza di questo piano, perché andiamo a definire un
capitolo per l'individuazione di nuovi siti, per la realizzazione
di un nuovo impianto di smaltimento a conclusione della
coltivazione del sito attuale di Brissogne.
Rispetto ai rifiuti speciali, tocchiamo tutti gli argomenti:
dalla gestione dei rifiuti speciali e inerti alla rottamazione dei
veicoli a motore, alla gestione dei bottini, alla bonifica e messa
in sicurezza dello stabilimento Cogne, alla messa in sicurezza
dell'amianto in Comune di Emarèse, alla termodistruzione di animali
e residui di origine animale, alla protezione dell'ambiente,
decontaminazione, smaltimento e bonifica ai fini della difesa dei
pericoli derivanti da amianto. Per cui questo piano, che in parte
fotografa la situazione esistente e gli obiettivi raggiunti nel
periodo di valenza della pianificazione precedente, a nostro parere
è un piano completo, esaustivo, che non dimentica nessuno degli
argomenti che sono sul tappeto e dà delle competenze precise
all'Amministrazione regionale e agli enti locali.
Già ho parlato della definizione - rispetto ai compiti della
Regione - di criteri omogenei per l'organizzazione dei servizi di
gestione dei rifiuti nei sottoambiti. Rispetto al primo dei "sì"
che ho citato, cioè quello della riduzione della produzione dei
rifiuti, che è un tema fondamentale, in un capitolo specifico noi
diciamo testualmente che la percentuale di raccolta differenziata a
livello regionale - questo è un dato di fatto direi anche
autocritico -, pur consentendo alla Regione Valle d'Aosta di essere
nel 1999 la quinta in Italia per obiettivi raggiunti, risulta
essere ancora bassa in relazione alle scadenze fissate
dall'articolo 20 del "decreto Ronchi" rispetto alla raccolta
differenziata, pur avendo raggiunto, come è noto, una percentuale a
livello regionale molto significativa, che si avvicina al 28
percento.
Diciamo anche che l'incremento percentuale di differenziazione
rilevato negli anni presi a riferimento, dal 1994 al 2001, non è
sufficiente, risulta ancora basso rispetto a quello che vorremmo
raggiungere. Per cui, partendo da questo dato di fatto, noi
facciamo alcune considerazioni per proporre alcune soluzioni e
diciamo che la sola raccolta differenziata stradale, quella dei
cassonetti che conosciamo - con i limiti che la stessa comporta in
relazione alla situazione morfologica, insediativa e di viabilità
della Regione -, non consente da sola di assicurare livelli di
servizio tali da soddisfare gli obblighi di legge; discutibile, non
discutibile… ma riteniamo che si debba
fare qualcosa di più, non è sufficiente aumentare il numero dei
cassonetti più capillarmente sul territorio per poter
parallelamente aumentare la percentuale di raccolta
differenziata.
Si dice anche che il sistema dei controlli è insufficiente a
livello di enti locali: chi controlla? Quali sanzioni, quali
ammende vengono comminate? Abbiamo visto nulla in questo senso, a
meno di lodevoli eccezioni. Diciamo anche che non sono ancora
sufficientemente noti da parte di tutti i soggetti coinvolti nella
gestione dei rifiuti gli obblighi e i divieti previsti dalla "legge
Ronchi" e dalla normativa regionale, per cui è assolutamente
opportuno, necessario, indispensabile, prevedere anche l'attuazione
di interventi mirati alla riduzione a monte della produzione dei
rifiuti. In tale contesto riveste notevole importanza la promozione
di attività indirizzata o al recupero diretto di particolari
tipologie di rifiuti o alla modificazione di atteggiamenti da parte
degli utenti, che dovrebbero contenere la produzione dei rifiuti
stessi.
Noi proponiamo alcuni interventi, il primo dei quali è lo
sviluppo dell'autocompostaggio. L'autocompostaggio domestico,
secondo noi, costituisce un utile sistema di autosmaltimento o,
meglio, di recupero della frazione organica presente nel rifiuto.
Rispetto alla frazione organica, cioè la parte sostanziosa,
pesante, umida del rifiuto stesso, ricordo che la Valle d'Aosta,
nel capitolo della tipizzazione dei rifiuti, è particolare, nel
senso che la frazione organica costituisce solo il 17 percento del
rifiuto stesso. Questo 17 percento comunque sia può essere
ulteriormente ridotto, sviluppando appunto il compostaggio
domestico - il compost - e qui si dà un termine indicativo, dicendo
che sicuramente può costituire uno strumento sostitutivo della
raccolta della frazione organica nei centri poco urbanizzati, è più
difficile farlo nei comuni con più di 3.000 abitanti, ma comunque
sia, noi riteniamo che anche in queste situazioni possa essere
considerato complementare alla raccolta domiciliare stessa.
Relativamente alla riduzione dei rifiuti, il secondo intervento
è quello della promozione di interventi mirati all'eliminazione o
alla riduzione dei prodotti a perdere, soprattutto nella Pubblica
Amministrazione e presso le utenze civili non domestiche (quando
parliamo di "prodotti a perdere", parliamo di tovaglie, tovaglioli,
stoviglie e quant'altro, che costituiscono una produzione
importante). Andiamo a dire che le raccolte stradali saranno
rivolte esclusivamente all'utenza domestica, mentre va fatta
decollare fondamentalmente - perché si aspetta ancora che decolli
il progetto sperimentale, che era stato ipotizzato in un quartiere
del Comune di Aosta - la raccolta domiciliare, non capillare, ma
relativamente alle utenze selezionate, cioè a quelle utenze che
producono quantitativi significativi di rifiuti valorizzabili:
penso a commercianti, artigiani, albergatori, ristoratori, che
producono una grande quantità di carta, cartone, plastica,
eccetera. Per cui noi fra la scelta "o tutto o nulla" prevediamo
questa via intermedia: far decollare la raccolta domiciliare
limitatamente a queste grosse utenze, che dovrebbe scaricare in
misura consistente la percentuale di rifiuti inseriti attualmente
nella raccolta stradale. Si dice pertanto che non dovrà essere
consentito il conferimento di rifiuti prodotti nell'ambito delle
attività non domestiche all'interno della raccolta stradale, mentre
dovrà essere potenziata la possibilità da parte dei grandi
produttori di conferire i rifiuti direttamente presso il centro
comunale, con implicazioni e conseguenze anche di natura fiscale
sia per il produttore, sia per l'ente locale, perché in questo caso
può essere evitato il caricamento della tariffa comunale; per cui,
questi centri comunali che ipotizziamo in tale pianificazione
devono diventare non solo riferimenti per i cittadini, che
intendono conferire particolari tipologie di rifiuti, ma
soprattutto da parte dei grossi conferitori di attività produttive.
La raccolta domiciliare così intesa dovrà rappresentare il sistema
principale di raccolta di rifiuti prodotti dalle attività non
domestiche.
Nell'ambito delle competenze che la Regione mantiene proprie,
indichiamo l'adozione di iniziative finalizzate alla realizzazione
di impianti previsti dal piano e significativamente la
realizzazione del 4° lotto di discarica, l'impianto di selezione
meccanica, l'impianto di compostaggio dei fanghi degli impianti di
depurazione delle acque reflue civili e delle frazioni organiche da
produttori selezionati, l'attivazione di accordi di programma con
gestori di impianti per la termovalorizzazione del CDR -
combustibile da rifiuto derivante dalla selezione meccanica -,
mentre agli enti locali, che sono i veri attori del sistema, si dà
la competenza ulteriore di riorganizzazione dei servizi di
conferimento. Parliamo di "riorganizzazione" perché la prima fase è
stata difficoltosa, con interventi disomogenei rispetto alle varie
realtà comunali - alcune si sono attivate celermente; altre, fino a
un anno, due anni fa, non avevano dato applicazione a queste
politiche di riduzione e contenimento dei rifiuti -, per cui si
tratta di riorganizzare a livello omogeneo questa attività sul
territorio, di modo da renderla più operativa.
In relazione a quanto illustrato, si evince che il Piano
regionale di gestione dei rifiuti risulta essere riferito non solo
ai rifiuti urbani, ma anche alle altre tipologie di rifiuti
speciali; un piano operativo concreto, non si fanno voli pindarici,
anche se gli interventi previsti dureranno una
legislatura… se non un quinquennio,
certamente ci vorranno non meno di quattro anni per la
progettazione e la realizzazione di alcuni interventi previsti. È
un piano che individua le relative problematiche di diversi rifiuti
e ne stabilisce le modalità di gestione per il corretto smaltimento
e recupero.
È anche un piano supportato dai necessari strumenti finanziari
per la piena attuazione del sistema di smaltimento e recupero
finale dei rifiuti urbani, è un piano che può consentire alla
Regione il raggiungimento dell'autosufficienza della gestione
rifiuti per un periodo non inferiore a 15 anni; ricordo che il tema
del raggiungimento dell'autosufficienza è un obbligo previsto dal
"decreto Ronchi" e dalla legislazione anche europea.
Quali sono i punti qualificanti a supporto di quanto riferito?
Fondamentalmente l'autonomia di smaltimento, fatto salvo l'aspetto
dei residui da incenerire, ma di cui parlerò. Gli impianti di
discarica attualmente in esercizio e il 4° lotto di discarica in
corso di progettazione garantirebbero, alle situazioni
organizzative attuali, un'autonomia di smaltimento non inferiore a
12 anni: 9 anni per il 4° lotto e 3 anni per il 3° lotto. Il 3°
lotto è in corso d'opera, per essere prudenti, diciamo 2 anni, un
anno e mezzo, comunque il 4° lotto garantirebbe un'autonomia, alle
situazioni attuali, se nulla modificassimo, di una decina di anni.
Questi sono i calcoli matematici e le simulazioni fatte dai
tecnici, simulazioni che hanno dato finora dei risultati
apprezzabili in quanto a previsioni, per cui sono assolutamente
attendibili, fatto salvo che ci sia un aumento di produzione dei
rifiuti, che assolutamente non deve avvenire, anzi deve ridursi,
come ho riferito prima. L'adozione degli interventi di
riorganizzazione dei servizi a carico dei sottoambiti, cioè delle
comunità montane, e la realizzazione degli impianti previsti,
ipotizzando un tempo massimo di 4-5 anni per il completamento delle
diverse iniziative, ridurrà il quantitativo dei rifiuti da smaltire
in discarica da circa 81.500 tonnellate a 25.500 circa, con un
prolungamento della disponibilità della discarica a circa 20
anni.
Questo è lo scenario su cui lavoriamo. Per essere chiari, se
mettiamo in piedi tutti gli interventi previsti: dalla riduzione
dei rifiuti a monte a una migliore e più capillare raccolta
differenziata, mediante non solo la raccolta stradale, che diventa
secondaria, ma soprattutto con la raccolta domestica per utenti
selezionati, alla realizzazione della struttura di selezione
meccanica di vaglio e la conseguente separazione del CDR, potremo
ottenere questi risultati, che saranno apprezzabilissimi, perché
passare da 81.500 tonnellate annue di produzione a 25.500 circa
significa di fatto gestirci queste problematiche ambientali
delicate per un ventennio. Questo non significa che gli
amministratori che verranno potranno godersi questa pianificazione,
al contrario, in un capitolo specifico del piano, si dice che
bisognerà fin dai primi anni della prossima legislatura iniziare ad
individuare un sito alternativo alla discarica di Brissogne, su
questo non vi è ombra di dubbio! Si danno anche delle indicazioni -
ad esempio, altezza non superiore a 800 metri, compatibilità
ambientali, distanze e via dicendo -, sono indicazioni a livello
europeo che lasciano il tempo che trovano, ma bisognerà individuare
fin da subito un sito alternativo, pur essendoci una progressione
notevolissima della tecnologia sul mercato rispetto a questa
problematica.
Per raggiungere questi obiettivi il bilancio di previsione
triennale 2003-2005 non lesina investimenti. Ben 3.200.000 euro nel
2003, 4 milioni nel 2004 e altri 4 milioni di euro nel 2005, per un
totale di 12 milioni circa di euro. Investimenti importanti che
contiamo di affidare, tramite la convenzione recentemente
rinnovata, in gestione diretta alla VALECO per la progettazione e
la realizzazione direttamente, con certamente una riduzione dei
tempi di realizzazione rispetto ai 4-5 anni indicati nella
pianificazione, per cui contiamo di poter realizzare queste
strutture nell'arco di due anni, due anni e mezzo, il che significa
portarsi in avanti rispetto alla riduzione drastica della
produzione di rifiuti.
Dopo aver parlato dei due "sì" che caratterizzano questo piano -
"sì" alla riduzione e "sì" al recupero -, diciamo "no"
all'inceneritore, non per motivi ideologici, che non ci
interessano, ma per motivi legati ad una stretta e attenta
valutazione sia della tecnologia esistente rispetto alla produzione
dei rifiuti, limitatamente bassa della Valle d'Aosta per ritenere
sufficientemente garantito un rapporto costi-benefici per un
inceneritore, ma soprattutto perché reputiamo che una scelta di
questa portata debba essere approfondita con molta attenzione. Come
già abbiamo avuto modo di riferire in altre occasioni, abbiamo
potuto prendere contatto con le vicine regioni, abbiamo un
preaccordo firmato con un inceneritore della Lomellina disponibile
a ritirare il nostro combustibile da rifiuto.
A questo proposito - ed è una notizia pubblicata oggi sugli
organi di stampa - la tecnologia avanza, probabilmente fra qualche
anno gli inceneritori intesi in senso stretto non esisteranno più.
Ci sono valide alternative agli inceneritori che utilizzano la
frazione secca - il CDR - per i cementifici, per centrali
termoelettriche, come dimostra la recentissima proposta avanzata
dal gruppo "Telecom-Pirelli", proposta che è stata indicata come
"idea grande" in quel di Cuneo, è una proposta che sta andando
avanti con forza e che permetterà di conferire il combustibile da
rifiuto, piuttosto che all'inceneritore classico, a un'industria,
che sia il cementificio, che sia la centrale termoelettrica,
sostituendo un altro combustibile, qualunque sia, per cui la
materia è assolutamente in evoluzione. Riteniamo che, se - come
pensiamo - la produzione dei rifiuti in Valle d'Aosta si ridurrà
enormemente, a quelle 25.000 circa tonnellate annue, con tutti gli
interventi che prevediamo nella pianificazione, sicuramente in
Valle d'Aosta, a quei livelli di produzione, il problema della
realizzazione di un inceneritore non si porrà più, sia per motivi
di tipo tecnico, sia soprattutto per motivi di costi di esercizio,
che ricordo vanno ribaltati e vanno messi in capo direttamente al
cittadino ed è per questo motivo che, come amministratori, sia
regionali, sia comunali, dobbiamo tenere molto in considerazione
questi aspetti che incidono sulle tasche dei cittadini.
Ho voluto fare questa breve sintetica relazione, senza entrare
nel merito dei singoli capitoli - sono disponibile evidentemente a
rispondere alle domande che verranno poste -, perché mi pare che
questi siano gli elementi fondamentali di questo piano. Un piano
che è nel segno della continuità, ripeto, ma un piano che fa un
grosso salto di qualità nel momento in cui dice che
presumibilmente, con un ampio margine di approssimazione, si potrà
nel prossimo quinquennio ridurre la produzione da 81.000 tonnellate
annue a circa 25.000 tonnellate annue, mantenendo in piedi il
sistema di biogas, mantenendo in piedi - normativa permettendo - la
cessione all'ex ENEL, DEVAL, o chi per lei, della corrente
elettrica, valorizzando ulteriormente la produzione di acqua calda,
facendo sì che questo sistema sia di per sé autoreferenziale, un
sistema in cui si possa produrre energia, si possano ricavare degli
utili senza dover incidere troppo sulle casse pubbliche.
Concludo, ringraziando tutti coloro che hanno lavorato su questo
piano, piano che è frutto di collaborazione fra il gruppo di lavoro
composto da tecnici e funzionari dell'Assessorato regionale della
sanità e dell'Assessorato dei lavori pubblici. L'Assessore Vallet
sarà anche lui a disposizione per rispondere su aspetti tecnici
riguardanti le strutture che sono in programmazione. Di certo ci
eravamo assunti un impegno: entro la fine della legislatura
presentare una pianificazione concreta, realizzabile, senza voli
pindarici, mi pare che questa proposta che vi sottoponiamo abbia
queste caratteristiche e possa essere oggetto di approfondita
analisi.
Président
La discussion générale est ouverte.
La parole à la Conseillère Squarzino Secondina.
Squarzino (Arc-VA)
Non sarei così trionfante come lo è
stato l'Assessore nella presentazione del suo lavoro. Teniamo conto
intanto che c'è un "decreto Ronchi" del 1997 che recepisce le
direttive europee in materia di rifiuti, decreto che detta le linee
guida proprio in materia di politica dei rifiuti e vi sono due
grossi macrobiettivi che l'Assessore ha ricordato: l'uno, è
favorire la riduzione dei rifiuti (ed è chiaro che la nostra
società produce troppi rifiuti, quindi bisogna ridurre la
produzione se non vogliamo rimanere sepolti dalle immondizie); il
secondo obiettivo, è recuperare i rifiuti come materia prima da
reimpiegare o mettere nel ciclo produttivo, per quello cerchiamo di
ridurre i rifiuti… per quanto cerchiamo
di ridurre i rifiuti, ne avremo sempre troppi se non troviamo
tecniche efficienti di recupero! Ecco allora la raccolta
differenziata che, isolando i singoli materiali - carta, cartone,
vetro, plastica e via dicendo -, riesce poi a riutilizzarli.
Il decreto del 1997 poneva, a proposito della raccolta
differenziata, alcuni traguardi precisi: raggiungere il 15 percento
entro il 1999, il 25 percento entro il 2001 e il 35 percento entro
il 2003. L'Assessore qui è stato chiaro, dicendo: "noi non abbiamo
raggiunto l'obiettivo del decreto, siamo arrivati al 28 percento".
Questo è un dato che lui ci ha detto, ma chi ha avuto il coraggio
di prendere in mano la relazione generale non ha trovato da nessuna
parte questo dato, sarà perché i dati sono solo riferiti al 2001,
però noi approviamo nel 2003 un piano che è basato su dati del 2001
- già qui mi sembra che non vi sia coerenza fra i dati esplicitati
e quelli invece detti -, fra l'altro, se osserviamo i dati della
raccolta differenziata riportati dal piano, vediamo che siamo molto
lontani dal traguardo.
L'Assessore ha dato un termine molto generico, ma nel 2001, a
fronte del 25 percento previsto, eravamo arrivati a circa il 18
percento, quindi mancano 7 punti percentuali. Vi sono alcuni Comuni
virtuosi, come Antey, La Magdeleine, Valgrisenche,
Saint-Christophe, ed altri che si stanno avvicinando un po' e che
sono arrivati nel 2001 al 23-24 percento, come i Comuni di
Charvensod, La Thuile, Courmayeur, Donnas, Fontainemore,
Rhêmes-Notre-Dame, Villeneuve, però, nella maggior parte dei comuni
- Aosta compresa, che produce molti rifiuti per l'alta densità
abitativa -, i dati sono ancora molto lontani dai traguardi
prefissati. Ci si chiede allora se non ci sia un po' di
responsabilità da parte di questa Amministrazione rispetto al
ritardo con cui ci si avvicina verso queste percentuali. Tra
l'altro, lo ribadisco, stiamo analizzando nel 2003 un piano che si
pone obiettivi che avrebbero dovuto essere raggiunti già nel 2003,
qui la questione è paradossale. Vi sono obiettivi che il "decreto
Ronchi" prevede di raggiungere entro il 2003, il 35 percento;
praticamente il piano dice: "questi sono gli obiettivi da
raggiungere", e si lavora continuamente facendo riferimento a tale
livello.
Eppure è un piano avviato fin dal 1999; vi è una deliberazione
del 1999 - ricordata nella storia che viene fatta del piano - in
cui viene dato incarico all'Ing. Ziviani di predisporre il Piano
regionale dei rifiuti, anzi, qui sarebbe più corretto dire che gli
viene "integrato" un incarico di consulenza che lo stesso aveva già
con la Regione! Il costo dell'incarico per il piano è di 85
milioni, che si aggiungono ai 60 milioni di consulenza annua che
aveva già. Per motivi vari il piano non viene redatto nel tempo
previsto, perché mancano alcuni elementi, c'è quindi una proroga
per cui il piano dovrebbe essere presentato il 1° luglio 2000. Fra
l'altro non so che funzione hanno questi errori formali, però in
questa delibera di accompagnamento si dice che la Giunta regionale
il 20 marzo 2000, con delibera n. 853, ha incaricato l'Ing. Ziviani
di predisporre il documento di adeguamento al Piano regionale di
gestione dei rifiuti. In realtà questo non è vero: in quella data è
stata decisa la proroga di un incarico già dato l'anno precedente.
Il 2001 è trascorso raccogliendo informazioni, lavorando con gli
enti locali, gli industriali - sembra - e nel 2002 viene affidato
di nuovo all'Ing. Ziviani il compito di adeguare il piano in
seguito alle osservazioni presentate da industriali ed enti
locali.
Anche qui si fa riferimento alla delibera n. 1160/2002, in cui
si dice di procedere all'ulteriore adeguamento del documento
predisposto, al fine di completarlo con l'indicazione delle
soluzioni individuate in relazione a quanto sopra; in realtà quella
delibera non parla delle cose che abbiamo detto, ma piuttosto di un
incarico di consulenza in materia di tutela dell'ambiente e anche
all'interno non c'è una riga che si riferisca al piano. Può darsi
che in tutti questi anni, proprio perché è un lavoro che si
prolunga nel tempo, si siano perse le fila del discorso, questo per
dire che è un piano che impiega molto tempo ad articolarsi.
Finalmente nel 2003 arriva in Consiglio, ci sono voluti quattro
anni per la sua predisposizione: la Giunta si è presa quattro anni
per elaborare un piano e non si capisce bene il motivo di questo
ritardo. Gli obiettivi, sono quelli indicati nel "decreto Ronchi";
esistono delle indicazioni di un gruppo tecnico di lavoro e che la
Giunta ha recepito fin dal 1999; gli esperti non mancano, anzi
bisognerebbe dire l'esperto non manca, Signor Assessore. È un
esperto che lavora in Valle come esperto dei rifiuti dal 1988, che
ha una consulenza annuale che è passata dai 60 milioni del 1999 ai
60.000 euro del 2002. È un esperto che con la sua società ha il
monopolio dei rifiuti e quel che è peggio, da una parte, è anche
consulente dei comuni nel predisporre il loro piano o i loro
impianti e, dall'altra, è il tecnico esperto della Regione che
valuta questi progetti!
È una situazione che avevamo già segnalato fin dal luglio 1999,
ma che permane, benché ci fossimo presi la "briga" di dire che
"forse" questa situazione c'era solo in
passato… è una situazione che permane
tuttora, perché, se si vanno a vedere le deliberazioni con cui sono
stati dati gli incarichi più diversi, vediamo che: nel 1999, vi
sono otto deliberazioni che riguardano questo Ing. Ziviani o la sua
società; nel 2000, quattro; nel 2001, sei; nel 2002, una! Questa
presenza, che riguarda non solo l'Assessorato o Aosta, ma vari
comuni, da quello di Brusson a quello di Arnad, e via dicendo,
continua! Siamo dispiaciuti nel constatare che in tutto questo
tempo non si è riusciti a raggiungere tale obiettivo.
È vero, mi si dice, altre regioni sono ancora più indietro di
noi… ho capito, ma se lei ricorda,
Assessore, noi su questo avevamo tampinato all'inizio della
legislatura 1998-1999 poi, di fronte alle sue promesse: "il piano
c'è, il piano arriva", abbiamo un po' sospeso le nostre insistenze,
ma l'impressione che si ha è che in tutti questi quattro anni, a
parte il fatto di aver scritto questo piano, non è stata fatta
raccolta differenziata; è stato fatto invece un questionario, quel
famoso questionario predisposto da esperti che erano esperti non in
rifiuti, ma in grafica e non c'è stato a nostro avviso nessun passo
avanti. Ricordo che eravamo stati molto chiari nelle nostre
proposte, rileggo quello che allora il collega Curtaz diceva:
"Credo in una raccolta differenziata, portata a delle
percentuali alte, dell'ordine del 60-70
percento, cosa che
in Valle d'Aosta a mio giudizio è possibile, perché è dimostrato
cosa è possibile fare in molti comuni del Sud-Tirolo, qui saremmo
anche facilitati perché ci sono meno persone, comporterebbe un
residuo di raccolta indifferenziata sull'ordine del 30-40
percento, quindi questo sarebbe un obiettivo"
.
Noi non abbiamo visto in questo piano quelle novità di cui lei
parla. Da una parte c'è stata la prosecuzione del piano precedente,
fra l'altro viene detto quasi con orgoglio che esisteva una
corrispondenza degli obiettivi già fissati dal primo piano con
quanto previsto dalle nuove disposizioni nazionali. Certo, c'è una
legge che indica gli obiettivi da perseguire, la Regione non può
che adeguarsi, ma come lo fa? È su questo che individuiamo alcune
criticità. La Regione si limita a prendere atto delle percentuali
del "decreto Ronchi", tutto il piano è imperniato sui limiti di
questi decreti. Si dice: "quando si raggiungerà il limite del 35
percento, allora si potrà procedere a fare tutta un'altra serie di
azioni, eventualmente". L'azione più innovativa, quella che ha
inciso maggiormente sulla raccolta differenziata, è stata adottata
nel novembre 1999 con quella famosa delibera di Giunta con la quale
sono state fissate le tariffe di smaltimento dei rifiuti che i
comuni devono pagare. Avendo individuato tariffe differenziate a
seconda della percentuale dei rifiuti raccolti in modo
differenziato, è chiaro che i comuni sono stati stimolati ad
attivarsi per potenziare la raccolta differenziata.
Ci sono, è vero, tutta una serie di azioni che sono già state
portate avanti e quelle che lei adesso ha ricordato, che sono i
centri di raccolta comunali, le stazione intermedie di
conferimento, il potenziamento del centro di Brissogne, dove si
vuole procedere ad una selezione e vaglio, dove si vuol procedere
ad una separazione dell'umido dal secco, ma nulla viene detto o
attivato circa possibili obiettivi di eccellenza, la Regione non si
pone un obiettivo di eccellenza. Non c'è un'indicazione temporale
che dica: "il nostro obiettivo è da raggiungere entro un anno, due
anni, tre anni"! Si dice: "sì, noi vogliamo fare questo", ma questa
non è altro che una dichiarazione di intenti che può essere
realizzata in dieci, quindici, venti anni, perché non ci sono
scansioni temporali precise e lei sa bene, Assessore, che non porsi
obiettivi di eccellenza significa aumentare il quantitativo di
rifiuti da lasciare in eredità ai nostri figli.
Lei diceva con orgoglio che questo piano dice due "sì": uno alla
riduzione e uno al recupero dei rifiuti. Credo che, pur con alcuni
limiti, di cui parlerò dopo, questo piano dice un "sì" abbastanza
chiaro ai tentativi di recupero; mi sembra invece che ci siano
pochi interventi concreti nel senso della riduzione, l'ho ascoltata
con attenzione quando ha indicato le azioni per prevenire e ridurre
i rifiuti. Anche lei ha detto quelle cose che nel piano ci sono,
perché tanto di più non c'è: l'autocompostaggio, certo, può
servire; ridurre tutte quelle che sono stoviglie in plastica,
materiale non riciclabile che si trova in mense, in servizi
pubblici e via dicendo. Mi sembra poco però per un piano che vuole
promuovere la riduzione della quantità, dei volumi, della
pericolosità dei rifiuti, come chiede con puntuale precisione
l'articolo 22 del "decreto Ronchi". Mi sembrano poche le due azioni
che lei ha indicato come interventi di programmazione per prevenire
i rifiuti, forse sarebbe opportuno intraprendere altri tipi di
azioni, piuttosto che spendere dopo per separare, trasportare,
riciclare e trattare i rifiuti.
Visto che c'è stata una risposta positiva a una politica di
tariffazione, perché non proseguire questa politica invece di
riprendere tali e quali le tariffe del 1999? Perché non pensare
anche ad organizzarsi per una tassa più a livello familiare? Adesso
c'è una grossa differenza fra famiglie che fanno uno sforzo
notevole per differenziare ed altre che mettono tutto insieme,
praticamente queste famiglie pagano la tassa sui rifiuti allo
stesso modo.
La Regione, secondo me, è stata acuta nell'individuare la
tariffazione differenziata per i comuni come strumento per
modificare il comportamento degli stessi, forse anche questo
strumento va attivato per modificare il comportamento dei singoli.
Qui, ripeto, rispetto alla politica di prevenzione, c'è poco o
nulla, se non quelle due linee di intervento a cui lei accennava
prima.
Rispetto ai costi, è vero che in bilancio c'è un investimento
che lei adesso ha ricordato di 12 miliardi di euro, ma un piano
rifiuti, un piano regionale di gestione dei rifiuti dovrebbe
indicare nel piano stesso una stima dei costi e delle operazioni di
recupero e di smaltimento. Questo è anche un dettato chiaro e
normativo del "decreto Ronchi": l'articolo 22 lo chiede con molta
chiarezza, dice che
"il Piano regionale di gestione dei rifiuti
prevede inoltre la stima dei costi delle operazioni di recupero e
di smaltimento"
. Ora, in tutto il piano non c'è un elemento
economico. Quanto costa la gestione del centro di Brissogne, quanto
costa il trasporto dei rifiuti? È stata fatta tutta una politica
interessante di stazioni intermedie comunali, intercomunali: si è
verificato se questo sistema di raccolta dei rifiuti costa di più o
di meno di quanto costava prima, oppure se è funzionale ridurre i
costi? Tutta questa parte non c'è! Non c'è una previsione di quanto
costano i vari progetti di nuove apparecchiature previste nel
piano, quanto è disposta a spendere la Regione per raggiungere
questi suoi obiettivi… e poi anche in
modo differenziato? Questo non c'è, quindi questo non è un piano, è
una presentazione di intenti, con, da una parte, la descrizione di
quanto è stato fatto e, dall'altra, la presentazione di intenti,
senza però indicare dei limiti temporali, degli obiettivi precisi
da raggiungere nell'arco di 2-3-4 anni o anche per zone. Mi sembra
un po' generico quanto previsto nel piano!
Le strategie per il futuro: qui va bene che non ci sia
l'inceneritore, di questo siamo contenti, ma il fatto di prevedere
l'eventuale 4° lotto… intanto si parla
di eventualità, non di certezza, e poi dopo questo c'è il vuoto,
c'è un punto interrogativo.
Vorrei sottolineare ancora tre criticità, che forse avevamo già
enunciato, ma che qui riprendo.
L'utilizzazione della discarica di Pontey di tipo "2B": a pagina
15 del piano è detto con molta chiarezza che questa serve per lo
smaltimento dei rifiuti speciali inorganici principalmente
derivanti da attività produttive dello stabilimento Cogne di Aosta.
Lei stesso però mi ha confermato che questa discarica non viene
utilizzata dalla CAS, che trasporta i suoi rifiuti in discariche di
tipo "A" fuori Valle, allora la mia domanda è: se sono rifiuti che
possono essere messi in discariche diverse dal secondo tipo "B",
non ci sono in Valle discariche in grado di accogliere questi
rifiuti?
La gestione dei rifiuti speciali inerti. Non me ne voglia il
Consigliere Borre se faccio mie una serie di osservazioni che a più
riprese sono state fatte da lui in commissione. Abbiamo la legge
regionale n. 19/1995 a cui si fa riferimento nel piano, che prevede
finanziamenti ed incentivi per l'installazione in Valle di impianti
di riciclaggio di materiali inerti provenienti da demolizioni,
scavi, sbancamenti e scarti edilizi; la legge non è mai stata
utilizzata dalla Regione e non è stata mai sostenuta. Se andiamo a
vedere i bilanci per questa legge, nel 2003 zero, nel 2002 zero,
nel 2001 zero, nel 2000 c'era un residuo iniziale di 100 milioni e
poi variazioni meno 100, nel 1999 inizialmente c'era un residuo di
350 milioni, poi variazioni meno 350 milioni. Questo per dire che è
una legge che non è stata utilizzata, che la Regione non ha
sostenuto. Sembra quasi inutile riaffermare la validità di questa
legge, al fine di diminuire la quantità di materiale da portare in
discariche di seconda categoria e di allungare così la vita di
queste discariche, perché c'è anche questo problema, se non si fa
nulla, cioè se si continua a dare autorizzazioni per scavi in
alveo, per cave e se non si sollecitano anche gli imprenditori ad
utilizzare questa strada diversa. Penso che ci sia una
responsabilità della Regione rispetto alla non applicazione di
questa legge regionale, non è necessariamente responsabilità
dell'Assessorato della sanità e questo a riprova che il tema dei
rifiuti è, come il tema della salute, un tema trasversale a tutta
la Giunta e allora, se non se ne fa carico tutta la Giunta,
ciascuno per il proprio settore, non si riesce a far crescere una
cultura diffusa di gestione dei rifiuti. Questa separazione di
competenze e la difficoltà di dialogo fra settori diversi
dell'Amministrazione, tra l'altro, è sottolineata anche nel piano,
laddove viene presentato il "Piano amianto" redatto dall'ARPA. Si
constata nel piano che, mentre l'Albo degli smaltitori dei prodotti
di amianto è tenuto dall'Assessorato dell'industria, le
autorizzazioni vengono rilasciate dall'Assessorato della sanità e
la politica regionale in materia di discariche è diretta sempre
dall'Assessorato della sanità. Il fatto che ci siano due
Assessorati che intervengono nello stesso settore fa concludere al
piano:
"pertanto non si possono fare ipotesi in merito a scelte
future"
, il che sembra un po' strano, ma sembra essere
così.
Così pure c'è un po' di genericità e di non chiarezza anche in
altri tipi di intervento, ad esempio mi sembra buona l'idea di far
sì che il centro di Brissogne possa essere riconosciuto come
impianto di stoccaggio intermedio del CONAI. Si dice che, affinché
questo possa avvenire, bisogna dotare il centro di macchinari per
la cernita manuale, ma appena prima si dice che solo se si
raggiungerà il 35 percento della raccolta differenziata, si
valuterà se e come procedere all'acquisto di questo macchinario per
la selezione manuale. Da una parte, allora, sembra urgente attivare
in fretta il riconoscimento da parte del CONAI, che permetterebbe
di risparmiare anche tutta una serie di spese per il trasporto,
dall'altra, i programmi di avvicinamento a questo obiettivo sono
lasciati alla casualità e alla genericità. Questo per dire che non
crediamo che il piano possa essere considerato come "sì" a
riduzione e a recupero e "no" all'inceneritore. Penso che, rispetto
alla riduzione, sia ancora un "no", ma un "no" per difficoltà di
individuare gli strumenti di intervento e questo ci dispiace.
Président
La parole au Conseiller Curtaz.
Curtaz (Arc-VA)
Intendo fare alcune considerazioni di
carattere generale dopo l'ampia e articolata esposizione della mia
collega di gruppo.
L'Assessore ha esordito in maniera promettente, dopo aver
indicato con lo slogan
"sì alla riduzione e al recupero", "no
all'inceneritore"
, mi è venuto voglia di votare a due mani
questo piano. Se poi andiamo a verificare dallo slogan alla
concretezza del piano, ci accorgiamo di una realtà che è purtroppo
diversa, anche se una dichiarazione politica in questo senso è pur
sempre apprezzabile. È particolarmente apprezzabile perché fino a
due o tre anni fa l'Assessore forse avrebbe detto: "sì alla
riduzione e al recupero", ma avrebbe detto: "sì all'inceneritore".
Mi ricordo le battaglie che abbiamo fatto da questi banchi
dell'opposizione contro l'ipotesi dell'inceneritore in bassa Valle.
Per fortuna non siamo stati soli, perché anche popolazioni locali,
sindaci, comitati hanno capito intanto come l'inceneritore fosse
incompatibile ambientalmente con quella realtà, poi che
l'inceneritore fosse una soluzione sbagliata, incompatibile, anche
esagerata sotto un certo profilo, visti i numeri relativamente
bassi che la nostra Regione esprime nel settore. Noi oggi quindi
apprendiamo positivamente di questo "no" all'inceneritore e
rivendichiamo sotto questo profilo, per la parte che ci compete, un
successo politico, perché siamo riusciti a farle cambiare idea,
Assessore, e questo mi sembra un risultato non da poco!
Per quanto riguarda il problema della riduzione e del recupero,
l'obiettivo finale del piano è condivisibile, perché lei
giustamente ha sottolineato questo dato astratto: passare dalle
81.000 tonnellate alle 25.000 tonnellate è un dato significativo,
se verrà raggiunto. Questo piano però ha questo obiettivo teorico
ambizioso, ma secondo noi è carente sotto il profilo degli
strumenti con i quali raggiungere l'obiettivo: strumenti giuridici,
strumenti gestionali, strumenti programmatici. Il nostro
scetticismo deriva dal recente passato e dal presente, perché siamo
ben lontani dal conseguire obiettivi soddisfacenti. L'Assessore ha
detto che, in base agli ultimi dati, la nostra Regione sarebbe la
quinta in Italia, io considero questo dato estremamente negativo,
perché noi, a differenza di altre regioni che hanno grossi poli
industriali, grandi città, eccetera, siamo in una situazione assai
favorevole. Oggi abbiamo aperto una discussione con l'Assessore
Agnesod sul fatto che i piccoli numeri e il territorio penalizzano
la Regione rispetto a certi servizi; mi sembra invece che sotto
questo profilo, al di là dei costi di trasporto, che possono essere
superiori rispetto ad altre zone, abbiamo anche un tessuto sociale
e un territorio molto favorevole, soprattutto nei piccoli paesi,
dove c'è già una tradizione per esempio di compostaggio: bisogna
ravvivarla, bisogna far prendere coscienza alla gente
dell'importanza della raccolta differenziata. A dire il vero credo
che in questo settore, anche se lentamente e forse poco aiutati
dagli enti pubblici, dei passi in avanti sono stati fatti. Oggi
constato che c'è più gente che differenzia la raccolta dei rifiuti
e li mette nel cassonetto giusto, c'è da parte di chi compie questo
piccolo gesto la convinzione di fare la cosa giusta. Spero che ci
sia sempre più da parte di chi non fa la raccolta differenziata la
coscienza di fare un gesto di cui vergognarsi, perché non ci vuole
un grosso impegno per mettere i rifiuti in tre o quattro sacchetti,
per poi portarli nei cassonetti.
La mia collega ha già evidenziato un punto dove la normativa è
carente - e lo voglio riprendere come spunto di dibattito -, perché
è giusto il principio della differenziazione tariffaria a livello
dei comuni, perché incentiva, ma bisognerebbe chiedersi se non è il
caso di effettuare una differenziazione anche per utente. So che
gli strumenti tecnici per fare questo tipo di differenziazione sono
difficili, però in Germania abbiamo assistito a modalità di
differenziazione per famiglia, possibili e condivisibili. Questo
sarebbe estremamente educativo, perché è anche giusto che la
famiglia in un singolo comune che fa la raccolta differenziata
venga premiata, mentre la famiglia o l'utente che non la fa paghi
le imposte in maniera maggiore. Adesso invece finisce tutto nello
stesso calderone e poi è il comune che deve applicare le tariffe
sulla base di una media in cui entrano comportamenti virtuosi e
odiosi.
Credo che su questo punto la nostra Regione avrebbe tutti gli
atouts non per fare i voli pindarici, ma per diventare una regione
di eccellenza, una "regione simbolo"; secondo me, queste
potenzialità vi sono, ma bisogna crederci! Sarebbe più facile
crederci - ritorno a un punto che abbiamo affrontato questa mattina
sull'Assessorato dell'ambiente - se questa fosse una competenza di
un Assessorato dell'ambiente, perché capisco anch'io che un
Assessore della sanità, che deve occuparsi dell'Ospedale, dei
medici, della prevenzione e quant'altro, abbia difficoltà anche a
seguire questo settore, di cui peraltro sono evidenti le ricadute
sanitarie, non lo nego, però mi sembra che questa sarebbe una
tipica competenza di un Assessorato dell'ambiente. Lo dico non
perché sia innamorato degli schemi, neanche della ripartizione
delle competenze all'interno di una Giunta, ma perché un
Assessorato dell'ambiente potrebbe seguire questa questione più
convenientemente, avrebbe più tempo da dedicare, maggiori risorse
umane, più pertinenti, questo è uno dei grossi problemi ambientali
peraltro nel mondo occidentale, così per esempio come lo fu il tema
dei trasporti. Non è per fare sempre osservazioni,
indipendentemente dalla bontà o meno delle scelte - che secondo me
furono buone -, però ovviamente i trasporti nella scorsa
legislatura sono stati affrontati con un altro piglio, con un'altra
dedizione. L'aver spostato i trasporti in un Assessorato già
oberato di competenze ha significato poterli seguire meno bene e
questo mi sembra un dato inevitabile.
Noi non sciogliamo quindi le perplessità su questo piano. Sarà
poi un piano che nei suoi obiettivi astratti potrà essere
concretizzato o meno a seconda della volontà politica, delle scelte
amministrative, del "colpo di reni" che la prossima Giunta
regionale si dovrà dare anche su questo tema, altrimenti avremo
degli obiettivi sulla carta, come erano gli obiettivi minimi
previsti dal "decreto Ronchi" in questi anni, obiettivi minimi che
la Regione Valle d'Aosta ha addirittura mancato. Secondo me questo
è un dato che non ci fa onore, perché l'avere sempre di più una
situazione ambientale corretta, a norma di legge, sarebbe un atout
per l'intera economia regionale, perché inciderebbe positivamente
sul turismo, sull'industria, sull'agricoltura. È un atout che la
nostra Regione deve poter vantare: ce ne sono tutte le
possibilità!
Président
La parole au Conseiller Borre.
Borre (UV)
Mi sembra che il piano abbia accolto quelli che
sono i problemi: raccolta differenziata, recupero e diminuzione
della quantità da portare in discarica e il recupero porta anche
del denaro per il materiale che viene rivenduto. "L'inceneritore
no"… ma qui sembra un po' la favola del
Monte Bianco: i TIR devono passare, però non devono passare dal
Monte Bianco, devono passare dalle altre
regioni… Mi sembra di aver capito che
l'Assessore abbia detto bene: l'inceneritore in Valle d'Aosta non
ha senso di esistere, perché ha dei costi che non lo fanno stare in
piedi, la quantità di rifiuti che si dovrebbe portare
all'inceneritore non è sufficiente per far marciare un
inceneritore. Non è "no" quindi all'idea dell'inceneritore, perché
se poi noi andiamo a guardare nel piano le zone, dove potrebbe
essere fatta un'altra discarica in Valle d'Aosta, una discarica
come quella di Brissogne, ho paura che avremmo delle grosse
difficoltà per reperire i terreni, quindi dovremmo essere corretti
e coerenti con noi stessi. La strada che l'Assessore ha indicato,
la ricerca di un inceneritore in province vicine, forse è la
migliore perché non possiamo pensare di andare a fare discariche su
terreni di altri.
Ci potrebbe essere, a proposito della raccolta differenziata,
già un recupero del 40 percento se l'articolo del "decreto Ronchi"
avesse potuto prendere il via - la raccolta a peso -, perché
senz'altro, dovendo pesare la quantità di rifiuti e di conseguenza
pagare, faccio attenzione a mettere nei contenitori giusti i
rifiuti che vengono recuperati. Oggi questo articolo non ha preso
il via, perché in alcuni comuni si è provato, ma si sono incontrate
delle grosse difficoltà. Ritengo - e mi sembra che l'Assessore ne
abbia parlato nell'illustrazione - che si potrebbe iniziare dagli
alberghi e dalle industrie che hanno dei grossi scarti. Oggi
un'industria, che recupera il cartone, che ha comprato la pressa
per pressarlo, che lo mette nel suo angolo e poi viene il camion a
caricarlo, paga uguale a quella che va a buttarlo vicino ai
cassonetti. I ristoranti o gli alberghi, che hanno quantità enormi
di bottiglie, devono caricarle su un furgone e andare a cercare
nella città o nel comune la campana arancione per mettere le
bottiglie dentro. Se con una ricerca, un censimento, attraverso
questi operatori, si potesse arrivare a togliere da tanti
marciapiedi i cassonetti e portarli nelle sedi degli stessi, forse
si risparmierebbe tanto, ma, chiaramente, il comune dovrebbe andare
incontro con un'agevolazione sulle tasse a chi fornisce questo
servizio di separazione. Mi sembra addirittura che il piano
definisca bene i colori dei cassoni e dei cassonetti: bianco per il
cartone, arancione per il vetro, ma in tanti comuni usano il bianco
per il vetro, l'arancione per altro materiale; da un'indagine che è
stata fatta emerge che non tutti i comuni utilizzano lo stesso
colore per lo stesso prodotto. Leggendo poi le stazioni, mi viene
difficile da capire il conto economico: c'è una stazione a
Villeneuve, dove si va a scaricare, poi c'è il camion che compatta,
si ricarica e si porta a Brissogne… mi
sembrerebbe meno costoso da Villeneuve andare direttamente a
Brissogne. Questo è un calcolo che faccio a spanne. Lo stesso
dicasi per Ayas o Brusson, perché se una delle due stazioni fosse
leggermente più grande, si potrebbe evitarne una, guadagnando in
fatto di bellezza ambientale e risparmiando dei soldi.
Ringrazio la Consigliera Squarzino che ha ripreso uno dei miei
temi, che continuo a rilanciare, quello della legge n. 19, che
riguarda lo smaltimento dei materiali inerti, che fra qualche anno
saranno un problema non indifferente, perché trovare degli
avallamenti da andare a riempire sarà sempre più difficile.
L'Assessore in commissione ci ha letto una lettera
dell'Associazione industriali, che diceva perché non era economico
mandare avanti questa legge. Sarebbe come chiedere alla FIAT se è
economico viaggiare sui treni, è chiaro che non ce lo direbbe! Se
questo materiale recuperato venisse messo in un capitolato
regionale per utilizzarlo nei sottofondi delle strade per i
riempimenti, addirittura per portarlo in discarica, dove si compra
terra e sabbia per coprire i rifiuti urbani, forse si riuscirebbe a
fare qualcosa di buono, al di là di andare ad eliminare le cave nei
torrenti.
Altro problema era quello dell'organizzazione interna, a cui ha
già accennato anche la Consigliera Squarzino. Sarebbe utile che ad
interessarsi dei problemi dei rifiuti urbani fosse un unico
Assessorato e non che l'albo appartenga all'Assessorato
dell'industria e le pratiche vengano autorizzate invece
dall'Assessorato della sanità!
Ultimo problema: ho letto qui - forse dirò una fesseria e me ne
dispiace, quindi non vorrei allarmare nessuno - il discorso
dell'amianto, si dice che le pietre verdi, il serpentino verde
contiene del quarzo. Il serpentino verde è una losa per la quale è
previsto il contributo nella nostra Regione, quindi corriamo il
rischio oggi di dare 80-90.000 al metro per mettere queste lose, ma
se saltasse fuori una ricerca più approfondita, di dover pagare
altre 40-50.000 per smaltirle dai tetti. Sarebbe interessante
quindi che nella prossima amministrazione si provvedesse a rivedere
le regole delle lose, con la qualità a cui devono essere
assoggettate, per avere la certezza che sui nostri tetti non venga
messo del materiale che poi deve essere tolto.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Devo presentare un emendamento che non è
secondario: riguarda la cancellazione a pagina 346, sotto la
colonna
"comuni serviti"
, della parola
"Carema"
e,
sotto la colonna
"Potenzialità espressa in ab/eq",
la
sostituzione al secondo quadratino di
"20.000"
con
"15.000 ab/eq"
. Questo significa di fatto rinunciare
definitivamente all'ipotesi più volte attesa del depuratore
interregionale Valle d'Aosta-Carema. Lo dico con rammarico, dopo
che anche un po' pomposamente i due Presidenti delle Regioni in
quel di Pont-Saint-Martin avevano siglato l'accordo, perché è
seguito un assoluto disinteresse da parte della Regione Piemonte,
disinteresse che è sfociato in vera e propria opposizione.
L'Assessorato regionale dei lavori pubblici, d'intesa con le
amministrazioni locali della bassa Valle, sta attivandosi per la
definizione di un sito e la realizzazione di un depuratore
intercomunale, che non vada oltre i confini della Regione Valle
d'Aosta. Non è simpatico ricordarlo, ma pur essendoci ottimi
rapporti fra la Regione Valle d'Aosta e la Regione Piemonte in
materia ambientale, non riusciamo a concludere nulla, prova ne è
tutto l'atteggiamento riguardante il discorso
dell'inceneritore.
Ne approfitto per dare già alcune risposte alle domande poste,
domande costruttive, ed è questo lo spirito che deve esserci a
livello di Consiglio regionale, perché sicuramente su questa
materia non c'è nessuno che abbia la verità in tasca.
Quando ho definito le previsioni delle simulazioni attendibili,
l'ho detto a ragion veduta perché finora l'esperienza di questi
anni ci ha dimostrato che i calcoli matematici hanno poi dato, se
attuate le azioni che abbiamo messo in campo, risultati vicini alle
previsioni. È chiaro che dipende dalla capacità di mettere in atto
le azioni, ma dipende anche da elementi esterni alle politiche
regionali. Valga per tutti il problema della riduzione del rifiuto,
questo è un problema politico di ampia envergure, che investe il
sistema globale, direi anzi mondiale della produzione industriale,
che va al di là delle competenze di ogni singolo Stato; certamente
le regioni possono intervenire, ma possono intervenire su una
percentuale molto residuale.
Così come per quanto riguarda gli inerti - rispondo un po'
trasversalmente alle domande che sono state poste dai colleghi
Borre, Squarzino e Curtaz - dobbiamo ricordare che è stata attuata
una politica di riduzione finalizzata a rispettare uno dei dettami
del "decreto Ronchi" per il non conferimento delle terre nelle
discariche. A questo si è aggiunto l'elevato aumento dello
spezzamento delle strade, perché nel frattempo il decreto ha
previsto che lo spezzamento delle strade sia da considerarsi
rifiuto. Questo per dire che viviamo in un contesto generale in cui
la definizione stessa di "rifiuto" è oggetto di modificazioni
continue a livello europeo, di conseguenza a livello degli Stati
membri. Questo non per giustificare il fatto che l'elaborazione del
piano sia durata quattro anni, non è così a dire il vero, è durata
quattro anni perché è stato incaricato il progettista nel marzo
2000 e le risposte, l'elaborazione e l'istruttoria sono intervenute
nei due anni…
(
interruzione della Consigliera Squarzino Secondina, fuori
microfono
)
… ma non è tanto questo il problema.
Il problema è che abbiamo dovuto tener conto dell'evoluzione della
definizione di "rifiuto", che ci condizionava soprattutto rispetto
alla discarica di tipo "B2" di Pontey, rispetto a quali tipi di
rifiuti; questo ci ha bloccati, ci ha fatto sospendere ogni
decisione, tutta la difficile, delicata trattativa rispetto alla
scelta di conferimento, la scelta rispetto al gestore della
struttura di Brissogne, difficile situazione che ha comportato
pareri legali, incontri molto complessi da definire.
Si dice anche che ci sono stati problemi nella definizione degli
obiettivi, nel senso che - sostiene la Consigliera Squarzino -
mancano obiettivi di eccellenza, perché non sono definiti tempi
certi. Non mi pare sia così, perché comunque indichiamo in questi
11-12 anni i tempi di gestione della discarica comprensiva del 4°
lotto e nel ventennio, se attuate, tutte le politiche previste nel
piano stesso. Vent'anni sono moltissimi, ma nel contempo ci diciamo
che non possiamo sicuramente aspettare troppo per andare a definire
dei siti.
È vero allora che la Valle d'Aosta morfologicamente è quella che
è; di certo, una volta che saranno attuate tutte le politiche -
rispondo essenzialmente al Consigliere Borre -, non è pensabile che
vi sia una "discarica di Brissogne bis"! Vi saranno sempre
"discariche di Brissogne bis", perché ridurremmo fino al massimo
possibile… ma, o si torna alla logica
dell'incenerimento tale e quale, cosa che è stata aborrita da parte
di tutti i livelli, indipendentemente dalle ideologie, scartato
l'organico, scartato il CDR, scartato il sottovaglio, scartato il
sopravaglio… alla fine mi rimane una
quantità che devo scaricare in una discarica di tipo "A"; per cui,
poniamoci pure l'obiettivo che in Valle d'Aosta dovrà essere
realizzata una struttura analoga! Dovremmo assolutamente mettere in
atto un sistema tariffario come il piano rinvia; questo piano
rinvia ad una deliberazione di Giunta regionale una ripartizione a
favore dei comuni su cui insistono le discariche sia di tipo "A"
che di tipo "B". Dovremmo celermente definire percentualmente
quanti euro al chilo vengono destinati ai comuni su cui insistono
queste discariche, fondi che i comuni sono comunque poi a loro
volta obbligati ad utilizzare a fini ambientali; la deliberazione
di Giunta prevede questo. Questo è un tema assolutamente delicato.
La "discarica di Brissogne bis" probabilmente non avrà le
dimensioni dell'altra, ma avrà comunque le stesse problematiche di
gestione che tutti conosciamo.
Rispetto alla riduzione dei rifiuti, si dice che è un obiettivo
buono, ma mancano azioni e si propone di rivedere le politiche
tariffarie; concordo. Ricordo che, quando abbiamo definito in
Giunta queste tariffe, non sono state così ben gradite dagli
amministratori comunali, ma devo dire che dal 1999 al 2000 sono
state vincenti rispetto ai risultati, perché finalmente i comuni,
anche i più restii, hanno preso contezza dell'assoluta
necessità.
Tasse familiari: qui tutto si può fare, ma la problematica circa
il penalizzare coloro che non rispettano la normativa, rispetto a
coloro che la rispettano, è tematica delicata, perché nel piano
proponiamo una raccolta domiciliare leggera, limitatamente alle
grandi utenze: magazzini, commercianti e quant'altro, perché siamo
certi che avrà dei grossi risultati, mentre siamo molto scettici
sul rapporto costi-benefici della raccolta domiciliare
personalizzata, addirittura a livello di peso di singolo utente
familiare, perché esperienze tedesche ci sono, ma dobbiamo porci un
problema. Il problema è: a fronte di un sicuro aumento di raccolta
differenziata con la raccolta domiciliare personalizzata per
singolo utente, di certo avremo un innalzamento dei costi che va di
nuovo a gravare sulle famiglie.
È una scelta di campo su cui dobbiamo riflettere, perché già
nella programmazione attuale avevamo consigliato al Comune di Aosta
di far decollare questo sistema per un quartiere, ma non è stato
fatto perché i tecnici del Comune di Aosta stanno arrivando alla
conclusione dell'assoluta difficoltà di mettere in atto questo
sistema e del sicuro innalzamento dei costi. È una scelta di campo
che dobbiamo fare e che non
escludo…
(nuova
interruzione della Consigliera Squarzino
Secondina, fuori microfono
)
… lo so, ripeto, sul mercato ci sono
coloro che si sono presentati da noi, li abbiamo dirottati al
Comune di Aosta, con sistemi di pesatura del singolo bidone di
conferimento, addirittura con sistemi di pesatura sottoterra di
modo che non risulti neppure lo chalet sull'asse stradale.
Ci sono sistemi che timidamente si affacciano sulla realtà
italiana, ricordo Genova e altre situazioni che non sono da
escludere e il Piano rifiuti dà la possibilità all'ente locale di
autogestirsi queste politiche. Noi diamo semplicemente delle
indicazioni, ma se riuscissimo a convincere i grandi produttori,
con cui mi sono incontrato, a far decollare "motu proprio" un
servizio parallelo al servizio pubblico, con appalti di gestione
direttamente gestiti dalle associazioni di categoria, sicuramente
otterremmo dei risultati.
Devo dirvi che non ho ricevuto lodi, non ho avuto un gran
successo nel presentare questa proposta perché, ad oggi, è più
comodo scaricare da parte del commerciante sulla raccolta stradale.
Questo dobbiamo vietarlo: lo scaricamento da parte dei grandi
produttori sul sistema stradale va assolutamente bloccato, perché
non funziona.
Rispetto alla discarica di Pontey, di fatto le ultime novità che
ho illustrato in commissione le riconfermo; la Cogne, in virtù di
una normativa europea recentemente entrata in vigore, ha la
possibilità di usufruire di una sorta di moratoria, come tutte le
industrie siderurgiche, per continuare a scaricare i residui degli
acciai in discariche di tipo A. Perché non si discarica in Valle
d'Aosta? Perché lo abbiamo bloccato, perché noi abbiamo fatto una
politica di riduzione del quantitativo di rifiuto nelle discariche
di tipo A; questa però è libera scelta della Cogne, che se trovasse
un comune disponibile ad accogliere le scorie di acciaierie, lo
farebbe sicuramente ma, visti i costi di conferimento che sono
bassissimi, continuerà sicuramente a scaricare nella Regione
Piemonte.
Per parlare del problema dei materiali inerti aspetto che il
collega Borre rientri per non ripetermi.
Rispetto alla politica dell'amianto, è un po' infelice quella
espressione nel capitolo relativo all'ARPA, ma qualcosa sfugge
sempre e comunque il significato non è quello di dire: "visto che
lo fa l'Assessorato della sanità, non si sa che cosa farà". Vengo
al problema delle competenze. Rispetto all'inceneritore, collega
Curtaz, dire che ero d'accordo è un po' forte, era d'accordo "Il
Monitore Valdostano", che non necessariamente coincide con la
volontà dell'Assessore Vicquéry…
(
ilarità dell'Assemblea
)
… e qualche imprenditore della bassa
Valle che aveva l'interesse a
divulgare…
(nuova
interruzione della Consigliera Squarzino
Secondina, fuori microfono
)
… ma era ipotetica la cosa, ve lo
ricordate. Ci eravamo limitati allo studio e alcuni imprenditori
della bassa Valle proprietari di terreni erano molto interessati.
Questo non significa che devo dare atto alla vostra forza politica,
che ha sempre fatto di questo tema un punto di riferimento, che
siete stati insistenti, criticamente insistenti, però in ogni
scelta c'è una maturazione, chi conosce la compostezza delle
amministrazioni regionali che si sono succedute sa che non
ragioniamo mai per colpi di sole, ma ragioniamo a ragion veduta e,
sotto questo punto di vista, sembrerebbe che l'era
dell'inceneritore sia definitivamente tramontata.
Per quanto riguarda i materiali inerti, la legge n. 19 purtroppo
non ha avuto adesioni da parte degli imprenditori stessi, a cui
avevamo anche proposto la modifica della legge per incentivare
questa possibilità di recupero di questi materiali. Dobbiamo anche
dire a ragion veduta che nel frattempo è intervenuta una grossa
quantità di materiali a disposizione in seguito all'alluvione, che
ha creato enormi problemi, ma ne ha risolti tutta una serie di
altri. Sono dell'avviso che non bisogna bloccarci, bisogna
insistere sotto questo punto di vista, ma non confondiamo il
disalveo con la valorizzazione dei rifiuti e degli inerti, perché
sono momenti diversi e politiche di gestione del territorio che
vanno tutte prese in considerazione.
Rispetto alle competenze, colleghi Curtaz, Squarzino e Borre, il
tema della gestione dell'Albo degli smaltitori è tema che, per
legge nazionale, è di competenza delle Camere di commercio, mentre
le autorizzazioni ed iscrizioni - articoli 26-27-28 del "decreto
Ronchi" - sono effettuate dall'Assessorato competente, per cui
l'albo rimarrà sempre gestito dall'Assessorato che gestisce la
Chambre. Questo non significa che non possa concordare con voi che
l'Assessorato della sanità potrebbe anche non interessarsi di
queste cose. Dobbiamo dire che le competenze dell'Assessorato del
territorio sono chiare: si lavora insieme, tutta la parte degli
investimenti la gestisce l'Assessorato del territorio e tutta la
parte organizzativa ed autorizzativa la gestisce la sanità. Espongo
il Piano rifiuti per primogenitura, ma avrei volentieri lasciato
questo compito al collega Vallet. Questo per dire che tutto si può
ridiscutere, ma non c'è questa suddivisione di competenze che
blocchi iniziative di un certo genere, perché la volontà
dell'Amministrazione regionale è quella di dare le competenze in
ambito di sottobacino alle comunità montane, con grosse resistenze
da parte di alcune realtà ad accettare questa proposta.
Alcuni aspetti più specifici. Per quanto concerne il serpentino,
non risulta, collega Borre, che nelle lose vi siano fibre di
amianto; anzi, non vi è questo pericolo che vi siano fibre di
amianto nell'amianto di serpentino. Così come per la localizzazione
delle stazioni intermedie, alcune di queste risentono di una
programmazione datata; per intenderci la Val di Ayas è partita
molto in fretta, il Comune di Brusson è stato forse il primo in
Valle d'Aosta, assieme a Cogne, a far decollare questa stazione
intermedia, dopo è intervenuto Ayas, ma le quantità del Comune di
Ayas e di quello di Brusson messe assieme richiedevano la necessità
di costruire due stazioni. Se si fosse fatta una programmazione
diversa, sicuramente si sarebbe optato per la stazione intermedia
di Brusson potenziata, ma così era già avvenuto. Per altri settori
siamo ancora fermi, vedasi la Val di Gressoney che ancora non ha
deciso la localizzazione del sito.
Rispetto ai costi, è stato fatto uno studio approfondito su
commissione della Comunità montana Monte Cervino, che era dubbiosa
se localizzare una struttura intermedia in quella località
piuttosto che conferire direttamente al centro di Brissogne.
Ebbene, i costi si equivalevano abbastanza, ma la scelta definitiva
è stata quella di non realizzarla. Per la struttura di Montjovet e
di Hône non vi è ombra di dubbio che si risparmia, perché
l'obiettivo è anche di far circolare meno camion per problemi di
inquinamento e di decongestionare il più possibile l'attività di
conferimento e raccolta della struttura di Brissogne. La
programmazione che è stata ipotizzata, anche quella di Villeneuve,
a parere dei tecnici che hanno lavorato su questa materia, è equa,
con un giusto rapporto costi-benefici, costi di gestione e costi di
trasporto. Mi pare di aver dato delle risposte a tutti i quesiti
posti.
Rispetto ai costi, nel piano non ci sono, ma l'elemento
pregnante è quello del bilancio e nel bilancio ci sono, ripeto, 11
milioni di euro a destinazione. Non si può dire che non si investa
sotto questo punto di vista. Anche i costi di gestione sono
evidenziati nel bilancio: circa 4,5 miliardi di vecchie lire per la
gestione della struttura di Brissogne; ripeto: struttura che è
autosufficiente, perché vengono totalmente recuperati con le
tariffe annuali. Nei centri intermedi vengono anche ricompresi i
costi di gestione legati ai trasporti, ma questi sono temi che
riguardano l'aspetto formale più che sostanziale: che lo si citi
nel piano oppure no, la fotografia esistente è questa.
Ciò detto, mi pare che possiamo licenziare questo Piano rifiuti
come una proposta emendabile e modificabile in ogni momento, perché
è un atto amministrativo, spetta a questo Consiglio regionale
rivederlo. Se riuscissimo a trovare strumenti più concreti cogenti
per ridurre la produzione rifiuti, per aumentare la raccolta
differenziata, di certo questa Amministrazione li prenderà in
considerazione senza nessuna reticenza.
Président
Je rappelle que nous sommes toujours en
discussion générale, même si l'intervention pour présenter
l'amendement a été plus qu'une réplique. Si personne ne demande la
parole, on passe à examiner l'acte. La III
ème
Commission
à la majorité a donné son avis favorable, nous votons la
proposition de délibération avec le plan annexe, avec l'amendement
de l'Assesseur, dont je donne lecture:
Emendamento Cancellare a pagina 346, sotto la colonna "Comuni
serviti", la parola "Carema" e, sotto la colonna "Potenzialità
espressa in ab/eq", sostituire al secondo quadratino 20.000 con
15.000.
Je soumets au vote la délibération:
Conseillers présents: 33
Votants: 27
Pour: 27
Abstentions: 6 (Beneforti, Curtaz, Frassy, Lattanzi, Squarzino
Secondina, Tibaldi)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK