Consiglio Regionale della Valle d'Aosta - Oggetto del Consiglio n. 2281 del 14 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 2281 del 14 novembre 2001 - Resoconto
OGGETTO N. 2281/XI Iniziative per la tutela della sicurezza
sui luoghi di lavoro. (Interpellanze)
Interpellanza A conoscenza della relazione presentata
dall’Assessore regionale
all’Industria sull’andamento degli
infortuni sul lavoro e delle malattie professionali;
Constatato che, nonostante la grave situazione illustrata, la
Regione Valle d’Aosta si è limitata ad indire solo
una conferenza stampa nel corso della "Settimana Europea per la
sicurezza e per la prevenzione nei luoghi di lavoro";
il sottoscritto Consigliere regionale
Interpella
la Giunta regionale e l’Assessore competente per
conoscere:
1) quali iniziative intende intraprendere, oltre a quella di
assumersi l’onere economico per la sicurezza nei
luoghi di lavoro (Disegno di legge n. 135) a sostegno della
prevenzione e la difesa della salute e della vita di chi opera
nelle imprese valdostane;
2) come, quali e quante sono state le verifiche, gli
accertamenti messi in atto, negli ambienti di lavoro da parte
dell’USL e dell’ARPA in questo ultimo
anno;
3) quali e quanti sono stati i provvedimenti presi, dagli Enti
preposti, nei confronti delle imprese che non hanno rispettato le
norme di legge sulla sicurezza;
4) se, e quali iniziative intende intraprendere per
sensibilizzare ed educare alla prevenzione i soggetti
interessati.
F.to: Beneforti
Interpellanza Visti i dati sull’andamento
degli infortuni professionali presentati
dall’Assessore regionale
all’Industria e Artigianato
nell’ambito della Settimana europea per la salute e
la sicurezza;
A fronte di un aumento degli infortuni mortali negli ultimi due
anni, ed in particolare nel settore dell’edilizia,
che denotano la mancanza di una cultura della sicurezza nei posti
di lavoro;
Considerato che si tratta di un settore molto importante nel
panorama economico regionale e che manterrà questo suo ruolo
trainante anche in conseguenza dei lavori che
l’alluvione dell’ottobre 2000 impone
alla regione (ripristino di infrastrutture, prevenzione di frane,
riparazione e/o ricostruzione di edifici pubblici e privati
danneggiati, opere di delocalizzazione, ecc.);
Constatato che gli strumenti finora messi in atto non sono
adeguati per garantire condizioni di sicurezza negli ambienti di
lavoro;
Ritenendo che è compito della regione operare perché
diminuiscano sempre più le condizioni che sono alla base degli
incidenti, specie di quelli mortali;
i sottoscritti Consiglieri regionali
Interpellano
la Giunta per sapere:
1) se ha fatto un’analisi puntuale delle concause
che sono all’origine dell’aumento
degli incidenti mortali sul lavoro ed in particolare nel settore
dell’edilizia;
2) come intenda operare perché diminuiscano gli incidenti sul
lavoro, specie nel settore più colpito, quello
dell’edilizia.
F.to: Squarzino Secondina - Beneforti - Curtaz
Président
A ce propos je demanderais, s’il
n’y a d’opposition,
d’unifier la discussion de l’objet n°
16 avec l’objet n° 20 qui est quasiment
identique.
La parole au Conseiller Beneforti.
Beneforti (PVA-cU)
Abbiamo presentato questa interpellanza
in quanto il problema degli infortuni sul lavoro, delle malattie
professionali, ha raggiunto un'ampiezza tale che impone, almeno a
chi come noi s'interessa dei problemi di carattere sociale, di
richiamare sulla questione l’attenzione la più
generalizzata possibile. Oggi il problema della sicurezza è al
centro dell’attenzione a tutti i livelli: da quello
europeo a quello nazionale e regionale, tant’è vero
che ogni anno viene celebrata la settimana della sicurezza,
quest’anno, come abbiamo già ricordato in un
precedente Consiglio, è stata celebrata nella seconda quindicina
del mese di ottobre.
Non so se la Regione era presente alle iniziative che sono state
prese a livello nazionale o se è stata invitata ai convegni
organizzati dall’INAIL o dal Ministero del lavoro,
comunque abbiamo preso atto che, nel corso della "Settimana europea
per la salute e la sicurezza sul lavoro", in Valle
d’Aosta è stata presentata almeno l'indagine sugli
infortuni e sulle malattie professionali, indagine predisposta dal
Comitato regionale di coordinamento in materia di sicurezza sul
lavoro.
Dai dati che emergono da questa indagine, relativa agli anni
1997-2000, abbiamo appreso che i decessi per infortuni sul lavoro
sono stati 23 e che nel 2001 ne sono già capitati 3, quindi in
totale si sono verificati 26 infortuni, e che manteniamo un record
di infortuni e malattie professionali non indifferente rispetto al
resto d’Italia, in particolare abbiamo il record nel
settore artigiano e in quello edilizio.
È chiaro che agli infortuni mortali in questi ultimi tempi hanno
contribuito il grave incidente del Traforo del Monte Bianco e
l'alluvione dell'ottobre 2000.
Non ci sentiamo, di fronte al quadro che come Regione ci avete
presentato, né di dire che conoscevamo già quanto illustrato, né di
formulare accuse particolari o strumentali, ci poniamo però una
domanda: in Valle manca solo una cultura della sicurezza oppure
esistono carenze? Gli enti preposti svolgono i necessari controlli?
Esiste un ufficio ispettivo sufficiente a svolgere il compito che
gli è assegnato? A parte le imprese, che nella maggior parte si
preoccupano prima di tutto del profitto e di pagare meno i premi
assicurativi, c’è da chiedersi anche se i lavoratori
e le loro organizzazioni sindacali si rendono conto che
c’è di mezzo la vita, la salute, la sicurezza della
persona fisica dato che non si vede quel "movimento" che ci
dovrebbe essere in base al quadro delle disgrazie che vengono
denunciate.
Ho visto che anche l’INAIL ha stilato un quadro
nazionale della situazione delle disgrazie e delle morti per
infortuni e di infortuni sul lavoro, dove non siamo classificati
fra quelli che sono "i più bravi" rispetto al resto
d’Italia.
La Regione, di fronte al quadro che è stato presentato a livello
locale, come a livello nazionale, oltre a questo bilancio degli
infortuni, dei casi di morte, degli invalidi, cosa ha fatto? Non
basta fare il bilancio di quanti sono stati gli infortuni, di
quante sono state le malattie professionali e di quanti sono stati
i casi di morte: si è fatto anche un bilancio del lavoro di
vigilanza e accertamenti che è stato svolto in questi quattro anni
per prevenire gli infortuni e dare sicurezza sul lavoro nelle
imprese e nei cantieri? Ci siamo domandati i motivi per i quali
succedono tanti infortuni, accadono certi casi di morte e aumentano
le malattie professionali nella nostra Regione? Vi siete resi conto
anche dei problemi, delle difficoltà, dei ritardi che sussistono e
che occorre superare? Si è mai fatto il punto sulle malattie
professionali in Valle? Io penso di no, perché sul rischio di
amianto dal 1992 per dieci anni nessuno si è attivato per
analizzare le ripercussioni che aveva nei confronti dei lavoratori
che operavano alla Cogne e all’Ilssa Viola perché,
prima del 1992, si è fatto uso di amianto da tutte le parti.
Mi pongo queste domande e le ho poste, anche quando me ne hanno
parlato, a coloro che sono interessati al problema, agli amici
operanti nelle fabbriche e anche nel sindacato, perché di questi
problemi se ne deve solo parlare quando succede un caso di morte?
Allora in quel momento, quando non ci rimane che piangere, si
prendono gli impegni (bisogna fare, bisogna dire, bisogna
prevenire), poi di fatto l’azione, che deve essere
effettuata, non viene più sviluppata.
Lo slogan, che si ripete quando vi è un caso di morte: "di
lavoro si deve vivere e non morire", deve essere uno slogan che ci
segue sempre nel tempo. Occorre tener conto delle vecchie e nuove
patologie, delle malattie professionali i cui rischi non vengono
eliminati se non in ritardo, come accade alla Cogne per
l'amianto.
Occorre pertanto procedere al rafforzamento dei servizi di
prevenzione regionali e dell’USL in modo da
garantire una presenza effettiva sull’intero
territorio. Infine, come abbiamo più volte ripetuto, occorre
assicurare un coordinamento e un comportamento omogenei delle norme
in materia di sicurezza per il controllo del lavoro "sommerso".
Président
La parole à la Conseillère Squarzino
Secondina.
Squarzino (PVA-cU)
Credo che sia stato opportuno mettere
insieme i due argomenti perché si completano l’un
l’altro.
Vorrei solo ricordare alcuni dati. Dal rapporto, che è stato
fornito dal Comitato regionale di coordinamento in materia di
sicurezza e salute sul luogo di lavoro, comitato regionale che ha
un compito istituzionale ben preciso e che è tenuto ogni anno a
fare una relazione sull’andamento degli infortuni in
ambito regionale, abbiamo appreso che gli infortuni sono ancora
molto alti in Valle d’Aosta. Si può rilevare, per
quanto attiene il periodo esaminato (1997-2000), che il 52 percento
degli infortuni riguarda il settore dell'edilizia, quindi gli
infortuni sono molto alti e concentrati in modo particolare in
questo settore.
Non solo, ma c’è, purtroppo, anche un rapporto
alto rispetto all’andamento nazionale dell'incidenza
degli infortuni mortali sull’insieme degli
infortuni. Nel testo dell'interpellanza abbiamo detto che questo
denota sicuramente che c’è una mancanza della
cultura della sicurezza nei posti di lavoro, cultura che non si
improvvisa solo facendo alcune affermazioni. C’è
tutto un lavoro nel settore della prevenzione che probabilmente è
stato fatto non in modo sufficientemente chiaro e preciso e vorrei
ricordare un dato importante: con la legge n. 626
c’è stata tutta un'attenzione particolare proprio
per la sicurezza sui posti di lavoro e, mentre in molte altre
regioni d’Italia si è visto che, dal 1997-1998, con
l’applicazione di questa legge, c’è
stato un lieve decremento, una flessione almeno in alcune
situazioni?, da noi questo non è avvenuto.
Qui sottolineo come elemento grave il fatto che non
c’è stata alcuna modifica in senso positivo,
migliorativo, dell’andamento degli infortuni in
seguito all’applicazione della legge n. 626 dal 1998
in avanti. Allora anche questo elemento ci deve far riflettere
perché vuol dire che tutta la cultura della prevenzione e della
sicurezza, che a livello nazionale è stata introdotta
nell’ambito del lavoro, qui non sta prendendo piede
o prende piede nel settore industriale piuttosto che nel settore
edilizio. Secondo me, bisognerebbe su questo fatto svolgere delle
riflessioni: alcune le accennava prima il collega.
Io credo che nel settore dell'edilizia vada preso seriamente in
mano il problema dei subappalti e del lavoro nero e parlo non di
imprese che lavorano per i privati, ma di imprese che lavorano per
il pubblico.
Tutti noi vediamo, andando in giro, enormi cartelloni su cui
figurano le imprese che lavorano per il pubblico, penso a
costruzioni di scuole, adeguamento di edifici, e poi seguono almeno
cinque, dieci, undici imprese subappaltatrici che svolgono quel
lavoro. Che sicurezza abbiamo che quelle imprese funzionino? Già lo
facevo notare in un precedente intervento con
l’Assessore Vallet cioè, in seguito agli eventi
alluvionali, le imprese in ambito edilizio si sono moltiplicate ad
un ritmo eccessivo rispetto agli altri settori. Nello stesso
rapporto di Interreg, che ha studiato le eventuali conseguenze
della chiusura del Traforo del Monte Bianco
sull’economia valdostana, si dice che nel settore
edilizio non si è visto un decremento, anzi probabilmente in
seguito all'alluvione si è visto un aumento del 6-7 percento.
Rispetto a questo aumento progressivo, continuo di piccole
imprese in ambito edilizio, come facciamo a garantire la
professione di queste persone, come facciamo a garantire che le
norme della sicurezza siano rispettate in questi cantieri? E
ancora, per quanto riguarda il lavoro nero c’è in
previsione un osservatorio sul lavoro nero organizzato dalla
guardia di finanza a cui deve partecipare anche la Regione. Io
credo che su questo osservatorio la Regione debba chiedere che si
lavori celermente perché non possiamo lasciare tutto questo settore
così all'improvvisazione e fuori da ogni controllo.
E quando parlo di controllo, non parlo di gente che va lì a dare
la multa, perché non è questo che mi interessa, ma di gente che
verifichi se in quelle situazioni di lavoro le norme di sicurezza
sono rispettate sostanzialmente e non solo formalmente in modo da
prevenire e far diminuire gli incidenti.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Indubbiamente il tema che è stato
affrontato nell'interpellanza dei Consiglieri Beneforti e Squarzino
mette in evidenza un problema: quello degli infortuni sul lavoro
che hanno nel nostro Paese e nella nostra Regione dei costi, umani
e sociali prima ancora che economici, inaccettabili e che dipendono
anche dalla tipologia delle imprese, dalla struttura
produttiva.
Vi è la necessità di fare degli interventi di prevenzione e di
far nascere una cultura della sicurezza.
Per quanto riguarda la prima domanda, dove si chiede
"quali
iniziative siano state intraprese, oltre a quella di assumersi
l’onere economico per la sicurezza nei luoghi di
lavoro a sostegno della prevenzione e della difesa della salute e
della vita di chi opera nelle imprese valdostane",
coglierei
non tanto un piccolo intento polemico che c’è nella
domanda stessa, ma la sostanza della domanda, appunto quella di
fare un primo quadro e quali sono le iniziative.
Anzitutto, come veniva ricordato, il problema degli infortuni ha
una valenza di carattere non solo regionale o nazionale, ma anche
di livello europeo e non è un caso che di questo problema se ne
occupi l’Agenzia europea per la sicurezza e che il
mese di ottobre sia stato dedicato, a livello europeo, ad un
momento di riflessione e di iniziativa sui problemi della
sicurezza. Anche noi in Valle abbiamo preso alcune iniziative pur
sapendo che non è la settimana della sicurezza risolutiva per
queste questioni, ma semmai è risolutiva un'azione di prevenzione e
di sensibilizzazione che si deve svolgere costantemente e non solo
durante un periodo dell’anno.
Nella settimana europea della sicurezza c’è stata
un'illustrazione, come veniva ricordato, della relazione
sull’andamento dei fenomeni antinfortunistici che è
stata realizzata dal Comitato regionale di coordinamento in materia
di sicurezza sui luoghi di lavoro, che ha evidenziato una serie di
problematiche. Questa non è stata l’unica
iniziativa. Veniva ricordato come ieri l’INPS abbia
illustrato una relazione sull’andamento degli
infortuni a livello nazionale e regionale e precedentemente, nel
mese di aprile, è stata fatta un'iniziativa congiunta fra
l’Assessorato dell'industria e l'INAIL per
sensibilizzare su questo problema le imprese, le organizzazioni
sindacali, per far sì che venga applicata la normativa esistente,
utilizzando anche le incentivazioni di carattere finanziario per
potenziare l’opera di prevenzione e di formazione
sui luoghi di lavoro.
Per quanto riguarda il disegno di legge n. 135, credo che anche
gli interpellanti sappiano bene come il disegno di legge non
finanzi gli adempimenti che le imprese devono realizzare per
osservare la normativa sulla sicurezza, ma come siano solo
finanziati gli interventi che vanno oltre gli obblighi imposti
dalla legge per quanto riguarda la certificazione nel campo della
sicurezza, quindi direi che è un incentivo ad andare oltre e da
questo punto di vista la nostra Regione è l’unica
che interviene in questo settore con queste modalità.
Come è stato detto, la situazione degli infortuni in Valle va
analizzata attentamente, il fenomeno ha una gravità sociale che va
tenuta in assoluta considerazione, va tenuto conto del fatto che ci
troviamo con alcuni settori che sono più coinvolti
nell’ambito degli infortuni, in particolare
l’edilizia, l'impiantistica, la lavorazione del
legno e in alcuni casi anche l’agricoltura.
In una realtà di ridotte dimensioni come la nostra Regione
incrementi anche unitari e limitati possono provocare oscillazioni
di un certo rilievo nei coefficienti di rappresentazione del
fenomeno e in tal senso una notevole incidenza hanno avuto gli
infortuni anche mortali che nell’ultimo triennio
sono accaduti a seguito dell’incidente del Traforo
del Monte Bianco e dell'alluvione. Pur tenendo presente ciò è
possibile delineare la situazione degli infortuni in Valle, tenendo
conto anche di un confronto con le altre realtà territoriali.
È vero che abbiamo dei dati, per quanto riguarda gli infortuni
mortali, che sono superiori alla media nazionale, così come si
evince dalla relazione che è stata illustrata dal comitato
regionale - anche l’INAIL lo ha ricordato ieri nella
sua relazione sul 2000 -, però, per quanto riguarda il fenomeno
infortunistico, prescindendo appunto dagli infortuni mortali, la
situazione in Valle vede una presenza di infortuni inferiore
rispetto alla media nazionale, ad esempio, la relazione del
comitato regionale ci ricorda come, per quanto riguarda la
frequenza degli infortuni, siamo al 72° posto rispetto alle 103
province italiane, ovviamente la classifica inizia con le province
che hanno il più alto numero di infortuni per "scendere" a quelle
che ne hanno meno; per quanto riguarda il dato regionale, siamo
sempre in una classifica di carattere decrescente: al 14° posto su
20 regioni; per quanto riguarda la gravità, anche qui siamo
all’85° posto su 103 su una classificazione di
carattere provinciale e al 16° su 20 per quanto riguarda una
classificazione su base regionale.
La relazione dell’INAIL conferma questi dati
perché se prendiamo il periodo 1997-1999 nel settore dell'industria
e dei servizi, "fatto" 100 l’indice medio degli
infortuni, la Valle d’Aosta si situa
all’88,9 percento: quindi siamo a un livello più
basso, e lo stesso dicasi per il periodo relativo ai confronti fra
1999 e 2000 dove, per quanto riguarda tale settore, abbiamo avuto
una diminuzione del 5,86 percento degli infortuni.
Mentre abbiamo un'elevata presenza di infortuni mortali, gli
infortuni che comportano inabilità in Valle d’Aosta
si presentano con dati molto bassi, ad esempio sulla classifica a
livello provinciale ci collochiamo al 93° posto su 103 province
italiane, quindi ci sono alcuni dati che vanno letti, sapendo che
un dato con cui bisogna fare i conti è quello degli infortuni di
carattere mortale.
Il Comitato regionale di coordinamento in materia di sicurezza e
salute sui luoghi di lavoro interviene per quelle che sono le sue
funzioni e i suoi compiti, che gli sono stati assegnati in base ad
una delibera di Giunta del 1999, e attua quanto previsto dal
decreto legislativo n. 626 e dall’accordo sancito
dalla Conferenza Stato/Regioni nel dicembre 2000 per la
realizzazione del Piano straordinario per la sicurezza sul
lavoro.
Il comitato ha cercato di coinvolgere tutte le parti sociali,
cercando di fare quanto veniva detto nell'illustrazione
dell'interpellanza, quindi si sono coinvolte le organizzazioni
sindacali, i datori di lavoro, i colleghi professionali, chiedendo
la più ampia collaborazione, avendo chiara la necessità di
concordare su un obiettivo comune di riduzione del fenomeno
infortunistico e delle malattie professionale in un'ottica di
prevenzione e di protezione dei lavoratori.
Proprio sulla base di quanto segnalato dalle parti sociali si è
provveduto alla stesura di un elaborato intitolato "Cantieri e
sicurezza dei lavoratori", decreto legislativo n. 494/96,
modificato dal decreto legislativo n. 528/99, per far sì che la
normativa di riferimento per i cantieri temporanei e mobili, e
quindi per il settore dell'edilizia, sia compiutamente riconosciuta
dai soggetti coinvolti nella sua adozione, al fine di adottare
conseguentemente le necessarie misure di prevenzione. Si è cercato
cioè di operare nel settore dell'edilizia che è un settore che
sviluppa il maggior numero di infortuni. Sempre in questo filone si
stanno definendo ulteriori schede tecniche su alcune particolari
attività a rischio, quali ad esempio la realizzazione di muri in
pietrame e malta.
Un'ulteriore attività che il comitato compie è il coordinamento
degli interventi di formazione/informazione, sempre previsto
dall’accordo sancito dalla Conferenza Stato-Regioni
del 2000, e l’obiettivo è quello di orientare tutte
le attività e gli interventi per la prevenzione infortuni e
malattie professionali verso quei settori e quelle aziende che sono
ritenute prioritarie sotto il profilo del rischio lavorativo,
tenendo conto di quanto emerso nell’ambito
dell’analisi del fenomeno infortunistico. Inoltre,
fra le attività programmate dal comitato, vi è un ulteriore
approfondimento delle cause all’origine del fenomeno
infortunistico.
Infine un aspetto sicuramente importante da rilevare è che la
stessa relazione presentata in occasione della settimana europea
per la sicurezza rappresenta un'importante azione di coordinamento
svolta dal comitato in quanto, per la prima volta, in Valle
d’Aosta è stato possibile disporre di dati elaborati
in un'ottica di prevenzione degli infortuni sulla base di una
proficua collaborazione fra gli enti competenti: INAIL, USL e gli
enti locali, con la possibilità di attivare nel medio periodo una
banca dati sugli infortuni utile ad uno studio delle cause e delle
soluzioni più efficaci.
Per quanto riguarda la seconda domanda:
"come, quali e quante
sono state le verifiche, gli accertamenti messi in atto, negli
ambienti di lavoro da parte dell’USL e
dell’ARPA?"
, la situazione è la seguente.
Quanto all’USL, la legge regionale che ha
istituito l’agenzia ha istituito anche il
Dipartimento di prevenzione dell'USL. Al Dipartimento di
prevenzione sono state attribuite le funzioni di cui agli articoli
16, 20 e 21 della legge n. 833/78, funzioni svolte in precedenza
dal Servizio di igiene pubblica e ambientale dell'alimentazione e
della sicurezza nei luoghi di lavoro e dal Servizio di igiene e
sanità pubblica ed assistenza veterinaria.
Il Dipartimento di prevenzione è articolato in diversi servizi,
fra cui il Servizio di igiene e sanità pubblica e il Servizio di
prevenzione e sicurezza negli ambienti di lavoro.
Il Servizio di igiene e sanità pubblica è costituito da due
sezioni, in particolare dalla Sezione di medicina del lavoro,
questa sezione opera attraverso l’effettuazione
della mappatura dei fattori a rischio, individuando i fattori di
rischio nei vari comparti produttivi ed istituendo un registro
degli esposti a rischio occupazionale, esegue il controllo e il
coordinamento della sorveglianza sanitaria, esegue il monitoraggio
degli ambienti di lavoro e il monitoraggio biologico dei lavoratori
esposti avvalendosi delle strutture laboratoristiche
dell’ASL e dell’ARPA.
Il Servizio prevenzione e sicurezza negli ambienti di lavoro
svolge in particolare la vigilanza e il controllo
dell’applicazione della legislazione in materia di
prevenzione degli infortuni di igiene sul lavoro. Si è cercato di
intervenire sul piano delle strutture che interagiscono su questo
tema.
Nei primi sei mesi di quest’anno sono stati
effettuati circa 600 sopralluoghi con almeno due operatori negli
ambienti di lavoro, comprensivi sia delle prime visite che di
quelle successive. Le ditte visitate sono state circa 300 e nei
primi sei mesi di quest’anno sono state effettuate
circa 800 verifiche tecniche agli impianti: impianti elettrici,
impianti di sollevamento, di riscaldamento, in pressione, ascensori
e montacarichi.
Sono state effettuate circa 100 inchieste infortuni e 4
inchieste per malattie professionali, sono state date 17
autorizzazioni per lavori di bonifica di materiali contenenti
amianto e 3 autorizzazioni per l’uso di locali
sotterranei e semi sotterranei.
È stata creata una struttura congiunta USL-Ispettorato del
lavoro francese, per il controllo dei cantieri di ricostruzione del
Traforo del Monte Bianco, detta struttura opera attraverso
sopralluoghi congiunti, riunioni periodiche, riunioni con i
committenti, con la direzione lavori e con le imprese in modo da
assicurare un monitoraggio pressoché continuo delle attività.
In questo campo, oltre all’USL, lavora anche
l’INAIL. Nel corso del 2000 19 imprese, nel primo
semestre del 2001 21 imprese hanno chiesto lo sconto sul tasso, ai
sensi degli articoli 19, 20 e 24 delle modalità di applicazione
della tariffa, quindi le imprese ci hanno chiesto una riduzione
tariffaria in quanto ritengono di avere raggiunto gli standard
previsti in materia di sicurezza e 11 aziende hanno presentato
progetti di formazione per lavoratori finanziati da INAIL.
Sono poi proseguiti gli accertamenti tecnici delle gravi
inadempienze evidenziate e in alcuni casi queste sono state
segnalate agli organi competenti alla vigilanza, ad esempio nel
caso dell’amianto, è il caso Cogne,
l’opera dell’INAIL è stata quella non
solo di verificare la sussistenza delle malattie professionali, ma
anche di consentire l’opera di un piano di
risanamento dell’amianto e quindi di messa in
sicurezza degli impianti.
C’è poi un’azione che viene
portata avanti dall’ARPA che esercita funzioni in
materia di prevenzione e tutela ambientale. Le funzioni
autorizzative in materia sono svolte
dall’Assessorato della sanità, salute e politiche
sociali che si avvale dell’ARPA stessa per le
istruttorie tecniche. L’ASL e il Dipartimento di
prevenzione devono avvalersi delle strutture laboratoristiche
dell’ARPA nello svolgimento dei compiti
istituzionali, fra i compiti e le attività dell’ARPA
figurano quelle del controllo dei fattori chimici, fisici e
biologici dell’inquinamento
dell’aria, dell’acqua e del suolo,
compreso l’inquinamento acustico e quello dei campi
elettromagnetici e da radiazioni ionizzanti, un esempio è dato dai
controlli effettuati nella "questione amianto", sempre presso la
Cogne. Questo per dire che c’è un'iniziativa
congiunta di diversi enti, che vanno dall’USL
all’INAIL all’ARPA, per intervenire
sia in termini preventivi e in alcuni casi anche in termini
sanzionatori rispetto alla questione degli infortuni.
Si chiede poi quali siano stati i provvedimenti presi dagli enti
preposti nei confronti delle imprese che non abbiano rispettato le
norme di legge sulla sicurezza. Nei primi sei mesi, nei confronti
delle aziende, che non hanno rispettato le norme di legge sulla
sicurezza, sono stati emessi i verbali di ispezione, in totale sono
stati emessi circa 60 verbali con trasmissione di notizia di reato
alla locale procura della Repubblica. Per tutte le verifiche
tecniche effettuate agli impianti sono stati inoltre emessi i
verbali specifici con provvedimenti di carattere
amministrativo.
Si domanda poi quali iniziative si intende intraprendere per
sensibilizzare ed educare alla prevenzione i soggetti interessati.
Da parte dell’USL sono stati attivati degli incontri
specifici con gli amministratori pubblici: Regione, comuni,
comunità montane, con i coordinatori della sicurezza e con le
imprese edili, al fine di sensibilizzare gli attori principali
della gestione della sicurezza dei cantieri edili, ognuno per le
proprie competenze, sulle maggiori problematiche che si riscontrano
nell’applicazione della legislazione specifica e
dibattere sulle soluzioni tecniche e organizzative da attuare per
ridurre al minimo gli infortuni.
Sempre l’USL ha avviato progetti specifici di
prevenzione e monitoraggio per quanto riguarda la legislazione di
sicurezza dei cantieri, il decreto legislativo n. 626, il settore
del legno e i cantieri con amianto. Sono state attivate altresì
campagne di informazione sulla sicurezza, in particolare nel
settore del legno e nel settore edile inviando alle aziende delle
check lists di autodiagnosi o distribuendo opuscoli informativi al
fine di fornire strumenti pratici per la verifica dello stato di
sicurezza dell’azienda. Il Servizio di prevenzione
ha anche fornito la docenza per incontri formativi organizzati dai
vari enti e destinati ad imprenditori e tecnici.
Viene chiesto poi se è stata fatta un’analisi
puntuale delle concause che sono all’origine
dell’aumento degli incidenti mortali sul lavoro ed
in particolare nel settore dell’edilizia. Nella
prima relazione sull’andamento del fenomeno
infortunistico in Valle, predisposta dal Comitato regionale in
materia di sicurezza, una parte specifica è stata dedicata
all'informazione sugli infortuni mortali avvenuti negli ultimi 4
mesi. Si è cercato di valutare un fenomeno di rilevante gravità
sociale sia rispetto all’andamento nel tempo, sia al
confronto con le altre realtà regionali e italiane. Sinteticamente
gli aspetti rilevanti sono, come veniva citato, 23 casi di
infortuni mortali in 4 anni, dal 1997 al 2000, e 3 casi nei primi
dieci mesi del 2001. I casi del 2001 sono 2 incidenti in itinere e
1 incidente che si è realizzato in un cantiere.
La legislazione nazionale ha fatto un passo avanti rispetto al
passato e tiene conto anche degli incidenti in itinere, non solo
degli incidenti sul luogo di lavoro, nel senso che se
disgraziatamente succede un infortunio mortale al lavoratore che si
reca sul lavoro, questo viene considerato a tutti gli effetti un
infortunio sul lavoro, cosa che la legislazione precedente non
contemplava.
Dicevo: c’è un indice di frequenza superiore alla
media nazionale ed è un fatto da considerare con grande attenzione
e, come ricordava anche la Consigliera Squarzino, il settore
dell’edilizia ha da solo più della metà dei casi di
incidenti mortali. Le cause prevalenti di infortunio mortale sono
le cadute, gli investimenti o schiacciamenti da mezzi o infortuni
conseguenti all’utilizzo di macchine. In alcuni casi
si è verificata l’influenza di elementi esterni
all’ambiente di lavoro, come per gli infortuni
mortali avvenuti all’interno del Tunnel del Monte
Bianco o nel caso dell’evento alluvionale che hanno
pesato in questa casistica; altro caso è quello legato
all’infortunio in itinere come si ricordava prima.
Separare gli elementi esterni porta l’attenzione
sugli aspetti su cui è possibile intervenire
nell’ambito della legislazione del lavoro.
Una prima serie di informazioni sulle possibili cause di
infortunio mortale sono conosciute perché il Servizio di
prevenzione e salute degli ambienti di lavoro
dell’USL della Valle d’Aosta
interviene sempre con un'indagine specifica e le informazioni in
forma sintetica sono state messe a disposizione per analizzare il
fenomeno, cioè si è fatta un'opera capillare di conoscenza sulle
cause che è l’elemento fondamentale per poter
intervenire e porre rimedio ai problemi determinati dalle cause
stesse.
Ultima questione posta è come si intende operare perché
diminuiscano gli incidenti sul lavoro, specie nel settore più
colpito: quello dell’edilizia. Direi che indicazioni
vengono date dal Piano sociosanitario della Valle
d’Aosta nella parte relativa al governo della
salute, nel senso che l’obiettivo n. 1.1,
"Prevenzione e promozione della sicurezza", e
l’obiettivo n. 1.2, "Promozione della sicurezza nei
luoghi di lavoro" si pongono questo problema e ipotizzano, come
strumento adatto a cogliere le informazioni sulle problematiche
relative agli infortuni, la costituzione di uno specifico
osservatorio?
(interruzione della Consigliera Squarzino Secondina, fuori
microfono)
? 2002, sì. Il decreto legislativo n. 626/94 e il recente
accordo in sede di conferenza unificata hanno rafforzato le
funzioni di organizzazione e di collegamento che sono affidate alla
Regione attraverso lo strumento del Comitato regionale di
coordinamento in materia di sicurezza sul lavoro che raccoglie
tutti gli organismi istituzionali che intervengono in modo
istituzionale in materia di sicurezza sul lavoro: Ministero del
lavoro, USL, INAIL, ISPESL (Istituto superiore prevenzione e
sicurezza sul lavoro), anche perché molte volte si prevengono gli
infortuni già intervenendo sulla modalità di costruzione e
funzionamento delle macchine che operano nei settori industriali e
artigianali e ovviamente questo collegamento avviene anche con le
strutture regionali.
Mentre una serie di competenze sono specifiche di alcuni enti di
controllo, su una serie di attività di tipo generale possono
intervenire una pluralità di organismi. Per questo motivo diventa
elemento qualificante e capace di rafforzare
l’efficacia delle singole iniziative sia il momento
della condivisione delle informazioni e delle analisi, delle
tendenze, delle evoluzioni in corso del fenomeno sicurezza e salute
nei luoghi di lavoro sul territorio regionale, sia il coordinamento
degli orientamenti e delle iniziative messe in campo nel rispetto
delle singole competenze.
In questa direzione riveste rilevanza l’attività
del comitato di coordinamento che è un organismo a responsabilità
regionale.
Va detto a questo proposito che la Regione Valle
d’Aosta è stata una delle prime a costituire il
comitato che opera regolarmente ed effettua anche approfondimenti
tematici, in particolare si evidenziano due interventi specifici:
la pubblicazione delle linee guida per agevolare e diffondere
l’applicazione del decreto legislativo n. 494/96 nel
campo dei cantieri edili intitolato "Cantieri e sicurezza dei
lavoratori"; la presentazione della prima relazione
sull’andamento del fenomeno infortunistico e delle
malattie professionali in Valle d’Aosta nel periodo
1997-2000 che rappresenta un primo momento di coordinamento fra
strutture diverse e la costituzione di una prima banca dati. Per
altri elementi si rinvia in particolare alle attività di
prevenzione e controllo svolte dal Servizio prevenzione e sicurezza
sul lavoro dell’USL che ha sempre programmato
interventi mirati per l’edilizia anche in tempi
recenti.
Altri interventi sono effettuati dall’INAIL che
opera anche attraverso l’iniziativa "Carta 2000" con
il finanziamento di progetti per interventi formativi e per
l’acquisto di macchine e attrezzature a norma in
sostituzione di impianti e macchinari superati. Infine credo di
poter sottolineare come tutta l’attività svolta in
materia di qualità e di sicurezza - ricordo la legge che è stata
testé approvata dal Consiglio regionale - vada in questa direzione.
Non ci nascondiamo che questo è un campo di interesse prioritario,
ma in cui è necessario mettere in atto delle azioni che consentano
di aggredire e fare in modo che questo fenomeno si contragga.
Questo è l’obiettivo che stiamo realizzando e credo
con la illustrazione che ho dato di aver indicato le direttrici
principali su cui stiamo lavorando.
Président
La parole au Conseiller Beneforti.
Beneforti (PVA-cU)
Ringrazio l’Assessore
per la risposta e per i dati che ci ha fornito. Ho solo dieci
minuti per replicare per cui non posso soffermarmi su tutti i
particolari; mi riservo quindi di riportare il confronto su questo
argomento in altra occasione.
L'Assessore ha appena citato percentuali, medie, livelli; a
prescindere dai dati che riguardano la Valle d'Aosta, io ritengo
che non ci si debba basare su medie e livelli. Quello che conta è
il numero degli infortuni e delle malattie professionali: reputo
che quello registrato in Valle sia troppo elevato in rapporto
all'entità della nostra regione.
Ho visto l’opuscolo sui cantieri e sulla
sicurezza dei lavoratori, per quanto riguarda il settore edile, ma
bisogna trovare anche il modo per "portare", a chi è interessato a
leggerla e a conoscerla, la normativa riportata negli opuscoli che
vengono stampati. Tuttavia, anche se si può fare tutto, mi pare
che, nel campo della sicurezza sul lavoro, non si faccia abbastanza
da parte degli enti pubblici, preposti a questo compito.
Sembra quasi che non si voglia, quando si interviene, andare
oltre "certi confini", insomma pare che si voglia fare qualcosa, ma
senza disturbare troppo sui posti di lavoro, senza creare troppe
difficoltà.
"Ci si potrebbe rimettere?"
si dice
"? in
termini di occupazione"
. A volte non si tiene conto che
un'azione di prevenzione, un'azione per portare avanti una cultura
della sicurezza costa meno che curare; e costa meno in tutti i
sensi: a livello di risorse economiche, di spese assicurative e
previdenziali, di invalidità temporanea e permanente, di mortalità,
di malattie professionali.
Ritengo che si possa e si debba fare tutti di più. È necessario
che gli enti preposti siano più attivi rispetto a quanto
attualmente dimostrano, creando così maggior fiducia nei lavoratori
che svolgono la loro opera sui cantieri, e nei luoghi di lavoro per
quanto riguarda la denuncia di ciò che accade. Gli enti preposti
devono essere più efficienti, in particolare i nostri, perché noi
cerchiamo di spingere a "creare" maggior sicurezza, ma poi chi deve
attuare le leggi sono gli enti preposti, che devono andare dove i
fatti avvengono per verificarne le modalità e le motivazioni per
capire come questi fatti si possano prevenire. Non dico quindi di
reprimere e creare difficoltà alle aziende ma, anche quando gli
ispettori si recano nelle aziende, di cercare di educare, e mi
riferisco sia ai lavoratori che ai datori di lavoro.
Se gli enti come l’USL, l’ARPA non
funzionano come dovrebbero, anche tutte le iniziative previste
dalle leggi, perfino l’ultima, - citavo la legge "n.
135" in quanto 135 è il numero del disegno di legge - rischiano di
fallire. La legge n. 135 ci porta a fare una riflessione: non può
essere, Assessore, tutto monetizzato e pagato dalla Regione.
Se tutto è dovuto ed erogato, non si creerà mai quella cultura
della sicurezza che oggi si rende necessaria; io ritengo un fatto
diseducativo dare l’impressione che ci sia un certo
rilassamento e una certa flessibilità negli enti, ma ritengo anche
diseducativo far sapere che c’è sempre la Regione
che può intervenire e risolvere certi problemi. Non voglio con
questo rimproverare nessuno per le iniziative che vengono prese, ma
le imprese devono capire il ruolo che devono svolgere e che è loro
assegnato, per cui, di fronte agli sforzi che la Regione fa, di
fronte alle iniziative che prende, devono contribuire a rilanciare
una strategia più compiuta, che porti a una riduzione degli
infortuni sul lavoro e nelle imprese.
Termino il mio intervento ricordando
all’Assessore che nella settimana per la sicurezza
europea sono previste manifestazioni su tutto il territorio
nazionale e regionale. Chiedo che per il prossimo anno non ci si
limiti a fornire dei dati sull’andamento degli
infortuni e delle malattie professionali, ma si affronti il
problema cercando di coinvolgere il più possibile le parti
interessate, in modo da mettere in essere una cultura della
sicurezza, necessaria oggi anche nella nostra Regione.
Président
La parole à la Conseillère Squarzino
Secondina.
Squarzino (PVA-cU)
L’Assessore ha
presentato una serie di dati, di confronti, di percentuali anche
cercando di interpretare le risultanze dei due studi presentati in
questi giorni. È tutto vero, Assessore: ma c’è un
dato da cui non possiamo prescindere, e cioè le cifre assolute per
quanto riguarda gli incidenti mortali.
Questo è veramente un dato su cui occorre riflettere. Lei ha
parlato di una serie di iniziative congiunte che sono state fatte e
che si stanno facendo, probabilmente non sono sufficienti se i dati
relativi agli incidenti mortali, ma anche gli altri dati, non hanno
fatto rilevare un miglioramento complessivo della situazione
rispetto agli anni precedenti, quindi c’è ancora
molto da fare. Lei ha accennato al fatto che il Comitato non ha
ancora fatto un'analisi delle cause e delle concause che ci sono,
poi ha parlato di cause che il Comitato e anche gli altri organismi
hanno individuato, ma si tratta di cause legate al singolo
incidente e non alla situazione un po' più ampia che sottende e che
consente il fatto che la morte sia intervenuta perché uno è
schiacciato da una piastra o caduto da cassone, ribaltato da un
camion o caduto dall’alto.
Questi sono incidenti, ma è proprio la situazione complessiva
che deve spiegarci perché quella caduta è diventata mortale o
quelle azioni hanno avuto un esito letale. Rispetto alle cause nel
suo complesso credo ci sia molto da fare. Dai dati che lei ha
sottolineato prima anche rispondendo al collega, lei ha parlato
come fatto positivo, e ne convengo, di aziende che chiedono di
veder riconosciuta la qualità della propria organizzazione. Si
tratta probabilmente di grandi aziende, mentre forse
l’attenzione va posta alle piccole aziende e, quando
dico che è necessario individuare esattamente la tipologia delle
cause, è perché solo così si può poi individuare una via di azione
mirata ai fenomeni che ci sono.
Mi spiego con due esempi. Il Direttore dell’INAIL
sottolineava come ci sia una frequenza in Valle
d’Aosta, come in altre regioni, di incidenti non
mortali nei primi giorni di assunzione sul posto di lavoro.
Se questo dato è vero, varrebbe la pena di chiederci che tipo di
verifiche sarebbe opportuno fare. Proponeva alcune domande che io
ripropongo qui. Viene spontaneo notare che forse c’è
gente che entra nel mondo del lavoro in edilizia senza alcuna
preparazione. Se questo è vero, bisognerebbe mettersi
nell’ottica di rivedere la formazione professionale
anche in modo molto specifico.
Faccio un esempio: a Trento alle persone, che vanno a manovrare
delle macchine nel campo dell'edilizia, non si chiede solo di avere
la patente, ma anche l'attestato di frequenza ed un corso di
formazione professionale e questo al fine di consentire al futuro
operaio di conoscere meglio le caratteristiche delle macchine, ma
soprattutto gli eventuali pericoli. È un suggerimento molto
semplice, ma potrebbe essere questa una proposta per prevenire
proprio quella tipologia di incidenti che è stata individuata. Ho
letto con attenzione il rapporto annuale dell’INAIL
e anche l’intervista fatta al Presidente Viérin, il
quale parla proprio della scarsa tipizzazione del lavoro in Valle,
della mutevolezza del rischio lavorativo anche per
l’elevato ricorso ai lavoratori extraterritoriali
italiani e non.
Se questo dato è uno degli elementi da prendere in
considerazione nell’ambito
dell’analisi della situazione a rischio che
c’è nell’ambito lavorativo della
nostra Regione, bisogna chiedersi: rispetto a questa situazione
cosa facciamo, che tipo di proposte avanziamo? Mi sembra che le
proposte che lei ha elencato siano tutte interessantissime, vanno
nell'ottica di informare, ma quasi "a tappeto", generiche - e forse
è la prima azione necessaria da fare -, non mi sembrano delle
azioni mirate alla situazione tipica della Valle
d’Aosta. Vorrei richiamare
l’attenzione su questo aspetto, Assessore,
chiedendole di farsi carico di questo problema: vedere qual è la
tipicità degli incidenti e degli infortuni in Valle
d’Aosta e come si può intervenire rispetto ad
essa.
Infine anch’io ho letto quello che prevede il
Piano sociosanitario per quanto riguarda l’obiettivo
di promuovere la sicurezza negli ambienti di lavoro e
l’obiettivo mi sembra ambizioso, cioè in tre anni
riuscire a ridurre del 10 percento rispetto al 1999 la percentuale
degli incidenti sul lavoro. Gli strumenti che mette in campo sono
tre: l’Osservatorio degli infortuni, che mi sembra
interessante e che, dice l’Assessore, entrerà in
funzione il 1° gennaio 2002 e noi saremo qui per?
(interruzione dell’Assessore Vicquéry, fuori
microfono)
? il piano? Ecco, gli strumenti saranno attivati entro il
periodo di durata del piano, d’accordo.
L’osservatorio sarà attivato nei tre anni, va bene,
basta spiegarsi, Assessore. Ma allora vorrei capire le altre due
condizioni. Sempre il piano prevede, quali presupposti
imprescindibili per raggiungere nei tre anni la riduzione del 10
percento: l’Osservatorio infortuni - ma è chiaro che
questo organismo non posso attivarlo l’ultimo anno
per riuscire ad ottenere il 10 percento di riduzione degli
infortuni -; l’incremento delle risorse destinate
alla prevenzione - vedremo nel bilancio se c’è un
incremento effettivo rispetto a questo settore -; il potenziamento
della struttura del Dipartimento di prevenzione.
Vedremo se nel corso dei tre anni questi tre strumenti saranno
attivati, ma direi che dovrebbero esserlo non
l’ultimo anno, altrimenti non riescono a raggiungere
l’obiettivo di diminuire del 10 percento la
percentuale degli incidenti sul lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK