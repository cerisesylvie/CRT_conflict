Consiglio Regionale della Valle d'Aosta - Oggetto del Consiglio n. 1507 del 6 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1507 del 6 ottobre 2005 - Resoconto
OGGETTO N. 1507/XII - Iniziative adottate per far fronte alla
situazione critica dell'industria valdostana e progetti per
arginare la situazione di crisi del settore industriale.
(Interrogazione e interpellanza)
Interrogazione
Premesso che il Consiglio regionale ha approvato, il 19
gennaio scorso, una risoluzione per far fronte alla situazione
critica dell'industria valdostana;
i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) quali sono le iniziative finora intraprese;
2) per quali ragioni non è stata presentata, entro il termine
previsto, la prima relazione semestrale alle Commissioni consiliari
competenti;
3) quando prevede di relazionare sull'argomento.
F.to: Tibaldi - Lattanzi
Interpellanza
Richiamato il dibattito sulla situazione del settore
industriale tenutosi durante i lavori del Consiglio regionale
monotematico del 19 gennaio 2005;
Sottolineata l'attuale e permanente situazione di crisi
industriale che purtroppo sta colpendo da diverso tempo la nostra
regione con tutte le conseguenze negative che ciò comporta;
Richiamata altresì la risoluzione approvata a maggioranza con
la quale si conclusero i lavori del sopraccitato Consiglio
regionale;
Tenuto conto che al momento attuale la relazione semestrale
alle commissioni consiliari competenti sullo stato di realizzazione
degli obiettivi indicati dalla risoluzione non è stata ancora
effettuata;
Ritenuto opportuno verificare se le indicazioni della
risoluzione hanno trovato pieno riscontro negli intendimenti
operativi del governo regionale;
i sottoscritti Consiglieri regionali
Interpellano
l'Assessore competente per sapere:
1) quali iniziative sono state finora poste in essere in
ossequio ai contenuti della risoluzione;
2) quali obiettivi indicati nella risoluzione non sono stati
ancora raggiunti indicando per ognuno di essi le modalità e i tempi
in cui verranno affrontati;
3) quali sono i futuri intendimenti per un'effettiva e
concreta realizzazione di tutti gli indirizzi indicati nella
risoluzione sopra richiamata.
F.to: Lanièce - Viérin Marco - Comé
Président - La parole au Vice-président Lanièce.
Lanièce (SA) - Con tale interpellanza abbiamo voluto portare in
aula il problema della crisi industriale, che è un problema che
spesso viene trattato in aula da qualche anno a questa parte. Come
tutti sapete, il 19 gennaio 2005 è stato effettuato un Consiglio
monotematico proprio sulla crisi industriale, un Consiglio da me
richiesto nel lontano marzo 2004 e che si è concretizzato il 19
gennaio scorso. Durante quel Consiglio vi fu un acceso dibattito,
anche utile, perché ci si confrontò sui vari problemi riguardanti
il mondo industriale valdostano e alla fine della seduta venne
presentata e votata una risoluzione che vide anche il voto della
"Stella Alpina", anche perché nel testo finale vennero inserite
alcune nostre richieste che avevano sollevato durante il dibattito.
In quella risoluzione, oltre ad essere elencati i vari punti sui
quali vi era l'impegno del Governo regionale ad attivarsi per
fronteggiare in modo risoluto la crisi industriale, era prevista
anche una relazione da presentare semestralmente alla commissione
competente sullo stato di realizzazione degli obiettivi indicati
nel testo. Abbiamo presentato il 23 settembre scorso questa
iniziativa perché a quella data, pur essendo passati i 6 mesi
indicati dalla risoluzione, non era ancora stata effettuata questa
relazione. Nell'ottica di tener fede a quello che il nostro gruppo
aveva sostenuto in quella riunione, e pertanto ripeto qui la
conclusione del mio intervento:
"oggi è più che mai necessario
che sulle logiche di potere prevalga lo spirito di servizio, dove
il confronto delle idee e il rispetto reciproco costituiscono un
momento di alta democrazia, purché si antepongano alle parole delle
proposte che portino ad azioni e a fatti concreti"
, abbiamo
presentato questa iniziativa, per capire a che punto era la
situazione in merito al perseguimento degli obiettivi indicati
nella risoluzione sopracitata.
Ci fa piacere che 12 giorni dopo aver presentato questa
iniziativa, assieme anche al gruppo di "Forza Italia", sia stata
presentata finalmente questa relazione semestrale alla commissione,
per cui oggi l'Assessore dovrà ripetere quello che ha già detto ai
commissari, anche certamente farà una sintesi. Sicuramente
l'iniziativa in parte è servita ad accelerare la presentazione di
questa relazione, ma comunque l'importante è che ci si confronti
sulle cose concrete che si vogliono mettere in atto per cercare di
risolvere la crisi industriale, che è purtroppo un problema
attuale, che crea ulteriori grossi problemi. Quindi penso sia
opportuno vedere "lo stato dell'arte" di quelle indicazioni che
erano state fornite dal Governo regionale per fronteggiare in modo
serio questa crisi industriale. L'augurio è che si passi dalle
parole a fatti concreti, in modo da far uscire la nostra industria
dalla crisi ed intraprendere così un percorso che abbia come
obiettivo un rilancio del sistema produttivo valdostano, dando
speranza non solo ai lavoratori, ma permettendo agli imprenditori
esterni di vedere nella nostra regione un punto di attrazione per
insediamenti industriali di medio e lungo termine. Aspettiamo
l'illustrazione dell'Assessore per poi presentare eventualmente le
nostre controdeduzioni.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Ringrazio il collega Lanièce per le cose
che ha detto e per aver ricordato che in commissione vi è stata
un'illustrazione, ovviamente molto più ampia di quella che farò
adesso rispetto alla risoluzione che il Consiglio aveva approvato
il 19 gennaio. Credo che vada tenuto conto dei dati di contesto
generale, che sono quelli rilevati da un punto di osservazione
autorevole, come l'Osservatorio per il monitoraggio delle attività
industriali del Ministero delle attività produttive, che ci ricorda
che il nostro Paese nel settore industriale deve far fronte a tre
questioni: il fatto di avere un'industria che è molto presente nei
settori a basso valore aggiunto, rispetto ai quali la concorrenza
dei Paesi quali la Cina ed altri è più forte; assistiamo ad
un'ulteriore riduzione della grande impresa, un elemento di traino
del settore industriale soprattutto nel settore dell'innovazione
tecnologica; il fatto che il nostro Paese è vittima di un basso
sviluppo dei settori ad alta tecnologia, tanto che fra il 2000 e il
2005 l'indice della produzione industriale ha segnato un meno 6%,
quindi siamo in una fase di recessione. Abbiamo colto con piacere
le parole del Presidente Ciampi, che ci ha detto come essere in
atto alcuni segnali in controtendenza, ci auguriamo che questi
segnali possano ulteriormente rafforzarsi. È continuato il
monitoraggio della situazione industriale della nostra Regione, un
rapporto definitivo verrà redatto a dicembre, ma il monitoraggio
che è stato fatto ci indica come nel 2005 rispetto al 2004 vi sia
stata una riduzione di posti di lavoro dell'1,8% - circa 95 posti
di lavoro in meno - nel settore industriale, con un rallentamento
del "trend" negativo, dato che ci indica come l'occupazione
maschile abbia tenuto mentre vi sia stata una riduzione
dell'occupazione femminile. A differenza dei dati del 2004, nel
2005 si nota una diminuzione delle imprese che denunciano un
fatturato in contrazione e aumentano le imprese che indicano un
volume di affari stazionario o in leggera crescita. Ci auguriamo
che questo segnale possa trovare conferme nel corso dell'anno,
soprattutto dell'anno prossimo.
Per quanto riguarda la risoluzione, questa era divisa in due
parti: azioni da realizzarsi a breve termine e azioni da
realizzarsi a medio termine. Per quanto riguarda le prime, andava
attivata una "task force" insieme alle organizzazioni
imprenditoriali e organizzazioni sindacali sulla situazione
generale di crisi, la cosa è stata fatta e ha consentito anche di
governare alcune situazioni in relazione al fatto che ci troviamo
con alcune aziende che sono in fase di incremento occupazionale ed
altre in riduzione, quindi si trattava di organizzare dei flussi
fra i lavoratori in mobilità e le aziende che stanno assumendo,
cosa che è stata fatta in accordo con le aziende imprenditoriali e
il sindacato. Vi era una parte legata alla modifica della normativa
per quanto riguarda la materia dei lavori pubblici, come sapete la
legge è stata approvata dal Consiglio ed è legge quella sui lavori
pubblici in edilizia dal 5 agosto 2005. Un'altra questione per
l'edilizia era quella dell'aggiornamento dell'elenco prezzi; 40
prezzi hanno visto un aggiornamento e per fine anno vi sarà il
completamento di questo elenco. Gli appalti che vengono approntati
in questo periodo tengono già conto delle modificazioni di alcuni
prezzi, soprattutto quelli collegati al prezzo dell'acciaio. Per
quanto riguarda le procedure in materia di acquisizione di
economie, beni e servizi, è stata approvata dal Consiglio una
legge, che è operativa dal 16 giugno 2005, quindi le nuove
procedure sono già in corso di applicazione. Per quanto riguarda il
credito, è andato avanti un lavoro relativamente
all'approfondimento delle possibilità che possono svilupparsi e
contemporaneamente è in fase di realizzazione un disegno di legge
per la riorganizzazione dei Confidi, che vedrà la luce
successivamente alle nuove direttive comunitarie in materia, tenuto
conto del fatto che queste saranno determinanti per l'utilizzo di
tale legge. Vi sono poi alcune questioni che riguardano l'utilizzo
della leva fiscale regionale in accordo con il Consiglio permanente
degli enti locali, con i quali è aperto un confronto ed era
previsto l'adeguamento della legge n. 6, che riguarda gli
investimenti alle imprese industriali ed artigiane, rispetto alle
quali vi sono dei provvedimenti specifici di incremento dei
massimali di spesa ammissibile, che sono oggetto della "legge
omnibus" e arriveranno presto in Consiglio.
Per quanto riguarda la semplificazione amministrativa, è
operativo lo sportello unico in Aosta in fase sperimentale e a
partire dall'anno prossimo sarà operativo anche su tutto il
territorio regionale con l'apertura di altri due centri per l'alta
e la bassa Valle. Dal punto di vista della semplificazione, sono
stati fatti degli incontri con le organizzazioni imprenditoriali
che hanno indicato alcune ipotesi di lavoro, contemporaneamente la
legge che approda in Consiglio oggi per quanto riguarda
l'istituzione del Segretario generale della Regione è uno degli
elementi che va ad incrementare la semplificazione amministrativa.
Rimanevano poi problemi di medio periodo, che sono quelli legati al
riorientamento degli enti collegati alla Regione, quali "Finaosta",
"Centro sviluppo", "Vallée d'Aoste Structure" e il lavoro che si
sta facendo è un lavoro di confronto con le iniziative che stanno
procedendo anche in altre regioni, quindi la volontà è di fare un
approfondimento specifico e di definire delle soluzioni. Arriverà
presto in Consiglio la modifica dello statuto di "Finaosta", che va
in questa direzione. Vi è poi un intervento importante per
l'innovazione e la modernizzazione, dal discorso della "Rupar"
all'attivazione del digitale terrestre, al fatto di valorizzare la
rete a banda larga che vi è all'interno della Regione; a partire da
domani vi sarà un importante convegno sui problemi delle reti
telematiche a Saint-Vincent e questo dell'innovazione è uno dei
temi rispetto ai quali vi sono alcune realizzazioni già in atto,
mentre altre - quali la modificazione delle normative sulla ricerca
e sull'innovazione tecnologica - devono tener conto degli
orientamenti che la Comunità europea sta maturando e che si
tradurranno in specifici orientamenti comportamentali e direttive.
Per quanto riguarda le possibilità di intervento regionale, oggi si
è valutato opportuno utilizzare queste innovazioni, agganciarsi ad
esse e non tanto fare dei disegni di legge che, notificati,
rischiavano di essere fuori tempo. Provvederemo a ridurre il limite
di addetti per quanto riguarda la ricerca, è possibile farlo con
deliberazione di Giunta e lo faremo il mese prossimo, e questo
consentirà l'accesso alla ricerca a piccole aziende che lavorano
nel settore della "information and communication technology",
alcune di queste sono attive anche all'interno della "pépinière".
Questo è un altro degli elementi che punta ad innalzare il livello
tecnologico delle nostre imprese, perché su questo terreno si gioca
il futuro delle aziende sia nazionali che europee.
Riguardo poi la questione di collegare il sistema regionale di
istruzione e formazione al mondo dell'impresa, su questo terreno
sono in atto due attività: una riguarda la certificazione delle
competenze, è un progetto che riguarda la possibilità di dotare i
lavoratori valdostani di un libretto, dove sono indicate le loro
competenze, per favorire l'incontro domanda-offerta e soprattutto
certificare cosa ogni singolo lavoratore può fare. Questo è un
elemento di garanzia per il lavoratore, ma un elemento di certezza
per chi assume il lavoratore. Su questo è aperto un progetto
finanziato dal Fondo sociale europeo e pensiamo nei primi mesi
dell'anno prossimo di avere già un approfondimento; si stanno
identificando alcune figure sperimentali, il confronto avviene con
le parti sociali, perché è necessario che vi sia una condivisione
da parte degli imprenditori con le organizzazioni sindacali di
questo modello. Contemporaneamente l'Assessorato della pubblica
istruzione è impegnato per una riforma del sistema scolastico
regionale, sulla base anche di un impegno che era stato definito
con una risoluzione del Consiglio. Appronteremo una legge per la
fine dell'anno per quanto riguarda le aziende in crisi, soprattutto
la possibilità di aiuti regionali per le aziende in crisi; questo è
un tema per il quale ci avvaliamo dell'esperienza di chi segue la
partita a livello europeo. Per quanto riguarda le questioni
collegate alla revisione del Patto per lo sviluppo, per metà
novembre sarà pronto un documento da sottoporre alle parti
sociali.
Sono andato con una sintesi esauriente, comunque sintesi rimane.
Vorrei ricordare infine che la costituzione ai primi del mese di
settembre di un gruppo di lavoro che intende fare un
riaggiornamento dei nostri sistemi di incentivazione, partendo
dalla valutazione dei risultati, quindi da un'analisi di cosa hanno
creato i contributi che sono stati dati al settore industriale, è
in via di realizzazione, ma l'obiettivo è quello di andare ad
innovare il nostro sistema di incentivazioni, tenuto conto delle
novità a livello europeo e con l'indicazione di superare un modello
generalista, in quanto sono state fatte delle selezioni rispetto ai
settori da incentivare e quelli da incentivare meno... ma di
individuare in modo preciso i settori e le iniziative da
privilegiare, nuovi strumenti per quanto riguarda l'insediamento
delle imprese, che vanno anche sul piano dell'assistenza tecnica e
sui problemi collegati al credito, soprattutto al "venture
capital", la possibilità di meglio utilizzare gli equivalenti di
sovvenzione netta che sono disponibili sulla base delle
disposizioni regionali e delle disposizioni della Comunità europea,
un adeguamento delle leggi sulla ricerca, la possibilità di
predisporre per imprese del terziario avanzato dei locali per la
post-incubazione. Abbiamo visto che le attività della "pépinière"
hanno avuto dei risultati positivi, ieri abbiamo fatto una visita
con il Presidente Ciampi alla "pépinière" di Aosta, sono circa 70
gli addetti che sono impiegati in questa struttura; rimane il
problema, quando l'impresa è in grado di svilupparsi, di offrire
delle possibilità di post-incubazione, quindi locali ed assistenza
alla crescita. Questo intendiamo farlo sulla base di un gruppo di
lavoro che è stato istituito il 2 settembre e il rapporto di
sintesi con le azioni, gli strumenti e i tempi delle attività che
si intendono realizzare lo faremo con un documento che verrà
presentato entro il 4 novembre. Da parte mia vi è la massima
disponibilità a fare un confronto in commissione e a continuare la
discussione che abbiamo iniziato martedì scorso.
Si chiede il perché dei ritardi nella presentazione di questo
documento, il collega Tibaldi ha vissuto le vicende politiche di
questo Consiglio, si è reso conto di come vi siano stati dei
cambiamenti nel periodo, quindi i ritardi sono dovuti anche a
questo. In ogni caso credo che il lavoro sia andato avanti e mi
pare che per le questioni rispetto alle quali erano stati assunti
degli impegni nel breve periodo siano state date delle risposte
positive in misura significativa.
Président - La parole au Conseiller Tibaldi.
Tibaldi (CdL) - L'Assessore ha anticipato la risposta da un
punto di vista formale all'interrogazione del nostro gruppo ieri in
IV Commissione, ma questo non ci esime dal fare alcune
considerazioni da un punto di vista sostanziale. Una sensazione che
abbiamo è che la Regione sia un po' come una tartaruga che stia
tentando di inseguire una lepre: la lepre è la competizione
globale. Le due velocità sono differenti, non crediamo che la
tartaruga riesca a colmare la distanza che ha nei confronti della
lepre, speriamo che la realtà sia diversa. Lei ha fatto una
disamina delle iniziative in corso d'opera, o delle intenzioni
alcune delle quali condivisibili che questa Giunta insieme al
Consiglio aveva definito per iscritto nella risoluzione del 19
gennaio scorso. Il problema è che una cosa è la carta che si fa
scrivere, altra cosa sono i fatti che ci coinvolgono nostro
malgrado spesso. Queste intenzioni che lei ha declinato sia ieri in
commissione, sia oggi in aula è auspicabile che quanto prima si
tramutino in realtà, perché 6 mesi sono già trascorsi e la lentezza
nella decisione da parte degli organi politici si riflette sul
percorso di crescita imprenditoriale della nostra Regione.
Vi sono alcuni aspetti che meritano una focalizzazione. È vero
che nel tempo disponibile si può esprimerli in forma sintetica. È
necessario che la Regione si renda conto che bisogna cambiare
atteggiamento nei confronti delle mutate condizioni del mercato e
dell'industria. Se una volta eravamo luogo di attrazione per
iniziative imprenditoriali, oggi queste iniziative dobbiamo andare
a cercarle e portarle all'interno del nostro perimetro regionale,
cercando di non incappare in errori quali quelli del passato, che
hanno visto approdare in Valle degli avventurieri, che hanno
saccheggiato un po' di risorse locali e alla fine hanno lasciato
disoccupazione e depressione. Questo mutato atteggiamento ci deve
vedere in prima linea, perché oggi non possiamo circondarci di
strutture quali "Finaosta", "Centro Sviluppo", "Vallée d'Aoste
Structure", "Projet formation", che sono qui citate, che hanno
funzione di riconoscimento nei confronti di professionalità locali
o anche extra-locali, piuttosto che un ruolo di motore dello
sviluppo di cui la Regione avrebbe bisogno. Lei ha parlato di
riforma di "Finaosta", di "Centro Sviluppo" o, meglio, di un
percorso di riforma che dovrà concretizzarsi con atti legislativi e
amministrativi. È da tempo che l'aspettiamo, non possiamo
permetterci che questi enti diventino concorrenziali con quel poco
di imprenditorialità che ancora resiste in Valle.
Altro aspetto importante, il fenomeno fiscale. Lei in
commissione ha evidenziato questo come un punto di vantaggio della
Valle d'Aosta rispetto ad altri territori. Su quotidiani economici
nazionali leggiamo che la Valle d'Aosta si distingue invece come
terza in Italia per luogo dove si pagano più imposte. Qui bisognerà
capire chi ha ragione: se sono più condivisibili le formulazioni
che ha fatto l'Assessore, o se hanno maggiore attendibilità le
indagini fatte dal "rapporto Brambilla", che perviene dal Ministero
delle attività produttive o altre indicazioni che arrivano da
"Eurispes".
Infine, il vantaggio energetico. È vero che i possessori di
partita IVA valdostani possono beneficiare di uno sconto che
equivale al 15% ma, oltre ad avere una gestione regionalizzata del
comparto elettrico, non dimentichiamo che questo vantaggio deriva
dall'applicazione di una direttiva europea che sta gradualizzando
una liberalizzazione del mercato che traguarderà il suo obiettivo a
luglio 2007. Avremo occasione di approfondire ancora questi
argomenti in occasione di altre interpellanze, interrogazioni o
mozioni che il nostro gruppo si riserva di presentare.
Président - La parole au Vice-président Lanièce.
Lanièce (SA) - Prendo atto della risposta dell'Assessore, che
aveva già enunciato ieri in commissione, anche se in modo più
ampio. Chiedo se si può avere una copia integrale di quanto ha
detto ieri in commissione. Voglio comunque fare anch'io qualche
considerazione. Abbiamo sentito che alcuni degli obiettivi indicati
nella risoluzione sono stati realizzati, altri sono in corso
d'opera, altri sono in via di definizione. La cosa più importante
da sottolineare è che sono passati 9 mesi da quel famoso Consiglio
straordinario e purtroppo la situazione di crisi industriale è
immutata. Non si nota per adesso un forte cambiamento, cosa che
avrebbe dovuto esserci, anche perché, mi ricordo, durante quel
dibattito importante del 19 gennaio scorso, al quale tutte le forze
politiche parteciparono, vennero date diverse indicazioni e venne
anche approvata una risoluzione che se applicata doveva portare
degli effetti positivi sulla crisi industriale. Oggi vediamo che
questi effetti non si sono ancora prodotti e che la situazione è
immutata.
Capiamo che vi sia la volontà di intervenire ma, se analizziamo
la realtà, che poi è quello che conta di più, la situazione non si
scosta. Abbiamo delle situazioni annose, quali la "Tecdis", la
"Balzano", sulle quali ogni 2 mesi presentiamo delle iniziative,
ove la situazione non è cambiata, anzi va peggiorando. Non
riusciamo ad intravedere un'inversione di rotta; è ovvio che non
possiamo dare la colpa solo a una persona, ma vogliamo ancora una
volta sottolineare che bisogna invertire la rotta, bisogna cambiare
strategia politica, perché, se tutto quello che il Governo porta
avanti, che può essere anche ritenuto valido, poi di fronte alla
realtà non produce nulla di nuovo, è ovvio che forse c'è qualcosa
che non funziona. Pertanto invito il Governo regionale ad
effettuare una analisi approfondita, perché, se i provvedimenti che
vengono posti in essere non portano alcun cambiamento, vi è
senz'altro qualcosa che non funziona. Probabilmente le indicazioni
che sono state date non sono quelle valide e quindi si deve
cambiare strategia, perché giustamente non dobbiamo fossilizzarci
su certe cose, ma dobbiamo risolvere il problema della crisi
industriale, perché è compito di noi amministratori dare delle
indicazioni; anche perché, di fatto, i problemi sono sempre gli
stessi: ad esempio ci sono i problemi legati al credito, alla
sburocratizzazione. La sburocratizzazione, come dicevo allora nel
mio intervento, deve essere un'idea complessiva che interessa tutti
i settori, che cambia le modalità di lavoro di tutti, dimezzando i
tempi delle varie pratiche istruttorie soprattutto nel campo
economico-finanziario e in quello delle autorizzazioni. Puntiamo su
questo, ma realizziamolo al più presto. L'Assessore ha parlato
della necessità di una revisione del Patto per lo sviluppo: questo
vuol dire che il Patto fatto in precedenza non era esaustivo.
È importante la concertazione, ma, se la concertazione con le
parti sociali, con le parti imprenditoriali, con gli enti
strumentali è importante, come ha sottolineato l'Assessore, questo
contrasta con il provvedimento che l'Assessore ha citato e con il
quale ha istituito il gruppo di lavoro il 2 settembre scorso:
infatti in questo gruppo di lavoro non viene detto in deliberazione
che sono presenti le parti sociali e gli imprenditori, quindi da
una parte si afferma che è importante la concertazione, mentre
dall'altra si nomina un gruppo di lavoro per analizzare tutto e in
questo gruppo di lavoro non si mette nessun rappresentante delle
parti sociali, delle parti imprenditoriali? Allora questo è un
paradosso. Inoltre la deliberazione del 2 settembre 2005 afferma
che:
"Ravvisata la necessità di porre in essere tempestive
azioni idonee al rilancio dell'industria valdostana per contrastare
la crisi del settore...",
il 2 settembre 2005! Abbiamo fatto un
Consiglio straordinario il 19 gennaio 2005, 9 mesi dopo viene fatta
una deliberazione che dice
"ravvisata"
? Allora a gennaio non
vi era la crisi? Uno che legge la deliberazione pensa: ma qui ci
prendono in giro!
Ribadisco poi che il gruppo di lavoro deve essere allargato alle
componenti sociali ed imprenditoriali, altrimenti la concertazione
rimane una parola vuota e noi di parole vuote non ne vogliamo più
sentire, anche perché la situazione delle industrie valdostane non
è ottimale. L'invito è di cercare nel breve termine di portare
avanti azioni concrete; se queste azioni non vanno bene, cambiamo
strategia, ma dobbiamo dare il segnale che vi è la volontà di
rilanciare il settore valdostano.
Termino dicendo che, visto che a breve sarà discusso il bilancio
di previsione per il 2006, rilancio l'idea che il sottoscritto per
conto della "Stella Alpina" aveva presentato in quella sede, e cioè
di creare un apposito fondo per lo sviluppo - avevamo suggerito 40
milioni di euro - finalizzato a sostenere iniziative atte al
rilancio dell'economia regionale. Almeno dotiamoci di un fondo da
cui attingere per mettere in pratica quelle azioni che mi sembra
che l'Assessore nel suo intervento abbia detto che vi era la
volontà di studiare per venire incontro alle industrie in
difficoltà. Diamo dimostrazione seria e concreta, inserendo nel
bilancio di previsione un fondo per lo sviluppo, che vi è la
volontà di risolvere il problema della crisi industriale
valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK