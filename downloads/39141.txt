Consiglio Regionale della Valle d'Aosta - Oggetto del Consiglio n. 2465 del 9 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2465 del 9 novembre 2016 - Resoconto
OGGETTO N. 2465/XIV - Approvazione di risoluzione: "Impegno a
produrre un dossier sulla situazione finanziaria e gestionale della
Casa da gioco".
Rosset (Presidente) -
Punto n. 33.03 dell'ordine del
giorno. Ha chiesto la parola il Consigliere Chatrian; ne ha
facoltà.
Chatrian (ALPE) -
Presidente, chiederei una piccola
sospensione per una riunione dei tre gruppi di opposizione.
Presidente -
Sospensione concessa.
La seduta è sospesa dalle ore 17:24 alle ore 17:29.
Rosset (Presidente) -
Possiamo riprendere i lavori. Ha
chiesto la parola il Consigliere Restano; ne ha facoltà.
Restano (PNV) -
Riprendo con questa risoluzione un
argomento che più volte abbiamo trattato nel corso di questo
Consiglio e in questi due giorni: il contenuto dell'articolo 19
della proposta di legge finanziaria. Anch'io, come chi mi ha
preceduto, darò lettura della risoluzione affinché sia più chiara
la sua compressione.
"Preso atto che il 22 settembre 2016 in Consiglio regionale
l'Assessore Perron dichiarava: "Je crois avoir répondu de façon
très claire qu'à ce moment il n'y a à l'étude aucune idée ni aucune
intention de recourir à des financements extraordinaires en plus de
ceux qui ont été adressés dans le temps à la Maison de jeu";
considerato che nella legge di stabilità regionale 2017 è previsto,
all'articolo 19 comma 2, un duplice intervento finanziario a favore
della Casa da gioco, ristoro di costi sostenuti per euro 28,6
milioni ed estinzione nel 2018 di un mutuo per euro 20 milioni;
sottolineato come questa scelta impattante e inaspettata non sia
stata presentata e discussa nelle linee del Documento economico
finanziario regionale, che a tutt'oggi mancano dati e informazioni
per sostenerla e spiegarla alla comunità valdostana e nonostante
ciò sia stata presentata agli organi di stampa; evidenziato il
dibattito e il confronto politico in atto tra i gruppi di
maggioranza in Consiglio regionale, innescato dal comportamento
dell'Assessore; rilevato che questa nuova importante immissione di
denaro pubblico si realizza in un periodo in cui la Casa da gioco
continua a produrre risultati negativi che alimentano notevoli
dubbi sull'operato del
management
e delle figure apicali
dell'organigramma dell'azienda; si impegna il Presidente della
Regione a produrre nell'iter, in corso di approfondimento, della
legge di stabilità regionale 2017 alla Commissione consiliare
competente, un dettagliato
dossier
sulla situazione
finanziaria e gestionale della Casa da gioco, al fine di adottare
decisioni oculate e adeguate che ne giustifichino o l'attuale
stesura o la sua eventuale modifica".
Presidente -
Ha chiesto la parola il Consigliere
Bertschy; ne ha facoltà.
Bertschy (UVP) -
Credo sia opportuno chiarire, a distanza
di qualche giorno dalla presentazione del bilancio e anche in
relazione alle prese di posizione sulla stampa fatte a mio nome ma
per conto del movimento, il perché si arriva oggi a firmare
all'interno della maggioranza una risoluzione per valutare in
maniera più approfondita da qui al bilancio un argomento delicato e
importante che da tempo ormai, e in questi ultimi giorni ancora di
più, ha fatto particolare presa sull'opinione pubblica e creato
particolare imbarazzo, soprattutto a noi della maggioranza.
Come abbiamo potuto chiarire, e ci scusiamo con i colleghi della
minoranza, con quelli della stampa e con chi segue i lavori del
Consiglio, all'interno di riunioni apposite di maggioranza svoltesi
in giornata su questo argomento, abbiamo delle perplessità,
soprattutto non abbiamo ritenuto corretto il metodo che abbiamo
adottato per arrivare ad assumere decisioni così importanti. Nello
stile e nel rispetto delle persone che devono lavorare con noi non
abbiamo avuto problemi a sostenerlo, a dirlo e abbiamo tutta
l'intenzione di chiarire questo percorso perché facciamo parte di
un progetto che, se le tappe sono chiare, intendiamo sostenere
poiché all'interno di questo progetto vogliamo dare delle risposte
ai cittadini valdostani.
Detto questo, un lavoro importante come quello della
preparazione di un bilancio in questi primi giorni è stato
solamente osservato e criticato per questo forte impatto che c'è
stato rispetto all'articolo 19, a questa posta di bilancio. Come
colleghi di maggioranza ci dispiace, perché tutti i colleghi in
Giunta hanno cercato di fare un lavoro per portare al bilancio
idee, scelte e progetti che saranno oggetto di discussione, ma
tutto questo oggi non viene neanche fatto osservare alla
popolazione, dato che si parla solo di tale argomento.
A noi oggi interessa in maniera particolare far capire che anche
all'interno di una maggioranza ci possono essere opinioni diverse;
se non si trovano momenti di sintesi nelle riunioni politiche si
può venire qua e con un dibattito consiliare dire le proprie
ragioni cercando di trovare delle soluzioni. Sicuramente le
premesse sono importanti, Assessore, Presidente, ma sono premesse
che non ci sentiamo di lasciare ad altri, perché in questo momento
le sentiamo proprie finché non avremo chiarito gli aspetti fra di
noi. La cosa importante è l'impegno, che non è un impegno verso
l'UVP o verso i colleghi Capigruppo che hanno firmato con noi, ma è
l'impegno verso la popolazione valdostana, verso l'azienda, i
dipendenti e le famiglie che stanno dietro i dipendenti. Qui o si
riesce a far capire che questa azienda viene trattata come tutte le
altre oppure non sarà più sostenibile un'operazione da parte di
nessuno rispetto a questa azienda e a queste difficoltà. Non credo
che ci sia da distinguere il nostro ruolo tra maggioranza e
opposizione: ognuno in questi giorni ha trovato qualche
imprenditore, qualche lavoratore dei cantieri forestali che ci ha
detto che i soldi ci sono solo per questa situazione. Abbiamo
provato a spiegare che non è così perché c'è 1 miliardo di euro sul
bilancio che va a dare anche altre risposte per altre situazioni,
ma per ora non siamo riusciti a farlo.
Noi speriamo in termini politici di essere utili per aprire un
confronto definitivo su come vorremmo lavorare in futuro
all'interno di questo progetto; speriamo di essere particolarmente
utili da qui al bilancio per rendere sostenibile un'operazione che,
se andrà fatta, dovrà essere credibile soprattutto per la
popolazione valdostana e per coloro che dovranno fruire di questi
ulteriori investimenti, che uno può chiamare "ristoro" o come
vuole, ma oggi quello che rimane in testa alla gente è che ci sono
ennesimi milioni di euro che vanno a finire in un'azienda che non
sta producendo risultati.
All'interno della maggioranza ci siamo anche confrontati sulla
gestione, su questi
manager
, sulle figure apicali che
dovrebbero garantire soprattutto a chi governa risultati, fiducia
verso i cittadini e prospettive di sviluppo. Le due cose però vanno
insieme, ed è per quello che da qui al bilancio bisognerà chiarire
questo, perché se così dovrà essere fatto non si potrà affidare
ulteriore denaro a chi oggi la gestione non la sta portando avanti
con gli obiettivi e le speranze che ci siamo tutti dati
nell'affidare a loro aziende così importanti. È vero che il Casinò
produceva ancora l'anno scorso quasi 65 milioni di euro di
fatturato e dà lavoro a tanti dipendenti, quindi è ancora
un'azienda importante, però non possiamo dimenticare tutte le altre
situazioni in cui c'è bisogno di investire e di costruire, e questo
non riusciamo ancora a spiegarlo. Sono sicuro che da qui al
bilancio proveremo a farlo e a migliorare, attraverso il nostro
lavoro, le situazioni che ognuno di noi ha a cuore.
Assessore, sarà davvero importante riuscire a far capire che c'è
questa volontà di cambiare marcia su questo
dossier
, che c'è
questa volontà di aprire una pagina nuova, che non si va a cercare
un
partner
perché ci ha cercato, ma si struttura veramente
qualche cosa per significare questa volontà di andare verso strade
nuove. Non abbiamo quindi alcun problema a dire e a pensare a voce
alta rispetto a questo argomento nello stile che ci
contraddistingue, che non è fatto di altri atti se non quelli di
sostenere le idee che abbiamo e di confrontarci con chi ha voglia
di confrontarsi con noi. Abbiamo pertanto la speranza che tutto
questo possa trovare una giusta soluzione nei lavori di
approfondimento, soprattutto con dati finalmente certi, credibili e
trasparenti, per affrontare scelte così importanti.
Presidente -
Ha chiesto la parola il Consigliere La
Torre; ne ha facoltà.
La Torre (UV) -
Ho firmato questa risoluzione perché mi
piace raccontare le cose in modo chiaro e aperto come mia
consuetudine, e l'ho firmata perché mi sono sentito in dovere di
farlo come Presidente della Commissione finanze.
Voglio svolgere due riflessioni, che sono poi quelle che ho già
palesato all'Assessore, al Presidente, alla maggioranza. Una
riflessione è di carattere amministrativo. Evidentemente c'è stata
una sottovalutazione dell'importanza di questo argomento, perché a
mio avviso - e l'ho già detto prima, quindi è solo una ripetizione
- questi argomenti andavano inseriti nel Defr, che è lo strumento
nuovo che quest'anno abbiamo introdotto per la prima volta ed è il
più importante: è quasi più importante del bilancio, perché il
bilancio è una conseguenza del Defr, il Defr non è una conseguenza
del bilancio. Considerato che è la prima volta che lo facciamo,
probabilmente non abbiamo affinato bene questo meccanismo, ma a mio
avviso andavano introdotte entrambe le cose all'interno del Defr:
il Casinò e la questione della CVA, perché sono proprio quelli gli
elementi che caratterizzano un documento come questo.
Poi un'altra riflessione: prima ancora di una politica di
carattere generale, onestamente ho trovato politicamente poco
comprensibile la discussione all'interno di una conferenza stampa
su un argomento così importante. Proprio perché è così importante
da come l'avete descritto voi, proprio come l'hai descritto tu,
Assessore, perché ha tutte queste caratteristiche di importanza e
di fondamentalità rispetto ad una serie di problemi, questo
argomento non si poteva affrontare in una conferenza stampa, ma
andava affrontato nelle sedi opportune. Queste perplessità ci sono,
non le ho fatte emergere solo io, ecco perché è stata fatta questa
risoluzione. Ho anche piacere che la risoluzione sia stata in
qualche modo edulcorata, perché non siamo qui a fare dei processi,
siamo qui a fare politica, a parlare dei problemi, di questioni
amministrative e conseguentemente politiche, che poi hanno
drammaticamente dei riflessi.
Purtroppo la votazione che c'è stata prima ha un riflesso
politico. È ovvio che uno può usare due elementi di valutazione:
l'elemento della negatività, che prende i risultati sempre sotto un
profilo di negatività, e quello del pensiero antitetico, che
consiste nel girare un fatto da negativo in positivo e che permette
di capire le situazioni. Se uno si arrocca sulle sue posizioni,
secondo me si isola. Una delle prime cose che mi hanno insegnato in
politica è di evitare l'isolamento; se uno si isola corre veramente
il rischio di non riuscire, neanche quando ci mette le migliori
intenzioni, ad esprimere le sue reali volontà. Io credo che qui non
ci sia niente da drammatizzare, ci sia semplicemente da ragionare
in termini amministrativi e politici, ammettere dove si sbaglia,
capire cosa si può fare per trovare un equilibrio che riconduca
tutti al buonsenso, altrimenti ognuno si assuma le sue
responsabilità, perché poi non c'è da stupirsi di niente. Dico
questo perché ho un po' di esperienza, e spero che questa sia la
mia ultima esperienza: secondo me, se non si fa un esame di
coscienza complessivo e non si tiene conto globalmente di tutto
questo, credo che sarà difficile andare oltre il bilancio. Saremo
tutti vittima del medesimo problema.
Io vi invito a comprendere questa risoluzione: è un'utilità,
secondo me è un messaggio di positività che, se letto nel modo
corretto e se fosse già stato affrontato anticipatamente in modo
aperto, probabilmente non avrebbe provocato situazioni che non sono
belle per nessuno, nemmeno per l'Assessore, di cui ho comunque
stima, come per chiunque dei Consiglieri che sono in quest'aula.
Secondo me è una risoluzione aperta, pertanto chi pensa che sia
utile la voti. È chiaro che ha delle firme perché è partita da
alcune persone, ma non può essere di tutti: se fosse stata di tutti
l'avremmo dovuta predisporre prima; non è di tutti, è di una serie
di persone che hanno rilevato questo problema. Se poi questo
problema è vero, condiviso e non lo si vuole drammatizzare, chi
crede che attraverso un percorso come questo si possa migliorare la
voti; chi pensa che questo non sia utile non la voti. Credo di aver
espresso in modo molto semplice il ragionamento.
Presidente -
Ha chiesto la parola il Consigliere Marquis;
ne ha facoltà.
Marquis (SA) -
Anch'io vorrei fare alcune riflessioni che
ci hanno portato a presentare questa risoluzione su un tema
importante: il Casinò. Adesso non entreremo nel merito della sua
difficile situazione, perché potremmo parlarne a lungo, però è
sotto gli occhi di tutti che i risultati non siano soddisfacenti;
risultati che, oltre a non essere soddisfacenti, sono anche
preoccupanti, sia per quanto riguarda la contabilità della società,
ma anche per quello che poi si riverbera sul territorio
circostante, un territorio che ha sempre vissuto della presenza
della Casa da gioco e che oggi vive e langue in una situazione di
profonda crisi. Siamo arrivati a questo perché nella fase di
predisposizione del documento programmatico, il Documento di
economia e finanza regionale (Defr) che abbiamo discusso qualche
settimana fa, non abbiamo avuto modo di trovare al suo interno una
collocazione per questo problema.
Tutto d'un tratto ci troviamo nella finanziaria un impegno
importante per risolvere le problematiche della Casa da gioco,
impegno che prevede a livello di stanziamento copiose risorse su un
biennio. Il problema però è riuscire a trovare una soluzione ai
problemi della Casa da gioco. Trovare soluzione a questi problemi
credo implichi anche fare un'autocritica da parte di tutta la
politica, senza fare processi a nessuno; credo che non vi siano
responsabilità oggettive su un singolo, ma che occorra ragionare a
livello di sistema. Non è più possibile pensare di mettere risorse
a disposizione e gestirle come sono state gestite sino ad oggi. C'è
la necessità di avere rappresentata una situazione che fotografi
uno stato di fatto, indichi le linee e i percorsi che occorre
seguire nei prossimi anni per capire soprattutto qual è la
sostenibilità che può avere questa azienda: se è una sostenibilità
dettata da una gestione diretta, ovvero occorra pensare a forme
diverse di gestione, così come è stato esplicitato peraltro anche
nella finanziaria. Pertanto ritengo sia importante pensare ad un
cambio di marcia, del quale non si può fare a meno perché,
diversamente, noi oggi possiamo anche iniettare 10, 15, 20, 40
milioni, ma poi faranno la fine di quelli che sono stati investiti
sino ad oggi. Credo che occorra prevedere dei percorsi credibili e
che la politica, la dirigenza debba assumere una credibilità
diversa.
Io non metto in dubbio le parole dell'Assessore: credo che abbia
rappresentato in modo onesto la situazione. Non credo che lo scorso
mese di settembre abbia voluto omettere o rappresentare una
situazione non corretta al Consiglio regionale, ma credo che
occorra porsi delle domande, perché allora vuol dire che c'è
qualcosa che non quadra a livello dirigenziale. In trenta giorni
non si possano far emergere situazioni di questo tipo, non si può
pensare che possa sorgere un'emergenza che preveda degli
investimenti di questa rilevanza e di questa intensità. Mi chiedo
cosa succederebbe se questo succedesse in un'azienda privata dove
il dirigente si presenta dall'azionista e, in presenza di un
fatturato di 65 milioni di euro l'anno, gli dice di avere necessità
di 50 milioni di euro da un giorno all'altro lamentando una
situazione aziendale di oggettiva difficoltà. Ritengo pertanto che
occorra cominciare a dare delle pagelle, così come avviene per i
ragazzi che vanno a scuola, anche a livello dirigenziale.
Come Stella Alpina riteniamo che da qui al bilancio sia
indispensabile fare un'approfondita verifica della situazione sulla
base di un
dossier
, che è stato chiesto nell'impegnativa,
per poter valutare lo stato di fatto e tutti assieme, in modo
condiviso, cercare di provare a dare una soluzione che possa
garantire alla Casa da gioco un futuro, tornando anche a dare delle
gratificazioni all'economia circostante che, diversamente, non
riesce a generare delle positività in una fase difficile come
questa. Credo pertanto che questo sia un momento da sfruttare,
trenta giorni di lavoro, - così come ha detto l'Assessore - sui
quali occorrerà fare "un'operazione verità" per capire
effettivamente come sono le cose e quali sono le esigenze reali per
dare un futuro sostenibile all'azienda.
Volevo solo riprendere una considerazione dell'Assessore.
Chiaramente il metodo va migliorato nella comunicazione, ma io
credo che non ci sia solo un problema di comunicazione: va anche
migliorato il metodo nella formazione delle decisioni. La politica
non dà delle cambiali in bianco, non basta essere parte di una
maggioranza per avere un obbligo di condivisione. Credo che occorra
discutere e confrontarsi, perché solo dal confronto possono
emergere soluzioni positive e condivise. Per questo ci sono delle
responsabilità, e credo che il contributo di tutti possa dare
maggiori opportunità per trovare una via d'uscita. Per tali
ragioni, senza spirito polemico ma in modo costruttivo, noi abbiamo
sottoscritto questa iniziativa: un'iniziativa che vuole dare alla
Casa da gioco la possibilità di uscire da questa situazione di
difficoltà. Sicuramente non sarà un percorso facile, ma crediamo
che con l'apporto di tutti si possa riuscire.
Presidente -
Ha chiesto la parola il Consigliere Fabbri;
ne ha facoltà.
Fabbri (UVP) -
Semplicemente per una considerazione su
tutto quello che abbiamo letto oggi e su quello di cui abbiamo
lungamente discusso. Ho sentito parlare più di una volta il
Presidente e l'Assessore circa "l'operazione verità" che dobbiamo
applicare a questa nostra azienda. È vero, effettivamente è
arrivato il momento della verità, ma la verità va presentata nei
modi giusti, non come dei
blitz
. La verità va discussa, va
argomentata: è questo che noi chiediamo con questo nostro atto,
null'altro che analizzare profondamente i problemi di questa ditta,
ma anche le speranze, perché solo nelle operazioni verità vengono
fuori queste cose. Tutti devono sapere come stanno effettivamente
le cose; prima di tutto io direi i nostri concittadini, subito dopo
i lavoratori e, infine, anche noi che dobbiamo poi prendere delle
decisioni importanti. Il tempo stringe; il Consigliere Marquis
parlava di un mese ma, ahimè, mi sembra che il tempo sia ancora più
breve.
Mi auguro con tutto il cuore che accettando questa nostra
risoluzione si possa addivenire veramente a questa "operazione
verità" che ci possa mettere sulla strada giusta: quella della
risoluzione dei problemi di questa ditta, in un modo o nell'altro.
È chiaro che la verità alle volte può essere un boccone amaro da
digerire, però se veramente sul piatto della bilancia vengono tutti
messi tutti i pro e i contro delle operazioni, io credo che
cittadini, lavoratori e noi tutti riusciamo insieme a trovare delle
soluzioni.
Presidente -
Non ci sono altre richieste di intervento.
Dichiaro chiusa la discussione generale. Ha chiesto la parola il
Consigliere Farcoz; ne ha facoltà.
Farcoz (UV) -
Solo per chiedere una sospensione per una
riunione di maggioranza.
Presidente -
Sospensione concessa.
La seduta è sospesa dalle ore 17:56 alle ore 18:09.
Rosset (Presidente) -
Possiamo riprendere i lavori. Dopo
la richiesta di sospensione della maggioranza per la votazione
della risoluzione, ci sono richieste di intervento? Ha chiesto la
parola il Presidente della Regione; ne ha facoltà.
Rollandin (UV) -
Je crois que le débat sur cette
résolution a permis de mettre en évidence des aspects de travail
liés parfois à une sous-évaluation de ce qui doit être fait à un
certain moment ou à sa réalisation d'une façon insuffisante par
rapport à ce qui, par la suite, est géré d'une façon plus difficile
à justifier pour ce qui est d'un thème comme le Casino. In effetti
la notizia, per come è uscita, ha avuto chiaramente un'eco
importante.
Non voglio entrare di nuovo in tutta la discussione sul Casinò -
su questo tema ritorneremo, poiché si tratterà il discorso nella
legge di stabilità - però voglio sottolineare due aspetti. Il
primo. Del Casinò, per chi ha memoria storica e, per quanto mi
riguarda, drammaticamente dal
blitz
in avanti, ho visto e
seguito diversi aspetti. Ci sono stati cambi nella gestione, cambi
nella politica, cambi nella direzione e, se voi andate a rileggere
i verbali, è difficile che ci sia stata in questo Consiglio
un'espressione generale, se non il gioco delle parti in cui a volte
la maggioranza dice che va bene e la minoranza dice che non va
bene, in cui si sia detto con soddisfazione che il Casinò sta
portando risultati (parlo dal
blitz
in avanti, e sono anni).
Abbiamo avuto una serie di cambi, anche in corsa, in una stessa
legislatura, due o tre cambiamenti a livello di Presidenti, di
direzione e di
management
. Questo tema purtroppo non è solo
del Casinò di Saint-Vincent, ma è anche degli altri Casinò, e
questo non ci consola.
Noi non abbiamo mai voluto fare solo dei confronti, ma dire
quello che è successo e quello che è stato. Qualcuno ha detto bene:
il problema principale del Casinò è che non ci sono più giocatori.
Se voi vedete cosa è successo dal 2008 in avanti, sicuramente la
crisi non ha aiutato, questo dobbiamo dircelo, e non ha aiutato
nessuno dei Casinò italiani, men che meno successivamente, con le
regole anche ferree sul discorso del contante e così via (questo è
stato un altro elemento). Non sto cercando giustificazioni, sto
solo provando ad evidenziare che su questo tema noi sicuramente
abbiamo delle cose da dire, quindi è giusto l'impegno per avere un
dettagliato
dossier
sulla situazione finanziaria e
gestionale, in modo da poter fare approfondimenti che serviranno a
tutti. Ora, ad approfondimento fatto, bisognerà anche dire che cosa
vogliamo, come lo pensiamo questo Casinò - alcune cose sono già
state dette - e che possibilità ci sono.
Io credo che il tema del Casinò impegna e impegnerà ancora per
molto, e non solo il Consiglio. Sul tema fondamentale ricordato
prima, noi avevamo anche cercato di capire perché i clienti
italiani non ci sono più, come diceva il collega Chatrian, al di là
del fatto che qualcuno poi fa le solite migrazioni legate ai
porteurs:
i nostri vanno a Sanremo, quelli di Sanremo
vengono da noi e poi vanno a Venezia (questo è un circolo non
virtuoso che conosciamo da sempre). Il problema vero è che, se noi
non guardiamo in ambito europeo o extraeuropeo per portare nuovi
giocatori, diventa difficile immaginare chi possa venire a giocare
a Saint-Vincent. Noi avevamo anche pensato che il discorso dei
cinesi potesse funzionare, ed era stato anche messo in moto in modo
decente, però poi c'è stato il piccolo problema dovuto al fatto che
i cinesi giocano ventiquattr'ore su ventiquattro e possono fare
anche vincite molto alte, che di fatto possono sbancare un Casinò
come il nostro; pertanto, dovendo mettere regole molto ferree,
questo ha creato tutta una serie di imbarazzi e tale questione si è
in qualche modo raffreddata. Ho voluto ricordare questi aspetti per
dire che mi auguro vengano fuori soluzioni vere anche dal confronto
tra tutti noi, ma non sarà così facile.
È importante invece che si abbiano tutti i dati per poterci
confrontare, per dire dove e che cosa non va, per poter fare in
modo che ci siano interventi tali da permetterci di essere
coscientemente sicuri che tutto quello che si può fare sia fatto.
Questo è l'impegno che ci prendiamo e quindi voteremo la
risoluzione.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Abbiamo aspettato prima di prendere la
parola, perché giustamente una parte dei Consiglieri della
maggioranza aveva presentato questa risoluzione, quindi ci sembrava
corretto aspettare le posizioni del gruppo. Apro solo una
parentesi: per la prima volta non si sente la posizione del gruppo
dell'Union e di quello del PD.
Adesso abbiamo ascoltato attentamente in replica la posizione
del Presidente Rollandin, che mai come una volta ci trova così
d'accordo: come si può inserire in finanziaria un articolo così
pesante senza avere dei dati, senza conoscere bene la situazione
drammatica della Casa da gioco, la situazione pericolosa della
gestione che in parte ben conosciamo, ma che con questa risoluzione
andremo ad approvare? Sicuramente avremo modo di analizzare nel
dettaglio fino in fondo, sapendo che non sarà semplice trovare le
soluzioni alle criticità. La questione è però sempre sul metodo:
come si può inserire un articolo così pesante, se non c'è chiarezza
sul tavolo e tutte le informazioni dovute per poter scegliere?
Perché poi la politica comunque ha un compito: quello di
decidere.
Le parole utilizzate oggi dal Presidente ci trovano d'accordo e
ci troviamo d'accordo anche sulle premesse, sul fatto che questa
scelta impattante e inaspettata non sia stata presentata e discussa
nelle linee del Defr, che a tutt'oggi mancano dati e informazioni
per sostenerla e spiegarla alla comunità valdostana: siamo
doppiamente d'accordo.
C'è un dato politico che però non possiamo non mettere in
evidenza. Sono giorni e settimane interessanti, quantomeno per le
battaglie che abbiamo cercato in questi anni di portare in
quest'aula: nei giorni scorsi la Commissione ha approvato la
proposta di legge che arriva da circa settemila cittadini
valdostani per quanto riguarda il
quorum
; c'era un gruppo in
difficoltà in Commissione, ma è stata votata e poi si affronterà
nel prossimo Consiglio. Usciamo da un bel dibattito, una sintesi
interessante sulla proposta di legge che arriva da 7.345 cittadini,
quella della ferrovia: è un altro dato politico importante. Ci
abbiamo messo un po' di tempo, ma mi sembra che fra due settimane
questo Consiglio, dato che c'è stata l'unanimità in Commissione,
approverà la proposta di legge presentata da migliaia di cittadini
valdostani. C'è stato un altro dato importante di questa mattina, e
non possiamo nascondere la nostra soddisfazione perché l'articolo 5
e l'articolo 7 della legge sulle partecipate li abbiamo scritti di
nostro pugno insieme ad altri colleghi.
È solo di un momento fa un altro segnale importante, che
comunque è un dato politico: noi avevamo cercato di spiegare che
non c'era nulla di personale nei confronti del collega Perron, ma
la sfida che lui ha cercato di giocare in questi due anni purtroppo
non ha dato ottimi risultati, per non dire altro.
Ora non ci sottraiamo all'approvazione di questa risoluzione, la
votiamo convintamente e siamo certi che più informazioni, più
trasparenza e più dati permetteranno a tutto il Consiglio
regionale, ma anche a noi, di prendere decisioni importanti sulla
Casa da gioco. Sentendo le parole del Presidente sulle difficoltà
avute nello spiegare quanto è stato tradotto in finanziaria, penso
che siamo sulla strada giusta: approvando questa risoluzione si va
in una strada leggermente diversa rispetto all'articolo 19.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Per annunciare il voto positivo su
questa risoluzione presentata dai colleghi dell'UVP, di Stella
Alpina, dal gruppo Pour Notre Vallée e dal Consigliere La
Torre.
Ora non so come voterà il gruppo PD, perché non ho ancora avuto
modo di ascoltarli, ma per quanto riguarda il gruppo Union, mi
sembra che la notizia di oggi sia che la maggioranza che
attualmente sostiene il Governo non accetta più il modo di gestire
il Governo. Sostanzialmente è una profonda riflessione che dovrebbe
fare il Presidente Rollandin, e penso anche l'Assessore Perron. Poi
si può discutere magari anche su altri Assessori che hanno questa
modalità impositiva e soprattutto poco coordinata di gestire gli
argomenti. Io credo che magari un
check-up
dovreste farvelo,
a questo punto, perché dalle parole che ho sentito in quest'aula,
anche da parte di chi ha presentato questa risoluzione, mi sembra
che ormai il
timer
sia partito e che qualcuno abbia dato una
scadenza piuttosto chiara.
D'altronde credo che, al di là dei discorsi di forma sulla
maggiore condivisione, sul fatto che dobbiamo essere più
trasparenti, parlarci di più, parlare dei dati, prendere delle
decisioni e così via, il metodo è vecchio. È proprio il metodo con
cui viene gestita la politica in questa Regione che non va più
bene, non è solo una questione di comunicazione e basta. La
comunicazione di per sé non risolve il problema, la realtà è che
prendere decisioni e imporle senza discuterle con nessuno ormai non
funziona più; non funziona più perché nella finanziaria che andremo
poi a discutere ci potrebbero essere anche cose buone e uno
potrebbe dire che questa è una cosa furba e quest'altra invece non
piace. Imporre
tout court
sempre tutto in continuazione, per
ogni cosa, anche alla luce delle varie leggi che si stanno
approvando e che si sono approvate, leggi popolari o altri atti
come la PL n. 72 che io non ho votato, ha portato però qualcuno a
dover ingoiare qualcosina. Credo che se la Giunta capisce che tale
metodo è finito forse avrà una vita che arriverà a fine
legislatura, altrimenti questo è solo l'inizio di ciò che vedremo.
È vero che all'inizio i mal di pancia vengono fuori dai voti
segreti e non in maniera apparente, però c'è anche da dire che alla
lunga le cose stancano e uno ci mette la faccia.
Presidente Rollandin, se ogni volta perdete un pezzo, se ogni
volta in qualche modo si creano queste situazioni, credo che la
"colpa politica" sia da imputare a lei e ai suoi metodi, al suo
modo di gestire in maniera del tutto personale e personalistica un
intero Governo e, di conseguenza, essendo questa regione molto
legata economicamente a ciò che fa la Regione stessa, l'intera
Regione.
Ben venga una risoluzione di questo tipo, ben venga il fatto che
sia stata presentata solo da alcuni e non da tutti, mi sembra una
notizia positiva per quanto mi riguarda: vuol dire che qualcuno sta
prendendo coscienza e qualcun altro che non prende coscienza
continua ad agitarsi e a dibattersi nella propria acqua, pensando
così di risolvere i problemi dei valdostani. Io credo che i
problemi dei valdostani interessino poco a chi attualmente sta
gestendo questa Regione; anzi, penso che non gliene freghi proprio
nulla, tant'è che bisogna fare azioni di forza per ogni minima cosa
che deve passare. Comunque penso che ormai, anche alla luce di
questa risoluzione, il suo tempo stia scadendo, Presidente; se ne
faccia una ragione.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Per dichiarazione di voto con due
considerazioni.
Il collega Chatrian ha già ampiamente illustrato la nostra
posizione come gruppo ALPE. Oggi abbiamo sentito dire di trovare
una soluzione per la Casa da gioco e con queste due risoluzioni
finali abbiamo soprattutto parlato delle criticità del Casinò: ci
sono state tutte le ricostruzioni, il Presidente e l'Assessore
hanno messo anche delle toppe, hanno cercato di rammendare là dove
c'erano dei buchi nelle ricostruzioni, tutto bene. Credo che la
sintesi del male o del male incurabile che sta affliggendo il
Casinò l'abbia fatto il Direttore Scordato quando è venuto in IV
Commissione. Sono venuti diverse volte i vertici del Casinò, e devo
dire che spesso hanno portato anche dati interessanti. Non è che
non ci siano clienti, soprattutto clienti nuovi, perché di clienti
nuovi il Casinò ne ha tanti, ma il problema è che vengono una sola
volta, quando li invitiamo, e poi non ritornano più.
Credo che la sintesi, Presidente e Assessore Perron, sia qui:
chiediamoci perché i clienti vengono una sola volta e poi non
tornano più. Se andiamo a fondo e cerchiamo una risposta a questo
penso che troviamo la soluzione per tante altre criticità. Oggi si
è parlato di Casinò, fa sempre bene discutere e cercare di trovare
delle soluzioni, però in realtà credo che il dato politico riguardi
soprattutto il metodo: per l'ennesima volta si è parlato di metodi
non condivisi, neppure più da una parte della maggioranza.
Condivido quanto ha detto il collega Marquis: abbiamo bisogno di
un cambio di marcia, lo condividiamo, abbiamo bisogno di
trasparenza, di chiarezza, soprattutto di nuovo. Questi metodi li
conosciamo, li abbiamo trovati neanche tanto tempo fa: li abbiamo
visti per il
dossier
Tor
, adesso li vediamo per il
dossier Casa da gioco
, ma sarebbe uguale per altro, per il
dossier
Istituto musicale
, per il
dossier Scuola
polmone
; mi fermo, ma ce ne sarebbe per ognuno. La Valle
d'Aosta credo che non ne possa davvero più di questo metodo e del
gioco a rimpiattino o del gioco delle tre carte; se si vuole
davvero la condivisione è ora di smettere di parlare di
condivisione e iniziare a condividere. L'abbiamo chiesto tante
volte, e tante volte il Presidente si è anche alzato, si è cosparso
il capo di cenere dicendo che si cercherà di condividere
maggiormente, ma poi la volta dopo era di nuovo uguale. Come diceva
il collega Cognetta, sono discorsi di forma, ma noi vorremmo che
invece di parlare di condivisione si condividesse.
Possiamo dire che oggi la toppa o il rammendo ha funzionato.
Rammendare non è facile, è una tecnica del cucito che va imparata,
si deve imparare da chi è più esperto, non è una tecnica banale.
Se Maometto non va alla montagna...
diciamo che la montagna
oggi è scesa, è andata da Maometto e ha capito che con questa
risoluzione bisognava fare così, però credo che il capolinea sia
abbastanza vicino se non si cambiano davvero i metodi.
Presidente -
Ha chiesto la parola il Consigliere
Guichardaz; ne ha facoltà.
Guichardaz (PD-SIN.VDA) -
È bravo il collega Cognetta a
stanare i "dissidenti", se così si possono definire, ma al
contrario in questo caso, però credo che il collega abbia le carte
a posto per poterlo fare, visto che è sempre stato coerente, dalla
stessa parte. Per chiarire, noi non firmiamo risoluzioni per
ottenere ciò che si può ottenere tranquillamente con passaggi
interni alla maggioranza o con passaggi politici anche con la
minoranza.
Sulla vicenda del
Tor
, visto che la collega Certan l'ha
evocato, alla fine ha prevalso il buonsenso: le dichiarazioni sono
andate nel senso di lavorare per un unico grande Tor, malgrado si
dicesse che anche allora noi non avevamo firmato una risoluzione.
La questione è stata risolta attraverso un dialogo politico. Devo
dire che, al di là del metodo - e anche quello delle risoluzioni
firmate solo da alcuni è metodo - il contenuto sia delle premesse
che dell'impegnativa della risoluzione oggi presentata è in linea
di massima condivisibile.
Non è un segreto, lo sanno anche i muri che esiste - e questo va
detto - un problema di metodo, di comunicazione all'interno della
maggioranza, forse anche all'interno del Governo stesso. Non è un
segreto nemmeno che il Casinò sia in rosso profondo. Certo, collega
Perron, ci sono gli ammortamenti, ci sono i passivi strutturali,
tutte cose che lei ha detto nella sua relazione, ma io voglio dire
che questi passivi non li abbiamo creati noi del gruppo PD-Sin.VdA.
Noi eravamo all'opposizione quando si è scelto di ristrutturare, di
riammodernare, e quindi potremmo anche non sentirci responsabili;
forse lo è qualcun altro che oggi siede in quest'aula e che allora
ci rappresentava quando si assumevano decisioni così vincolanti per
il bilancio dei valdostani, per il futuro della Casa da gioco. Ma
noi siamo amministratori responsabili, governiamo, e quindi oggi ci
carichiamo anche delle responsabilità altrui, almeno fintanto che
il Casinò-Billia non sarà privatizzato, semmai si realizzerà questa
ipotesi peraltro contenuta nel programma di maggioranza.
Certo, Assessore, le parole - come è stato ricordato un po' da
tutti - hanno un significato e la formulazione contenuta
nell'articolo 18 è quantomeno un po' vaga. Devo dire che anche in
altri articoli, riferiti ad altri ambiti che non siano proprio il
Casinò, ho riscontrato formulazioni e contenuti non proprio
condivisi, in alcuni casi neanche poi così condivisibili, ma
porterò all'interno delle Commissioni - ovviamente prima in
maggioranza - le considerazioni del nostro gruppo riferite anche ad
altre situazioni che noi abbiamo riscontrato all'interno del
bilancio.
Dicevo che le parole riportate nel bilancio sono piuttosto
vaghe, Assessore Perron, non chiariscono il significato
dell'operazione che qua in aula lei ha cercato di spiegare e
lasciano spazio a fraintendimenti. Non so se sarà possibile, ma
credo che con i colleghi porteremo all'attenzione della
Commissione, attraverso degli emendamenti - non so con quale altra
tecnica legislativa - una riformulazione dell'articolo 19, in modo
da chiarire meglio, almeno dal punto di vista filologico, il
significato.
Rispetto al
management
, visto che è stato evocato nella
risoluzione, non nascondo che il motto "squadra perdente deve
pagare" ha una sua validità intrinseca. Con il passaggio in
Commissione - tardivo, lo ammetto - penso che metteremo in luce le
responsabilità dei dirigenti, ma non solo, magari anche le
responsabilità dei quadri, perché poi quando si parla di
organizzazione se ne parla in senso più ampio, così come potrà
emergere anche il contrario. Non è detto che da quella audizione
potranno venire fuori responsabilità dirette.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Molto brevemente, anche perché forse con
tutte queste pause per mettere assieme i cocci di questi ventisette
Consiglieri di maggioranza, probabilmente abbiamo stufato anche un
po' i valdostani.
Detto questo, come non essere d'accordo su questa risoluzione
che apre, a mio parere, due fronti molto importanti? Alcuni
Consiglieri di maggioranza, con i loro interventi, hanno detto
quello che noi purtroppo vanamente da anni stiamo rivendicando in
quest'aula: che non si può più gestire risorse come lo si è fatto
finora, che è necessario un cambio di marcia, che qualcosa non
funziona a livello dirigenziale, di dare le pagelle o, ancora
meglio, di fare "operazioni verità". Sono anni che chiediamo
questo, e a me fa immensamente piacere che questa volta ci sia una
presa di posizione chiara da parte dei Consiglieri di
maggioranza.
Io faccio una grande distinzione tra l'Esecutivo e i Consiglieri
di maggioranza, perché con queste risoluzioni si mettono in luce
due aspetti fondamentali: il primo è che nessuno ha accettato le
giustificazioni espresse dall'Esecutivo che diceva che non c'era
necessità di inserirlo nel Defr in quanto già deciso in Giunta
regionale, nessuno, neanche la vostra maggioranza. Pertanto questa
è una presa d'atto: non solo la minoranza, ma neanche la
maggioranza accetta più questi metodi.
Altro aspetto, per me fondamentale, è che per la prima volta,
anche dopo la nascita di Pour Notre Vallée che aveva denunciato un
discorso soprattutto legato alla forma e ai metodi, l'impegno non è
solo di forma e metodo, ma di contenuti e sostanza. Se si dice che
la legge di stabilità regionale 2017 deve dare giustificazioni
perché rimanga l'attuale stesura o la sua eventuale modifica, si
mette in discussione la scelta che avete fatto a livello di
Esecutivo, e questo è un discorso di sostanza. Io non so come andrà
a finire, non ho alcun sentore, ma attenzione, questo è un segnale
fortissimo, perché si mette in discussione la sostanza per la prima
volta. Pertanto o sarete in grado come Esecutivo di dare
giustificazioni o altrimenti dovrete rimangiarvi la vostra
finanziaria; questa è la vera novità del panorama politico. Per il
resto ci possono essere anche dei giochi per stimolare un po' di
più metodi e forme inaccettabili, ma di questo se ne parla da una
vita, se ne parla veramente da tanto perché non è una novità. La
vera novità è che per la prima volta la sostanza viene messa in
discussione.
Presidente -
Se non ci sono altri interventi, mettiamo in
votazione. Dichiaro aperta la votazione. La votazione è chiusa.
Presenti: 32
Votanti           
: 32
Favorevoli: 32
Il Consiglio approva all'unanimità.
I lavori terminano con questa risoluzione.
---
La seduta termina alle ore 18:41.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK