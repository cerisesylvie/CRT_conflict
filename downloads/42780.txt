Consiglio Regionale della Valle d'Aosta - Oggetto del Consiglio n. 275 del 28 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 275 del 28 gennaio 2021 - Resoconto
OGGETTO N. 275/XVI - Interpellanza: "Notizie in merito alla
procedura di decadenza di un contratto di ERP ai sensi della legge
regionale 3/2013 ".
Bertin (Presidente) -
Consiglieri, riprendiamo i lavori.
In seguito alla riunione della Conferenza dei Capigruppo mi pare di
poter interpretare il fatto che proseguiamo con i lavori come da
ordine del giorno, pertanto riprendiamo con il punto n. 34. Per
l'illustrazione consigliere Manfrin ne ha facoltà.
Manfrin (LEGA VDA) -
Questa iniziativa giunge al termine
di un lungo percorso di approfondimento e sono particolarmente
fiero di poterlo esplicitare a quest'aula e a chi ci ascolta
ovviamente al di fuori di questo Consiglio.
Ai primi di gennaio del 2019 avevo ricevuto una segnalazione,
non anonima perché la persona si era presentata, che indicava una
questione riguardante l'assegnatario di un alloggio di edilizia
residenziale pubblica. Questa segnalazione riferiva di un
extracomunitario, assegnatario di alloggio ERP, che aveva una
seconda residenza a Chamonix e quindi viveva e lavorava in realtà
in Francia. Ho quindi condotto degli approfondimenti sul Comune di
Chamonix dove sono venuto a conoscenza del fatto che in realtà
questa persona aveva sì transitato a Chamonix, ma si era poi
spostato nel Comune di Pontcharra. Grazie all'intervento del
responsabile del
logement social
del Comune di Pontcharra,
Tomas Blanco, che ringrazio veramente, siamo riusciti a risalire
alla fine a questa persona che addirittura era assegnataria di una
casa popolare anche nel Comune di Pontcharra.
Una volta raccolti tutti i dati, quindi trovate le generalità
del soggetto è provato sia il contratto di emergenza abitativa
nella nostra Regione, sia il contratto di emergenza abitativa nel
Comune di Pontcharra, abbiamo trasmesso tutto con un esposto alla
Guardia di Finanza in data 11 febbraio 2019. Grazie alle successive
indagini della Guardia di Finanza condotte con costanza e tenacia
per la difficoltà di agire, peraltro senza una rogatoria
internazionale che permettesse di poter arrivare a certi dati
concreti anche nel Comune francese di Pontcharra e con un immenso
ringraziamento per l'ottimo lavoro della Guardia di Finanza, si è
arrivati ad accertare quindi che questa persona non aveva soltanto
una casa popolare a Pontcharra e una residenza a Pontcharra, ma
addirittura aveva un'altra casa popolare in Olanda. Questo
soggetto, che aveva tre case popolari in tre Stati diversi, è stato
segnalato e sulla base di questa scoperta siamo rimasti in attesa
che si provvedesse a far decadere questo soggetto, come
disciplinato dall'articolo 42 della legge regionale 3 del 2013.
L'articolo 42 che appunto disciplina la decadenza dall'assegnazione
al comma 1 lettera C stabilisce infatti che devono decadere coloro
che non abitino stabilmente nell'alloggio assegnato pur avendo la
residenza anagrafica o ne mutino la destinazione d'uso, ovvero non
lo abbiano occupato stabilmente nei termini di cui all'articolo 31
commi 5 e 6. Quindi questo caso era specificamente rientrante
all'interno di questa casistica.
Arriviamo dal febbraio 2019, giorno in cui ho effettuato questo
esposto, al 7 luglio 2020 e, dato che questa decadenza non arrivava
nonostante gli approfondimenti della Guardia di Finanza, ho
richiesto un accesso agli atti per avere sia nuova copia del
contratto di extracomunitario che aveva la casa popolare e ne aveva
tre in tutto il mondo e soprattutto delle modifiche intervenute dal
momento in cui c'era stato l'esposto ad oggi. A quella richiesta di
accesso agli atti ancora oggi non è stata data risposta. C'è una
comunicazione che mi è stata fornita con cui l'ARER mi rispondeva
che io il 7 di luglio o i giorni successivi dovessi recarmi presso
l'ARER per avere copia del documento che avevo richiesto,
nonostante avessi specificato nella mia richiesta di accesso agli
atti che volevo copia di quel documento, esattamente come
disciplina l'articolo 116 di questo Consiglio. A distanza di cinque
mesi da allora, dove veniva specificato peraltro all'interno di
quella richiesta di accesso agli atti, la risposta diceva che non
mi si dava i documenti né le modifiche intervenute, ma veniva
evidenziato che l'assegnatario era decaduto e che avrebbe dovuto
lasciare l'alloggio a settembre 2020.
A settembre 2020 di questo assegnatario non abbiamo avuto
notizia, ma a distanza di cinque mesi ci chiediamo che fine abbia
fatto questa decadenza, probabilmente magari perché legata anche al
blocco degli sfratti decisi dal Governo, ma è utile mettere a
fattor comune questi avvenimenti per tutta una serie di
motivazioni. La prima ovviamente - purtroppo ci sono altri casi su
cui stiamo conducendo degli approfondimenti - è indicare cosa
accade spesso in alcuni casi negli alloggi di edilizia residenziale
pubblica e invitare tutti i cittadini valdostani che conoscono e
sono a conoscenza di queste situazioni a denunciare alle forze
dell'ordine, a denunciare a chi si occupa di amministrazione queste
situazioni, perché è osceno pensare che ci siano cinquecento
persone che sono in graduatoria per un alloggio di edilizia
residenziale pubblica, persone che sono in graduatoria da anni e
non ricevono un alloggio e poi ci sono persone che invece un
alloggio lo hanno e lo utilizzano come casa vacanze, perché vanno a
cercare case popolari e lavoro in altri paesi. Quindi con questa
iniziativa innanzitutto, in prima battuta, chiediamo alla
popolazione di collaborare e aiutarci a individuare chi utilizza
male, molto male, in maniera criminale l'alloggio che gli è stato
assegnato che viene pagato con i soldi pubblici. In seconda battuta
chiediamo e facciamo questa iniziativa per chiedere quali siano gli
aggiornamenti raggiunti fino a questo momento sulla decadenza di
questo soggetto, che richiede assolutamente una nettezza di
comportamento esemplare, perché credo che sia una cosa gravissima
quello che è accaduto e sia una cosa gravissima come sia stato
utilizzato quell'alloggio.
In terza battuta questa iniziativa serve perché - mi auguro non
sia vero - ci è stato sollevato, ci è stato segnalato che alcuni
settori delle politiche sociali starebbero facendo di tutto per
fare in modo di sanare questa situazione. Ecco, l'ultima cosa che
la nostra Regione e le persone che sono in quella graduatoria da
anni chiedono è che situazioni di questo tipo vengano sanate,
perché non esiste sanatoria per questi criminali, per chi
criminalmente si approfitta degli alloggi pagati con i soldi di
tutti per fare i propri comodi e utilizzarli come casa vacanze.
Con la presente iniziativa, Assessore, le chiediamo se sia stato
dato corso alla procedura di decadenza, in caso affermativo quale
sia la data di decadenza e di sgombero dell'alloggio prevista e in
caso negativo se sia intenzione dell'Amministrazione procedere alla
decadenza ai sensi dell'articolo 42 della legge regionale 3 del
2013.
Presidente -
Per la risposta l'assessore Barmasse.
Barmasse (UV) -
Queste sono le informazioni che siamo
riusciti a raccogliere: il nucleo è stato dichiarato decaduto
dall'assegnazione di alloggio ERP a conclusione dell'iter previsto
dalla normativa vigente. Nel maggio 2019, a seguito di accertamenti
svolti dalla Polizia locale del Comune di Aosta, nel corso dei
quali il nucleo familiare in questione non è mai stato reperito
all'indirizzo durante i sopralluoghi mirati ad accertare
l'effettiva presenza degli assegnatari nell'alloggio, il signor
"omissis" contattato telefonicamente ha dichiarato di essere
domiciliato unitamente al proprio nucleo familiare in Francia. A
seguito delle risultanze degli accertamenti, unitamente a ulteriori
verifiche, il Comune di Aosta ha notificato al nucleo l'avvio della
procedura di decadenza, fissando un termine per la presentazione
delle proprie controdeduzioni.
Esaminate le controdeduzioni e sentito il parere vincolante
della commissione per le politiche abitative, nella seduta del 23
gennaio 2020, il Comune di Aosta ha notificato al nucleo la
decadenza dell'assegnazione dell'alloggio ERP, disponendo che la
liberazione dello stesso avvenisse nel termine di novanta giorni
dalla data di notificazione del provvedimento di decadenza,
determinazione dirigenziale del Comune di Aosta n. 50 del 5
febbraio del 2020. La notifica all'interessato è avvenuta in data
11 febbraio 2020 e pertanto il rilascio dell'alloggio avrebbe
dovuto aver luogo entro l'11 maggio 2020.
Su richiesta del signor "eccetera" il Comune di Aosta ha
concesso una proroga fino al 10 settembre 2020. La richiesta di una
seconda proroga è stata rigettata in data 8 ottobre 2020 e l'ARER
ha comunicato al signor "omissis" il non accoglimento dell'istanza
e nel contempo ha dato atto che l'esecutività del rilascio forzoso
sarebbe stata sospesa fino al 31 dicembre 2020, ai sensi
dell'articolo 17bis del Decreto legislativo 34/2020 convertito in
legge 77/2020, che ha stabilito la sospensione dell'esecuzione
degli sfratti di immobili a uso abitativo e non abitativo sino a
tale data. Successivamente, con il Decreto legislativo 183 del 31
dicembre 2020, nello specifico l'articolo 13 comma 13, è stata
disposta la proroga della sospensione dell'esecuzione dei rilasci
forzosi fino al 30 giugno 2021, ma solo limitatamente ai
provvedimenti di rilascio adottati per mancato pagamento del canone
alle scadenze e ai provvedimenti di rilascio conseguenti
all'adozione del decreto di trasferimento di immobili pignorati ed
abitati dal debitore e dai suoi familiari. Nel caso di specie la
decadenza è dovuta alla perdita dei requisiti ai fini del
mantenimento del diritto alla locazione di un alloggio ERP.
L'assegnatario, gli altri componenti il nucleo familiare e comunque
tutti coloro che occupano stabilmente l'alloggio devono essere in
possesso della residenza anagrafica nell'alloggio in godimento e
non rientra quindi nella fattispecie di cui al sopra citato
articolo 13 del Decreto legislativo 183/2020.
Allo stato attuale si sta pertanto procedendo a dare esecutività
allo sgombero del nucleo in oggetto. ARER, con nota a protocollo
403 del 22 gennaio 2021, infatti ha richiesto alla Polizia locale
del Comune di Aosta di voler calendarizzare lo sgombero forzoso
dell'alloggio di cui trattasi. Si è attualmente in attesa
dell'esecuzione dello stesso.
Presidente -
Per la replica il consigliere Manfrin.
Manfrin (LEGA VDA) -
La ringrazio, Assessore, per gli
aggiornamenti che ci ha voluto fornire. Sono in realtà per larga
parte ovviamente sconfortanti, perché se per ogni caso che viene
sollevato, peraltro di questa gravità, il percorso è così lungo, è
evidente che c'è un problema. Dall'altra parte però vogliamo
recepire la parte positiva che ci ha comunicato e cioè che
finalmente il 22 di gennaio 2021 si è deciso di agire con forza per
lo sgombero coatto di questo nucleo familiare.
Io, Assessore, la ringrazio, le chiedo di stare dietro e con il
fiato sul collo ovviamente a chi deve eseguire questo sgombero
forzoso, desidero rinnovare i miei ringraziamenti alla Guardia di
Finanza e alla Polizia locale che non sapevo avesse condotto gli
accertamenti direttamente su quella residenza, ovviamente perché
questo caso deve essere un esempio per tutti di come non si possa
prendere in giro la pubblica amministrazione, non si possa truffare
la pubblica amministrazione e occupare abusivamente delle case che
vanno lasciate a chi in realtà sta male davvero e non fa finta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK