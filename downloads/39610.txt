Consiglio Regionale della Valle d'Aosta - Oggetto del Consiglio n. 2740 del 9 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2740 del 9 maggio 2017 - Resoconto
OGGETTO N. 2740/XIV - Disegno di legge: "Disposizioni urgenti
in materia di caccia. Modificazioni alla legge regionale 27 agosto
1994, n. 64 (Norme per la tutela e la gestione della fauna
selvatica e per la disciplina dell'attività venatoria)".
Rosset (Presidente) -
Punto n. 24.02 dell'ordine del
giorno. Ha chiesto la parola il Consigliere Nogara; ne ha
facoltà.
Nogara (UVP) -
Innanzitutto vorrei ringraziare la
disponibilità della III Commissione per lo studio e per la presa
visione di questa legge, che è stata votata all'unanimità da tutta
la Commissione.
Il presente disegno di legge reca "Modificazioni alla legge
regionale 27 agosto 1994, n. 64, "Norme per la tutela e la gestione
della fauna selvatica e per la disciplina dell'attività venatoria",
al fine di recepire le richieste del mondo venatorio valdostano per
un'immediata attuazione delle norme concernenti il legame
cacciatore/territorio e per il riconoscimento in capo al Comitato
regionale per la gestione venatoria di una maggiore autonomia
gestionale.
Recentemente, con la legge regionale 21 luglio 2016, n. 10, è
stato sostituito il comma 2 bis dell'articolo 31 della legge n.
64/1994, prevedendo che "al fine di assicurare il legame
cacciatore/territorio per gli ungulati cacciabili soggetti ad
assegnazione nominativa, i capi prelevabili in una determinata
Circoscrizione venatoria sono assegnati al cacciatore appartenente
alla stessa, e sono ripartiti prioritariamente nelle sezioni
comunali cacciatori, nel cui territorio ricade il settore
gestionale sub circoscrizionale di riferimento. Il prelievo della
specie cinghiale, in forma diversa dalla braccata, è esercitato
nell'ambito della Circoscrizione di appartenenza. Il prelievo delle
altre specie cacciabili è esercitato nell'ambito dell'intero
comprensorio alpino di caccia".
Dette disposizioni, ai sensi di quanto stabilito dall'articolo
17, comma 3, della medesima legge regionale n. 10/2016, trovano
applicazione soltanto a far data dal 1 gennaio 2018, essendo
previsto nel secondo periodo del predetto comma 3 che fino al 31
dicembre 2017, per le specie soggette ad assegnazione nominativa,
"i capi prelevabili in una determinata Circoscrizione venatoria
sono prioritariamente assegnati ai cacciatori ad essa appartenenti
sino al raggiungimento della media di prelievo
pro capite
regionale e sono ripartiti nelle sezioni comunali cacciatori nel
cui territorio ricade il settore sub circoscrizionale di
riferimento. I capi eccedenti sono assegnati a cacciatori di altre
Circoscrizioni venatorie, al fine di garantire una quota media di
prelievo pro capite omogenea in tutte le Circoscrizioni venatorie e
un'equilibrata distribuzione dei cacciatori nel territorio
regionale".
Nondimeno la maggior parte dei cacciatori valdostani negli
incontri che hanno preceduto e seguito l'approvazione della legge
regionale n. 10/2016, ha auspicato che la disciplina relativa al
legame cacciatore/territorio potesse trovare applicazione prima
della data del 1 gennaio 2018, per assicurare sin da subito una
migliore gestione dell'attività venatoria, richiedendo al contempo
che detto principio possa ammettere deroghe in casi particolari.
L'approvazione della legge regionale n. 10/2016 è stata ritenuta
dai rappresentanti del mondo venatorio non aderente agli esiti
della concertazione che aveva preceduto la stesura del disegno di
legge, portando alle dimissioni della maggior parte dei
rappresentanti di Circoscrizione in seno al Comitato e determinando
il commissariamento dello stesso, commissariamento che ancora oggi
si protrae per la mancanza di candidati alle successive elezioni
del Comitato.
Il presente disegno di legge, nel rispetto del predetto percorso
di concertazione, si propone pertanto di introdurre modificazioni
alla disciplina legislativa dell'attività venatoria, che
consentano, mediante l'abrogazione della norma transitoria
contenuta nell'articolo 17, comma 3, della legge regionale n.
10/2016 e la riformulazione dell'articolo 31, comma 2 bis, della
legge regionale n. 64/1994, di rispondere alle sopra rammentate
istanze del mondo venatorio valdostano. Il disegno di legge prevede
in particolare l'immediata applicazione della disciplina relativa
al legame cacciatore/territorio e rafforza, attraverso la
modificazione degli articoli 15 e 17 della medesima legge regionale
n. 64/1994, l'autonomia gestionale e il ruolo consultivo del
Comitato regionale per la gestione venatoria.
Il presente disegno di legge si compone di cinque articoli.
L'articolo 1 modifica la lettera g) del comma 6 dell'articolo 15
della legge regionale n. 64/1994, precisando che "eventuali
ulteriori funzioni e incarichi del Comitato regionale per la
gestione venatoria sono individuati dalla Giunta regionale con
propria deliberazione, che ne stabilisce anche gli indirizzi per il
relativo svolgimento". L'articolo 2 introduce modificazioni al
comma 1 ter dell'articolo 17 della legge regionale n. 64/1994,
prevedendo che "le variazioni del territorio di competenza delle
Circoscrizioni venatorie possano essere disposte dalla Giunta
regionale, previo parere favorevole del Comitato regionale per la
gestione venatoria, e sentita la Consulta faunistica regionale".
L'articolo 3 modifica il comma 2 bis dell'articolo 31 della legge
regionale n. 64/1994, stabilendo che "il Comitato regionale per la
gestione venatoria possa derogare motivatamente ai criteri di
assegnazione e ripartizione dei capi prelevabili, nel rispetto
degli indirizzi eventualmente stabiliti dalla Giunta regionale".
Questo articolo è proprio nell'ottica di ottenere un'equità di
prelievo per tutti i cacciatori della Valle d'Aosta. L'articolo 4
dispone l'abrogazione del comma 3 dell'articolo 17 della legge
regionale n. 10/2016, così superando il differimento inizialmente
previsto al 1 gennaio 2018 della nuova disciplina dei criteri di
assegnazione e ripartizione dei capi prelevabili, che troverà
pertanto immediata applicazione con le modificazioni introdotte
dall'articolo 3 del presente disegno di legge. L'articolo 5 reca
infine le dichiarazioni d'urgenza.
Presidente -
Siamo in discussione generale. Qualcuno
intende prendere la parola? Ha chiesto la parola il Consigliere
Cretier; ne ha facoltà.
Cretier (PD-SIN.VDA) -
Avendo partecipato alla III
Commissione permanente, vorrei ricordare qualche pensiero già
espresso in quell'occasione all'Assessore, pur non conoscendo a
fondo le dinamiche della caccia e i risvolti che comportano le
applicazioni pratiche. Il parere sarà quindi su aspetti legislativi
e unicamente sugli articoli proposti.
Il primo impatto con il testo presentato lasciava trasparire una
certa ingerenza della Giunta. In due distinti articoli, e più
precisamente il n. 1 e il n. 3, mi sembrava oltremodo marcare
strettamente il Comitato caccia, precisando che (articolo 1)
"ulteriori funzioni e incarichi sono individuati dalla Giunta
regionale" e (articolo 3) "il Comitato possa derogare ai criteri di
assegnazione e ripartizione dei capi prelevabili nel rispetto degli
indirizzi eventualmente stabiliti dalla Giunta regionale". Secondo
noi lede la piena autonomia del Comitato caccia. È giusto che la
Regione dia degli indirizzi e stabilisca eventualmente il
calendario venatorio, ma qui vi sono più interferenze e, più che
presunte, sono reali e scritte chiaramente nell'articolato.
Nell'articolo 2, che richiama anche aspetti legati alla
conoscenza del territorio delle Circoscrizioni venatorie, credo che
molti aspetti pratici vengano descritti - e richiamo l'articolato -
prevedendo che le variazioni possano essere disposte dalla Giunta
regionale "previo parere favorevole del Comitato caccia e sentita
la Consulta faunistica regionale". In questo caso mi sembra si
entri impropriamente in argomenti molto più tecnici, con specifiche
valutazioni, a modificare anche i confini delle Circoscrizioni.
Come anche ricordato dal collega Nogara, nel verbale si rammenta
che chi ha deciso come suddividere le Circoscrizioni non è il
politico di turno, ma un esperto faunistico.
Avremmo preferito che l'autonomia del Comitato fosse stata
chiaramente esplicitata nella legge, anche se l'Assessore
competente ha più volte dichiarato in Commissione di garantire
questo fatto. Noi avremmo preferito fosse stato scritto in modo
inconfutabile, sia in fase di approvazione che di applicazione.
Abbiamo comunque votato a favore e non rinneghiamo l'operazione,
poiché sostanzialmente ci interessa il legame
cacciatore/territorio, il fondamentale ripristino del Comitato e
della sua autonomia gestionale nel complesso delle norme e delle
regole stabilite.
Presidente -
Ha chiesto la parola il Consigliere
Isabellon; ne ha facoltà.
Isabellon (UV) -
Anch'io intervengo in qualità di membro
della III Commissione e mi associo ai principi generali, già
illustrati, che stanno alla base di questo disegno di legge;
principi che d'altra parte erano già riconosciuti in una proposta
precedente già esaminata in Commissione.
L'aspetto che vorrei mettere in evidenza è in particolare
l'esigenza di rendere operativo tutto il settore dell'attività
venatoria e ricostituire gli organismi, perché credo che questo sia
riconosciuto da tutti come un aspetto della massima importanza. Noi
pensiamo all'attività venatoria come a un'attività a volte
ricreativa, in realtà c'è anche l'aspetto sportivo, c'è l'aspetto
di rapporto dell'appassionato con il territorio, ci sono vari
aspetti che si intersecano fra di loro, ma dobbiamo riconoscere che
la piena attività degli organismi è anche funzionale ad obiettivi
più ampi. Credo che questo emerga sempre più nel momento in cui
l'equilibrio della presenza della fauna sul territorio va magari a
cozzare contro le altre esigenze di chi opera sul territorio. Mi
riferisco in particolare ai problemi legati all'aumento delle
specie che a volte sono in contrasto con l'attività agricola. Ho
qui sottomano un articolo de
la Repubblica
del 24 gennaio
2017 in cui, sui grandi numeri legati alla fauna, si riconosce
l'aumento degli animali selvatici dal 1980: un più 700 percento di
cervi, un più 400 percento della specie cinghiale e poi, a
decrescere, il capriolo e il muflone. Vi ricordo che qui in Valle
abbiamo anche una presenza del muflone, magari temporanea, nella
Valle di Champorcher, che va anch'essa a creare alcuni problemi per
i gestori degli alpeggi che operano in quella zona. Il cervo è più
presente nella Valle del Gran San Bernardo; adesso si è distribuito
su tutto il territorio, e anche lì crea non pochi problemi. Sul
cinghiale sappiamo quali sono i problemi.
Io credo che la rimessa in marcia dell'organizzazione del
settore sia importante. Credo anche che l'impostazione che è stata
data e presentata in III Commissione, quella di dare degli
indirizzi al Comitato e di conseguenza anche alla Consulta per la
gestione dei capi che sono prelevabili, non si deve fermare qui.
Bisogna andare ad individuare anche dei supporti da parte del mondo
venatorio per la gestione di questa presenza molto impattante per
quanto riguarda le specie che ho citato.
Non ci fermiamo qui, evidentemente. Noi da alcuni anni abbiamo
una presenza che a volte è oggetto di controversie, anche di
carattere ideologico e di estremismi vari, che è quella del lupo.
Già solo a nominarlo sembra che si facciano delle eresie, sembra
che si evochino degli abbattimenti selvaggi: ha un approccio molto
spesso emozionale soprattutto da parte di chi non vive sul
territorio. L'altro giorno, su un post di Facebook, c'era un
allevatore di Cogne, tale Cavagnet Enrico, che con un post
provocatorio ha fatto un invito a coloro che vivono magari di tutte
altre attività e che anch'io reputo a volte delle "anime belle" -
ricordo, questo è un allevatore - dicendo di avere un piccolo
gregge che non giustifica determinati investimenti per la
guardiania e per la sua gestione come normalmente è l'entità dei
nostri greggi, e si è dato disponibile a creare un banchetto per la
mensa per i lupi, purché qualcuno faccia l'adozione del lupo. A
fronte dell'acquisto di una pecora, di un agnellone o di un
agnellino, si è reso disponibile a dare questo servizio nella sua
vallata per salvare le coscienze di chi pensa che il controllo del
lupo sia un'eresia.
A volte guardiamo alla Francia come ad esempi che, a seconda
dell'occasione, sono virtuosi. Siamo reduci dai risultati di
un'elezione in Francia che ha permesso di eleggere una figura che,
a quanto pare, non è così classificata, però tutti saltano sul
carro del vincitore, anche a distanza, con telefonate di
congratulazioni e quant'altro. La Francia va bene come esempio per
avvalorare a volte le proprie posizioni, però in merito al lupo
vorrei ricordare che alla base di una raccolta firme fatta tra gli
allevatori, in particolare proposta da Camillo Brunet di Introd
della sezione ovicaprina dell'AREV, fra la documentazione esibita è
stata presentata una mozione dell'organismo EELV (Europe Écologie
Les Verts) della regione PACA (Provence-Alpes-Côte d'Azur) che si
intitola "Loup et pastoralisme" in cui pare che si dicano anche qui
delle eresie, ma al contrario. In questa mozione ritengono
opportuno un controllo della specie numerica del lupo quando questo
raggiunge presenze non accettabili, soprattutto nelle zone che
molto spesso, anche in maniera intensa, sono urbanizzate e vissute.
Noi non abbiamo enormità di spazi, per cui, se storicamente sono
stati presi dei provvedimenti nei confronti di questo animale, a
detta delle persone semplici che vivono sul territorio ci sarà pure
un motivo. Ho fatto questo esempio per dire che il lavoro da fare
comincia da domani. Il fatto che in Commissione ci sia la
possibilità di approfondire determinati indirizzi, a prescindere
dalle appartenenze di noi commissari - parlo di appartenenze e di
sensibilità - sia positivo.
I cacciatori sono come gli Alpini: hanno la passione, hanno
qualcosa nel cuore, ma dal punto di vista politico non sono
sicuramente così facilmente identificabili. Io ritengo che sia
necessario proseguire con questa attività, dare questi indirizzi e,
soprattutto, fare attenzione al rapporto corretto fra il numero di
capi di fauna presenti sul territorio, le interferenze con
l'agricoltura e anche con l'allevamento zootecnico.
Un suggerimento che mi sono già permesso di dare in Commissione
- è un pensiero di carattere personale - è quello di un'attenzione
ai numeri. Tutte o la maggior parte delle diatribe e delle
discussioni emerse che hanno fatto sì che ci fosse stata questa
impasse
sono legate in particolare ai numeri derivanti dai
censimenti. I censimenti non sono organizzati secondo delle tavole
divine immodificabili, sono attività necessarie - perché stanno
alla base poi dell'assegnazione dei capi - a cui partecipano i vari
responsabili. Nell'idea dei cacciatori e nelle varie Circoscrizioni
si pensa sempre però che ci siano conteggi a volte non veritieri.
Io mi sono permesso di suggerire una modalità che potrebbe essere
interessante. Noi abbiamo dei cacciatori esperti che partecipano ai
controlli proposti dall'Assessorato e dagli organismi venatori in
collaborazione e sottoposti all'approvazione di chi, a livello
statale, permette di eseguirli; si potrebbe quindi creare, se
possibile, un apposito albo di cacciatori disponibili a partecipare
- ovviamente non nella loro Circoscrizione - ai censimenti come
garanti di quello che viene fatto durante queste rilevazioni
statistiche. Questa è un'idea che ho recepito dai cacciatori e
credo che si potrebbe fare un approfondimento, ma come questa ce ne
potrebbero essere altre.
Per concludere, io ritengo sia importante dare degli indirizzi
alla gestione del settore caccia, soprattutto per uscire
dall'aspetto di sola assegnazione dei capi, ma di allargarci un po'
di più per risolvere, se possibile, quei conflitti a cui accennavo
precedentemente. Il motivo per cui abbiamo avuto questa
approvazione singolarmente può essere identificato in maniera
diversa, però credo che la cosa da fare in questo momento sia
guardare al futuro e, soprattutto, cercare di gestire al meglio la
caccia su questo nostro territorio.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Semplicemente per esprimere alcuni
concetti che mi stanno particolarmente a cuore e che sono legati
all'iter di questo ultimo disegno di legge. Dico questo, perché in
quest'aula si sente più volte fare riferimento alla centralità del
Consiglio, sicuramente, ma si fa anche riferimento al confronto,
alla condivisione.
Io ricordo che il primo testo di legge (n. 10 del 26 luglio
2016) ha avuto un iter a mio parere molto importante, perché c'è
stato un lungo periodo di concertazione. Una volta tanto si era
deciso di aprire un tavolo di confronto con chi era direttamente
interessato al mondo venatorio, con alla base a mio parere un
obiettivo molto importante, perché si diceva di valorizzare il
legame cacciatore/territorio, partendo anche da esempi molto
virtuosi di questo legame. Mi pare fossero due anni di lunghi
lavori, di concertazione, con un testo definitivo approvato
all'unanimità da parte di chi, in quel momento, rappresentava il
mondo venatorio.
Poi c'è stato un passaggio di cui io sinceramente non ho mai
capito quale fosse la vera verità, perché dopo questo lungo periodo
di concertazione, con un testo condiviso da tutto il mondo
venatorio, si è deciso, a mio parere inspiegabilmente, di
presentare un testo diverso da quello concordato. Questo ha
comportato chiaramente una presa di posizione da parte dei
rappresentanti di Circoscrizione, in cui mi pare ci sia stata la
quasi totalità delle dimissioni di costoro, che ha portato ad un
periodo di commissariamento. Già il termine "commissariare" fa
pensare, perché significa che in questo momento c'è una presa di
posizione diversa tra il mondo venatorio e la parte politica, che
dovrebbe, quando c'è una condivisione di carattere generale come in
questo caso, essere dalla parte di chi ha condiviso questo
percorso.
Ora mi pare che non ci sia uno stravolgimento nei contenuti di
legge, perché poi alla fine si tratta di abolire il periodo
transitorio, per cui l'auspicata applicazione della legge non
decorrerà più dal 1 gennaio 2018 ma sarà immediatamente
applicabile, e questo ha portato ad un clima di serenità. A volte
basta poco per trovare nuova sinergia tra il mondo venatorio, come
in questo caso, e quello della politica.
Non entrerò nel merito del disegno di legge, perché l'abbiamo
già discusso e nei contenuti non cambia molto rispetto al testo
approvato. C'è solo questa entrata a gamba tesa della politica
quando non necessaria, c'è questo poco rispetto di due anni di
lavoro e di concertazione. Questa era un po' la mia riflessione,
che è del tutto personale. In questa occasione c'è l'opportunità di
farla, ma io auspicherei veramente che questa concertazione e
questa condivisione fossero alla base di tutte le scelte politiche,
perché quando sono condivise sul territorio io penso che "la
politica abbia fatto buona politica".
Presidente -
Ha chiesto la parola il Consigliere
Rollandin; ne ha facoltà.
Rollandin (UV) -
Le relazioni dei colleghi sul disegno di
legge, in particolare l'intervento del Consigliere Nogara, credo
abbiano specificato il cambiamento sostanziale di questa norma
rispetto alla precedente, cosa che il collega Isabellon ha ripreso
e illustrato nella sua filosofia generale.
Il 1 gennaio 2018 la norma si sarebbe già comunque applicata, ma
in questo caso viene descritta dando delle possibilità di deroghe
collegate con valutazioni diverse, sicuramente vanno nella logica
che obiettivamente credo sia da considerare. In una regola generale
per tutto diventa sovente difficile che ci possano essere alcune
eccezioni, ma ci devono essere, soprattutto se lo si considera in
funzione della ripartizione degli animali, come è stato detto da
chi mi ha preceduto.
Io credo che in sostanza questo tema sia legato
all'atteggiamento portato avanti dal collega Testolin. Alla fine,
tenuto conto delle sollecitazioni di alcuni distretti che si
ritenevano non completamente tutelati - anche se, lo dico al
collega Gerandin che lo ha richiamato, io ero presente a quel
tavolo in cui c'erano tutti i rappresentanti di tutte le
Circoscrizioni con il responsabile del Servizio caccia regionale e
dei forestali -, con questa idea poi codificata in legge sono stati
tutti d'accordo. Poi è successo un qualcosa per cui ci sono stati
ulteriori approfondimenti e la morale è quella che sappiamo. Credo
sia comunque positivo se oggi si può trovare una forma più snella
per arrivare a dare una risposta efficace, che tenga conto del
rapporto territorio/cacciatore - come ricordava il collega Gerandin
-, e che poi è alla base di questa passione dei cacciatori.
Pertanto, come ha già detto il mio collega Isabellon, da parte
nostra il discorso viene recepito e crediamo che possa essere un
passo avanti importante.
Presidente -
Non ci sono altri interventi. Dichiaro
chiusa la discussione generale. Ha chiesto la parola l'Assessore
Viérin, per la replica; ne ha facoltà.
Viérin (UVP) -
Je remercie tous les collègues, avant tout
ceux de la III
e
Commission, le Président Nogara pour son
rapport et tous les membres de majorité et d'opposition qui ont
approuvé à l'unanimité ces modifications, ainsi que tous les
collègues intervenus aujourd'hui pour réaffirmer un principe
important. On avait besoin de donner une sorte de confiance, de
codification et de concertation au monde de la chasse, car quelque
chose n'avait pas fonctionné. Il est trop important, surtout en vue
de la reconstitution du Comité de la chasse, d'avoir un respect
pour le monde des chasseurs, des associations, des sections, des
circonscriptions afin que la politique n'en remplace pas le
rôle.
Le problematiche delicate del mondo venatorio hanno fatto
oggetto - e alcuni colleghi lo hanno ricordato - di un lungo
percorso di concertazione, un percorso di quasi due anni che aveva
portato a proposte poi modificate. Questo aveva fatto scaturire nel
mondo venatorio le dimissioni in blocco del Comitato (è importante
sottolinearlo ed è stato anche ricordato nella relazione), così
come l'aver disertato le elezioni della precedente tornata, che
dovevano ricostituire un organo secondo noi fondamentale, perché è
una realtà peculiare della Valle d'Aosta che codifica le esigenze
non solo delle associazioni e delle Circoscrizioni del mondo
venatorio, ma rappresenta anche altri enti: penso agli enti locali,
alle varie associazioni che si occupano anche di tutela della
fauna. È il luogo in cui, a volte in contraddittorio e a volte in
sinergia con l'Amministrazione regionale - ma con posizioni e ruoli
diversi - si discute delle problematiche della caccia e del ruolo
che la caccia ha per una Regione come la Valle d'Aosta.
Ringrazio tutti i presidenti di sezione e le associazioni
venatorie. Non avendo più un punto di riferimento, essendo noi
Amministrazione regionale sia ente di controllo che ente stesso del
Comitato caccia, ringrazio anche il nostro funzionario, perché
attraverso il suo lavoro - eravamo anche commissari di questo ente
- abbiamo potuto compiere tutte le funzioni che dovevano essere
espletate in contraddittorio. Ecco il vero limite di questi mesi,
la prima problematica che dovevamo ricostituire. Essendo questo
l'ultimo organo codificato rimasto in assenza del Comitato, con i
presidenti di sezione che rappresentano i cacciatori, con le
associazioni venatorie, e chiaramente per quanto riguarda
l'Amministrazione con il Comandante del Corpo Forestale, con il
Vicecomandante e con il Direttore dell'Ufficio fauna, abbiamo
riavviato un percorso di concertazione perché il periodo di
commissariamento si concludeva a inizio maggio. Come ripartenza
abbiamo quindi posto la volontà di partire dalle istanze che il
mondo venatorio stesso avrebbe avanzato. Abbiamo iniziato il 29
marzo con un primo incontro, vi sono stati diversi incontri
successivi che si sono conclusi 26 aprile e lo stallo si è in
qualche modo sbloccato, anche in vista delle elezioni del 28
maggio, in cui si andrà a ricostituire sia il Comitato caccia che
il Comitato pesca, attraverso non solo le candidature in tutte le
Circoscrizioni, ma anche con diverse candidature alla carica di
presidente, anche in un'ottica di pluralismo e di partecipazione.
Pertanto la prima preoccupazione era quella di ritrovare l'armonia
con il mondo venatorio. Credo che questo vada nella prospettiva che
alcuni colleghi ricordavano, di concertazione e non -
compatibilmente con quello che le normative dicono - di
sostituzione dell'organo politico ad un organo che, invece, deve
avere la propria dignità. Io condivido con i colleghi, in
particolare con il collega Gerandin e il collega Cretier,
l'autonomia del Comitato, è un organo peculiare e unico per la
Valle d'Aosta. Abbiamo quindi portato avanti questo lavoro
condiviso.
Nel merito non entrerò, il collega Nogara ha già illustrato il
frutto di questa codificazione in sinergia, e le istanze sono
contenute in questa legge. Raccolgo anche gli spunti che hanno
avanzato i colleghi intervenuti, i colleghi della Commissione, e
non solo, perché credo che, come abbiamo concordato con le
associazioni e con i cacciatori, queste sono modifiche che ci
portano in questo anno di transizione. Avremo da rivedere diverse
questioni sollevate in merito ai censimenti; abbiamo il piano
faunistico che da cinque anni è in attesa di approvazione, cinque
anni! Io credo che ci dobbiamo mettere in moto usando un metodo di
lavoro che deve essere in sinergia con la controparte: il Comitato
caccia.
Abbiamo la questione che è stata sollevata anche dai cacciatori:
le modalità di elezione. Oggi forse potremmo, su istanza loro,
trovare una modalità di elezione diversa rispetto a quella
disgiunta di un direttivo e di un presidente che porterebbero ad
avere un direttivo con una certa sensibilità, una certa linea
d'azione, e un presidente che magari ne ha altre. Potremmo quindi
avere, un po' come per il Comitato pesca, l'elezione del direttivo
e poi, al proprio interno, l'elezione del presidente. Così anche
per la questione dei cani, dei segugi, piuttosto che su altre
problematiche che però, assieme e in condivisione con i cacciatori,
abbiamo deciso di analizzare dal 28 maggio, dalla ricostituzione
del Comitato in avanti, per avere un nuovo tavolo permanente di
discussione che porti a conciliare le diverse esigenze esistenti
all'interno del mondo venatorio. Quindi ringrazio per la
sensibilità i membri della III Commissione e tutti i colleghi.
Oggi, attraverso questa legge e senza rientrare nei contenuti,
vorrei dire che noi rafforziamo il potere del Comitato, lo rendiamo
più autonomo. Collega Cretier, oggi si dice "previo parere del
Comitato". In precedenza era sentito, si faceva una bella riunione
dopodiché la politica decideva autonomamente. Oggi "previo parere"
significa che il Comitato esprime un parere vincolante. Sulla
questione delle zone la codificazione è chiaramente in
concertazione con l'Amministrazione regionale, però è giusto, come
diceva lei, collega, che ci sia un'autonomia da parte dei
cacciatori, altrimenti non avrebbe senso avere un comitato
ratificatore. Questo è emerso dalle riunioni. Esisteva già la
possibilità di delegare le funzioni, ma non era specificato come,
quindi noi l'abbiamo semplicemente aggiunto con delibera - perché
la delibera è un atto condiviso in generale con tutti i colleghi,
principalmente quelli che appartengono alla III Commissione -
affinché le linee di indirizzo siano il più possibile condivise,
visto che si sta andando nell'ottica, anche qui, in Consiglio, di
avere una posizione univoca. Pertanto la questione di merito va
sicuramente nell'ottica auspicata.
Approfitto per annunciare - l'ha già fatto il Presidente Rosset
- la presentazione di un emendamento. Mi scuso per la tempestività
e soprattutto per essere arrivato oggi, ma c'è un ultimo
approfondimento, visto che stiamo lavorando sulla questione dei
danni in agricoltura. All'interno della legge che oggi andiamo a
modificare esisteva una questione: il citare il regolamento europeo
n. 1408, che fissa negli aiuti ai danni in agricoltura il
de
minimis
a 15 mila euro. Esiste anche un altro regolamento della
Commissione (n. 717/2014), che invece, specificatamente agli aiuti
de minimis
nel settore della pesca e dell'acquacoltura,
fissa questi tetti a 30 mila euro. Il regolamento non era citato in
questa legge e noi, con questo emendamento, diamo la possibilità
migliorativa di arrivare al tetto di 30 mila euro. Questo era già
stato oggetto di un'iniziativa del collega Nogara, qui, in
Consiglio.
Pensiamo al problema dei cormorani, alla questione del lupo
citata dal collega Isabellon. Vorrei dire che ho incontrato il
responsabile della sezione ovicaprini dell'AREV che lei citava e
sono a conoscenza di questa documentazione che viene dalla Francia,
credo sia una documentazione molto interessante. Incontrerò nei
prossimi giorni le associazioni ambientaliste e cercheremo di
aprire un tavolo di confronto permanente, al fine di armonizzare le
diverse esigenze che sono conciliabili. La questione dei cormorani
la dovremo affrontare. Ci sono preoccupazioni dal punto di vista
delle associazioni ittiche, ma non solo, di alcune zone del
territorio valdostano su diversi alvei e in particolare nella Valle
del Lys; quindi su questo argomento, avendo portato il tetto
massimo a 30 mila euro, andiamo a fare una modifica
migliorativa.
Concludo dicendo che il risultato più importante è in vista del
28 maggio, affinché si ricostituisca una certa codificazione tra
Amministrazione e Comitato al fine di riportare serenità in un
mondo sicuramente importante, non solo per quanto riguarda la
funzione che questo mondo ha, ma anche perché è una passione, che
non deve diventare spesso e volentieri una problematica e
soprattutto non deve diventare un
modus operandi
tale da
impedire, anche con sensibilità diverse, un'armonia in questo
settore e con enormi problematiche da dover gestire.
Garantiamo quindi sin da oggi, e dal 28 maggio in particolare,
una disponibilità a lavorare con il Comitato caccia, rispettando il
suo ruolo e le sue funzioni, sapendo che l'Amministrazione
regionale è sensibile a questo tema e che assieme porteremo avanti
il dossier.
Presidente -
Ha chiesto la parola il Consigliere Cognetta
per dichiarazione di voto; ne ha facoltà.
Cognetta (M5S) -
Volevo esprimere il voto contrario a
questo disegno di legge, come ho già fatto quando è stato proposto
la prima volta; ovviamente sarò contrario anche alle modifiche per
la nota posizione assolutamente contraria alla caccia. Per quanto
il collega Isabellon abbia voluto dare un'espressione colorita alla
faccenda, mi sentirei quasi di fare una sottoscrizione per il
povero agricoltore, ma chiaramente non è questo il momento. Era una
provocazione e l'accetto come tale. Il mio voto a questo disegno di
legge resta negativo.
Presidente -
Non ci sono altre richieste per
dichiarazione di voto. Possiamo procedere con la votazione. Aspetto
un attimo che siano tutti in aula. Ora possiamo procedere.
Articolo 1. Dichiaro aperta la votazione. La votazione è
chiusa.
Esito della votazione:
Presenti: 30
Votanti: 30
Favorevoli: 29
Contrari: 1
Il Consiglio approva.
Articolo 2: stesso risultato. Articolo 3: stesso risultato.
Articolo 3 bis. C'è l'emendamento n. 1 dell'Assessore Laurent
Viérin. Metto in votazione l'emendamento. Dichiaro aperta la
votazione. La votazione è chiusa.
Esito della votazione:
Presenti: 30
Votanti: 30
Favorevoli: 29
Contrari: 1
Il Consiglio approva.
Articolo 4: stesso risultato. Articolo 5: stesso risultato.
Metto in votazione il disegno di legge nella sua interezza.
Dichiaro aperta la votazione. La votazione è chiusa.
Esito della votazione:
Presenti: 30
Votanti: 30
Favorevoli: 29
Contrari: 1
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK