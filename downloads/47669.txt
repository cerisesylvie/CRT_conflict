Consiglio Regionale della Valle d'Aosta - Oggetto del Consiglio n. 3857 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3857 del 24 luglio 2024 - Resoconto
OGGETTO N. 3857/XVI - Interpellanza: "Intendimenti in merito
all'attuazione di un percorso didattico in ambito idro-geologico
presso l'Università della Valle d'Aosta".
Bertin (Presidente) -
Riprendiamo dopo la pausa. Punto n.
35. Consigliere Distort per l'illustrazione.
Distort (LEGA VDA) -
. Introduco quest'interpellanza
sull'istituzione di un corso di laurea in materie di idrogeologia
presso l'Università della Valle d'Aosta, richiamando un esempio
significativo che quest'anno compie 20 anni, vi parlo di Pollenzo,
una frazione del Comune di Bra in provincia di Cuneo, diventata
famosa in tutto il mondo come primo Ateneo internazionale della
gastronomia.
Qui vengono formati i gastronomi - afferma Petrini, il fondatore
di questo progetto, fondatore di Slow Food - figure professionali
in grado di coniugare le esigenze del mondo produttivo con una
visione del cibo che sappia rispondere alle sfide economiche,
sociali, ambientali e climatiche attuali.
Vi parlo di un'Università della gastronomia quando in realtà il
tema è un corso di laurea in approfondimenti di natura
idrogeologica, perché c'è un parallelo che ha un senso, un
significato particolare. Quest'Università, presa come esempio,
appunto di Pollenzo, ha seguito la visione di un progetto
assolutamente legato al territorio, che declina, che sviluppa, che
approfondisce le caratteristiche tipiche di un territorio e, di
conseguenza, emerge un progetto didattico, un progetto accademico,
che è fortemente connotato di territorialità e proprio perché è
connotato di territorialità, ecco che s'innesca un meccanismo
secondo il quale la dinamica di concorrenza con eventuali atenei di
pari argomento non si pone nemmeno, perché c'è un'unicità che fa di
questo ateneo qualcosa di unico, o comunque di particolare, a
livello addirittura internazionale.
Teniamo conto che, per chiudere il discorso del parallelo con
quest'Università della gastronomia, in 20 anni si sono succeduti 3
mila studenti provenienti da 87 Paesi diversi; molti di loro
ovviamente sono impegnati oggi in progetti imprenditoriali di
successo, quindi voglio evidenziare con questo parallelo, con
quest'esempio, una soluzione vincente, per l'appetibilità di un
ateneo, che prevede strategicamente di non entrare in competizione
con altri atenei di pari discipline, ma di proporsi con corsi di
laurea esclusivi, unici, fortemente legati alla peculiarità del
territorio.
Questo è il suggerimento che proviene dai banchi
dell'opposizione, dal gruppo Lega, in quest'interpellanza, per una
visione di questo tipo: si tratta di pensare che il nostro
territorio esprime un contesto territoriale tradizionale, che deve
poter essere una proposta unica, senza competitori, o comunque
capace di attrarre allievi e docenti, nel caso appunto dell'ateneo,
senza entrare nei meccanismi della concorrenza con realtà analoghe
che, tra l'altro, immaginiamo in concorrenza con Torino, Milano,
Genova, con altre realtà che hanno, per propria natura, dei numeri
e delle potenzialità decisamente superiori e quindi in un confronto
l'ateneo valdostano rischia di partire debole in partenza.
Invece la sfida quotidiana, tra l'altro nel mondo dell'iper
connessione, consiste - a nostro parere - nel creare dei modelli di
nicchia, fortemente collegati al territorio e quindi difficilmente
replicabili.
Questa dinamica vale a livello commerciale, a livello
imprenditoriale e vale anche a livello accademico, è chiaro che non
intendo minimamente sostituirmi a chi gestisce l'Università della
Valle d'Aosta - a cui auguro buon lavoro - ma come Consigliere
regionale non posso esimermi dall'osservare, dal pensare,
dall'immaginare scenari di valorizzazione per la nostra
regione.
Come è evidente, la nostra regione ha un territorio che, per
conformazione geologica e geomorfologica - e adesso arriviamo
proprio al tema - possiede tutti i rischi idrogeologici della
letteratura di settore, ovviamente escludendo i vulcani e i rischi
di natura marina, chiaramente.
Se noi dovessimo dire: frane, le abbiamo; colate detritiche, le
abbiamo; alluvioni, le abbiamo; erosioni, le abbiamo; smottamenti,
li abbiamo; valanghe, le abbiamo; rischi connessi ai ghiacciai, li
abbiamo; scioglimento di permafrost, l'abbiamo.
Non è un elenco di
doléances
e neanche da uccello del
malaugurio, chiaramente, però questa è la realtà ed essere
amministratori, essere classe politica, essere Governo regionale
significa avere questa visione; saper gestire i punti di debolezza
e trasformarli in punti di forza.
Questo fatto, che quindi appare uno svantaggio, deve diventare
un punto di forza, perché oltretutto, nel nostro territorio, con
distanze chilometriche basse, quindi con pochi chilometri, gli
esperti di settore possono osservare in concreto e studiare dal
vivo tutti questi aspetti nel campo dell'idrogeologia e delle
tecniche di protezione del suolo, diventare addirittura territorio
sperimentale.
Una regione che quindi, avendo questa potenzialità di proporsi
come territorio sperimentale, lo è altrettanto dal punto di vista
accademico, è un'occasione assolutamente da prendere seriamente in
considerazione.
Peraltro Fondazione Montagna Sicura è esattamente un esempio che
va in questa direzione, che ci mostra come la Valle d'Aosta riesce
a essere eccellenza in questo settore, riesce a essere attrattiva
per autorità accademiche.
Manca - a nostro parere - il passaggio successivo, proprio
perché siamo arrivati a questo livello, a questo alto livello.
Mettendo insieme la realtà e la natura del nostro territorio,
allora valutiamo l'ipotesi, ma valutiamo seriamente l'ipotesi di
pensare alla strutturazione di un corso di laurea che formi
professionalità specializzate nel settore con tutti i legami, anche
con le aziende che lavorano nell'ambito del consolidamento dei
versanti, nella mitigazione dei rischi, nelle tecnologie di
geo-ingegneria, in tutto quanto si muove in questo settore dal
punto di vista della ricerca, dello sviluppo, dal punto di vista
delle tecniche, degli approfondimenti.
Questo è saper, a nostro parere, gestire un territorio, questo è
un compito, una sorta di vocazione della classe politica che
governa.
Tra l'altro è una strada che, tutto sommato, ha già delle porte
aperte, perché andando a ricercare su Internet, ho trovato
l'allegato 1 alla deliberazione del Consiglio dell'Università n. 32
del 27 giugno del 2023, "Obiettivi strategici di sviluppo
2024-2026", in cui si legge: "Consolidare e sviluppare l'offerta
formativa anche in relazione alle necessità del territorio e del
mondo del lavoro", in particolare il punto B recita: "Ampliare
l'offerta formativa progettando nuovi corsi innovativi in ambito
ambientale, turistico e territoriale, valutando prioritariamente la
possibilità di convenzione con altri atenei" e poi su un altro
documento, il Piano triennale di sviluppo 2024-2026, Piano della
performance 2024, in una sezione di dati al punto 3 lettera E si
riporta: "Laurea magistrale in ambito geological risk and climate
change, laurea magistrale 74".
Il corso dovrà fornire le competenze in ambito geologico,
applicativo, geofisico, nonché di valutazione e gestione dei rischi
nel contesto climatico attuale/futuro legato all'impatto dei
cambiamenti climatici.
Tutte queste riflessioni si condensano nella richiesta di
sapere, da parte del Governo, essendo parte integrante del CdA,
quali siano le intenzioni in merito all'avviamento di un corso in
questa direzione e quali siano ovviamente le attuali
previsioni.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Mi viene un po' da ridere perché
mentre lei faceva l'elencazione delle dannazioni che caratterizzano
il nostro territorio dal rischio idrogeologico con l'esclusione dei
soli rischi di natura vulcanica, c'era qualcuno che faceva dei
gesti apotropaici evidentissimi perché così è un modo di
tirarsela.
Diciamo che non vorremmo essere, come ha scritto lei, territorio
sperimentale di studio diretto dell'intera disciplina in campo
idrogeologico, nel senso che abbiamo quelle caratteristiche ma si
spera che ci sia un po' di tregua rispetto a ciò che è avvenuto in
questi ultimi anni; questo lo dico a livello di battuta ma
effettivamente siamo un territorio piuttosto complesso da quel
punto di vista.
Ovviamente quest'interpellanza è stata elaborata insieme
all'Università e insieme al Presidente Testolin, che è anche
Presidente del CdA dell'Università, quindi do conto, anche questa
volta, di risposte inter-assessorili, con il contributo anche della
Presidenza. Intanto la ringrazio per aver voluto affrontare questo
tema in aula, sicuramente gli ultimi eventi alluvionali e il tema
del cambiamento climatico ci portano sempre più alla consapevolezza
che i temi prioritari siano quelli dell'assetto del territorio,
della sua salvaguardia e della sua tutela, quindi, rispetto al
corso di laurea in ambito geological risk and climate change,
l'LM74 che noi abbiamo inserito nel piano di sviluppo 2024-2026, la
scelta di inserirlo appunto nel Piano di sviluppo dell'Ateneo è
stata fatta proprio dal Consiglio; rispondendo a un'altra
interpellanza, dicevo che l'elaborazione dei piani triennali sono
operazioni complesse che coinvolgono ovviamente tutti gli organi
interni all'ateneo, anche nel rispetto dell'autonomia
dell'Università.
Quest'inserimento è stato fatto dal Consiglio valutando le
potenzialità didattiche operative e pratiche offerte dal contesto
territoriale, alle quali si sono unite le esigenze di
professionalità, come lei ha ben evidenziato, che emergono dal
territorio, richieste di fabbisogni che i recenti eventi peraltro
hanno dimostrato essere sempre più pressanti. Non solo, l'efficacia
con cui il sistema Regione ha saputo rispondere, dimostra che
esistono tutte le basi per attivare un corso che sposi appieno la
parte teorica con quella pratica, facendo del Polo universitario
valdostano un centro di competenza che possa attrarre ricercatori e
studenti anche dall'estero, come hanno dimostrato peraltro gli
ottimi riscontri ottenuti dalle ultime tre edizioni della Summer
School, tenutesi all'Università valdostana in collaborazione con la
IAEG CNR sui rischi naturali e sull'impatto sulla società.
L'Università sta compiendo i doverosi passaggi procedurali per
addivenire all'attivazione di questo corso, sono procedure, come le
ho detto prima, non banali, e l'attivazione necessità di base di un
partenariato interateneo con un'altra università che già lo abbia
attivato, che è già stata individuata e con la quale peraltro le
interlocuzioni sono già in corso.
Le faccio un piccolo richiamo all'iter procedurale così lei ha
il quadro dei passaggi.
Il CdA inserisce la volontà di attivare un nuovo corso
nell'ambito del Piano di sviluppo dell'Ateneo - come effettivamente
è stato fatto nel piano in essere che lei ha citato nelle sue
premesse - e poi il Consiglio a gennaio ha demandato al Senato
accademico di predisporre, come richiesto nel Piano di sviluppo,
uno studio di fattibilità di laurea magistrale interateneo con
Milano Bicocca e la fattibilità in merito al nuovo corso sarà
oggetto del prossimo CdA che avverrà il 26 luglio, dopodomani.
Questi sono i vari passaggi.
Laddove ovviamente vi fossero impedimenti oggettivi da parte
degli atenei coinvolti, si valuteranno poi altri percorsi o altre
tempistiche, tenuto conto che l'attivazione del corso, come le ho
detto e come lei ha ribadito, è inserita nel Piano triennale.
Spero di aver fornito sufficienti elementi e anche soddisfazione
alla sua richiesta.
Presidente -
Per la replica, consigliere Distort, ne ha
facoltà.
Distort (LEGA VDA) -
Grazie, Assessore, per la risposta
che in qualche modo conforta e risponde anche parzialmente alle
aspettative dell'interpellanza.
Tornando all'elencazione della check list sulle fragilità
idrogeologiche, mi aspettavo che ci fosse anche un po' un
atteggiamento di scongiuri, e questo è ovvio, ma risolta la fase di
tipo ironico, è chiaro che una classe politica che ha la
responsabilità di governare un territorio, deve saper governare
anche le proprie fragilità, ma ribadisco, molto spesso le fragilità
possono diventare punti di forza, perché, per compensare la
fragilità, si sviluppano, a livello generale di meccanismo in tutti
i settori, delle dinamiche di approfondimento, delle dinamiche
anche di studio, di analisi, di esame, quindi questo innesca una
sorta di capacità di reazione alle fragilità, e questo è quello che
noi raccomandiamo in generale per l'attività di governo,
raccomandiamo in termini di augurio, ovviamente rispettando
l'autonomia dell'Ateneo, però sotto il profilo dell'augurio da
parte nostra emerge la voce e la posizione di sostenere, da un
punto di vista delle indicazioni consiliari, le attività
dell'Ateneo in questa direzione, tra l'altro anche in questi
rapporti di partenariato interateneo, per i quali noi tifiamo, per
carità, però raccomandiamo anche di ricordarci che il territorio
sperimentale lo abbiamo noi, ed essere territorio sperimentale non
vuol dire trasformarsi in una cavia inerme, ma vuol dire
trasformarsi in uno spazio che accoglie delle opportunità - in
questo caso accademiche professionali di alto profilo, di alto
livello -, quindi pensare che siamo noi in un certo senso a tenere
il coltello dalla parte del manico.
Altri atenei sono strutturati dal punto di vista della gestione
didattica, probabilmente del personale, di tutta una serie di
questioni organizzative, ma noi abbiamo un territorio che è proprio
la dimostrazione plastica di come si può trasferire la conoscenza
di una realtà geografica, geomorfologica, delle sue fragilità e dei
suoi punti di forza, in un collegamento immediato, diretto, con
un'attività puramente didattica che in un altro Ateneo si
svolgerebbe all'interno di un'aula, con la proiezione di tutta una
serie di supporti didattici.
Noi i supporti didattici ce li abbiamo qua fuori, è il nostro
territorio, noi abbiamo la possibilità di permettere dei percorsi
sperimentali che farebbero di una disciplina, di un orientamento,
di un corso di laurea in quest'ambito, un'eccellenza che può
veramente farci diventare un polo di riferimento a livello
internazionale.
I migliori auguri quindi per il CdA di venerdì e da parte nostra
incoraggiamo ancora di più il Governo regionale, per quanto di
competenza rientrante e facente parte del CdA, a sostenere questa
direzione che riteniamo assolutamente virtuosa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK