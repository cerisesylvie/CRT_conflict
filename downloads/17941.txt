Consiglio Regionale della Valle d'Aosta - Oggetto del Consiglio n. 1039 del 15 dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 1039 del 15 dicembre 1999 - Resoconto
OGGETTO N. 1039/XI Intendimenti per le verifiche
dell'andamento produttivo ed occupazionale della "Cogne Acciai
Speciali". (Interpellanza)
Interpellanza Premesso che dal mese di luglio u.s. il
Consiglio regionale non ha più avuto notizie in merito alla Società
"Cogne Acciai Speciali", nonostante gli impegni presi di riferire
periodicamente alla Commissione Consiliare competente;
il sottoscritto Consigliere regionale
Interpella
l’Assessore competente e la Giunta regionale per
conoscere:
1) quali iniziative sono state prese o intende assumere per
verificare alla data odierna l’andamento produttivo
ed occupazionale della "Cogne Acciai Speciali", di Aosta;
2) l’eventuale numero di dipendenti in cassa
integrazione, e le unità lavorative assunte con i contratti di
formazione e lavoro a tempo determinato.
F.to: Beneforti
Presidente In apertura di seduta desidero rivolgere un cordiale
saluto e un benvenuto agli studenti dell'Institut Agricole che sono
in visita al Consiglio. Li ringraziamo, grazie.
La parola al Consigliere Beneforti.
Beneforti (PVA-cU)
Da mesi non abbiamo più notizie sulla
Cogne Acciai Speciali né da parte della Giunta, né da parte
dell'Assessore competente. Non è che si devono sentire obbligati ad
informarci perché quest'obbligo non sta scritto da nessuna parte,
ma qualche impegno era stato preso, come quello di riferire
periodicamente in commissione. Ma questo non è avvenuto per cui
periodicamente, alla luce delle informazioni che ci vengono date
dagli addetti ai lavori, lavoratori e sindacalisti, presentiamo
un'interpellanza per conoscere come stanno le cose, per sapere se
quanto ci viene riferito corrisponde a verità.
Assessore, noi ci interessiamo della Cogne Acciai Speciali per
ciò che rappresenta agli effetti produttivi, occupazionali,
economici e sociali per la città di Aosta; per ciò che incide in
particolare sull'occupazione, dato che oscilla fra gli 800 e i
1.000 dipendenti; per ciò che rappresenta per una Regione come la
nostra a tradizione siderurgica ed inoltre perché fra i dipendenti
occupati regna l'incertezza in merito alla sicurezza del loro posto
di lavoro. Ci chiedono se ce la faranno ad arrivare alla pensione e
quanto durerà l'attività lavorativa della Marzorati allo
stabilimento siderurgico di Aosta, visti gli scorpori che stanno
avvenendo all'interno della società.
Verticalizzare la produzione è un fatto positivo perché vuol
dire vendere il prodotto con maggior valore aggiunto.
Anche nel passato abbiamo sempre sostenuto, in questa sede come
all'esterno, la verticalizzazione, ma non abbiamo mai chiesto che
ciò avvenisse con la costituzione e il trasferimento di operai
verso altre società come sta accadendo; per venti operai dal 1°
gennaio prossimo cambia la denominazione dell'azienda. Lei sa
benissimo, Assessore, cosa vuol dire scorporare: alla fine si
prende il buono, ciò che rende, e il resto si lascia. Con lo
scorporo può venire il trasferimento delle attività migliori fuori
della Cogne e fuori anche della Valle d'Aosta. Non vorremmo che la
ditta Marzorati trasferisse verso altre sedi le attività migliori
che oggi vengono prodotte all'interno della Cogne.
Fra i lavoratori regna incertezza perché pare che per molti a
fine anno scada il contratto di lavoro o il contratto di formazione
e non sanno ancora cosa gli accadrà. Oggi, è vero, la cassa
integrazione sembra che non sussista, ma ai dipendenti addetti alle
acciaierie, dato che il mercato non tira, si fanno usufruire le
ferie, il congedo ordinario oppure vengono trasferiti in attività
lavorative in altri reparti. Anche questi lavoratori si domandano
alla lunga cosa accadrà, se sarà loro mantenuto il posto di
lavoro.
Questi sono i motivi che ci hanno indotto a presentare
quest'interpellanza. Abbiamo presentato anche un'interrogazione,
della quale ha già parlato stamattina il collega Curtaz, per
conoscere se ha visto quella videocassetta che circola per Aosta
sull'ambiente, sull'igiene e sulla pericolosità che esiste
all'interno della Cogne.
Termino qui e mi riservo di puntualizzare altre cose nella
replica, dopo aver ascoltato la risposta dell'Assessore alle
domande che ho posto nell'interpellanza.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Rispetto all'interpellanza proposta,
lo ricordava anche l'interpellante, la situazione dello
stabilimento siderurgico oggi è diversa dall'anno scorso. Lo scorso
anno ci trovavamo in una situazione in cui l'azienda aveva
denunciato 180 esuberi, questo nell'autunno del 1998 e gli addetti
allora erano 1.048, nel mese di gennaio gli addetti erano
diminuiti, c'era un ricorso alla cassa integrazione che andava
dalle 40 alle 120 persone a seconda che fossero o non fossero fermi
alcuni reparti. La situazione di oggi è diversa, intanto perché non
c'è più cassa integrazione, non c'è richiesta di esubero e questo,
per chi si pone il problema di cosa succederà nel suo futuro, è un
elemento di tranquillità. Non esiste attività al mondo in cui ci
siano certezze assolute, ma il fatto che ci siano ordini, si
produca e si lavori sono comunque elementi di certezza.
Gli addetti allo stabilimento sono aumentati, al 30 novembre
erano 1.056, ricordo che l'anno scorso, quando discutevamo di
questa situazione, gli addetti erano 1.048, di questi 58 sono in
contratto di formazione lavoro. A questo proposito va detto che
l'azienda ha fatto richiesta di ulteriori contratti di formazione
lavoro, quindi non c'è una situazione di contrazione
dell'occupazione.
Ci sono, relativamente all'attività produttiva, come accade
tutti gli anni (in particolare per la colata continua e
l'acciaieria) delle fermate che sono ormai fermate annuali per
quanto concerne l'opera di manutenzione. È un dato questo che
accade negli ultimi anni e anche quest'anno viene riconfermato.
I dati produttivi comunque ci confermano che nel corso del 1999
l'azienda ha avuto, nel primo semestre, un incremento di
produzione, incremento che si avrà anche alla fine dell'anno, nel
senso che contro le 122 mila tonnellate di acciaio vendute nel 1998
quest'anno ci sarà una vendita di 127 mila tonnellate con un
incremento di 5.000 tonnellate. Se vi ricordate, l'anno scorso
l'azienda aveva chiuso con una leggera perdita, quest'anno le
previsioni sono di chiudere il bilancio in pareggio.
È una situazione, quindi, diversa da quella dell'anno scorso sia
dal punto di vista degli addetti, sia dal punto di vista dei volumi
produttivi.
Quando si chiedono certezze rispetto a uno stabilimento, si sa
che le certezze vengono anche da quanto si investe. Nello
stabilimento fra il 1994 e il 1999 sono stati investiti 139
miliardi, 15 miliardi nel corso di quest'anno e 17 miliardi sono
previsti nel corso del 2000; in questo senso l'azienda conferma gli
impegni per quanto riguarda la volontà d'intervenire sugli impianti
per un loro miglioramento e un miglioramento della loro
competitività. Il mercato dell'acciaio, come tutti i mercati che
teniamo sotto osservazione, presenta degli elementi di
concorrenzialità e di competitività sempre più agguerriti, ma
questo è un dato abbastanza fisiologico.
Per quanto riguarda la questione degli scorpori, credo che
questa questione vada riportata alle sue giuste dimensioni.
Intanto, la questione riguarda una linea di produzione che è la
linea dei mandrini che occupa venti persone - lo diceva prima il
Consigliere Beneforti - e rappresenta lo 0,7 del fatturato. È una
linea non trasportabile in quanto prevede lavorazioni meccaniche
che necessitano anche dell'utilizzo dei trattamenti termici,
strettamente correlati a questo tipo di attività.
Questa è una produzione molto particolare legata a un mercato
specifico che è il mercato dell'industria petrolifera, in
particolare il materiale che viene utilizzato per la perforazione
dei pozzi petroliferi.
Come sapete, questo è un mercato che ha degli andamenti
altalenanti a seconda del valore del greggio; per un periodo la
discesa del valore del greggio ha fatto sì che ci fosse una
contrazione di volumi, adesso il petrolio costa carissimo, speriamo
che ci sia una tendenza ad incrementare queste attività.
Il mercato comunque si è specializzato e la volontà da parte
dell'azienda è di andare in questa direzione e di far fronte a
quello che sta facendo la concorrenza che agisce con aziende
specifiche. Su questo è aperta una trattativa con il sindacato, ma
la vicenda va riportata alle dimensioni che sono, come dicevo
prima, venti persone e lo 0,7 del fatturato aziendale. Credo quindi
che la situazione sia sicuramente diversa da quella dell'anno
passato.
Per quanto riguarda la questione di riferire in commissione
esiste la massima disponibilità da parte mia. Siccome non sono gli
assessori che definiscono gli ordini del giorno delle commissioni,
rimane la massima disponibilità, dal momento in cui venga convocato
ad affrontare questi problemi e dare tutte le informazioni di cui
sono in possesso.
Presidente
La parola al Consigliere Beneforti.
Beneforti (PVA-cU)
Ringrazio l'Assessore per le notizie
che ha voluto darci in merito all'andamento occupazionale e
produttivo della Cogne, ne prendo atto, però non ritengo questa
risposta ben chiara, è una risposta che risente molto del "clima
aziendale".
È vero che lo scorporo, che riguarda i venti operai che dal 1°
gennaio passano sotto un'altra azienda, avviene perché la linea è
una linea non trasportabile all'esterno, ma ci sono altri scorpori
che possono essere trasferiti all'esterno o possono servire,
trasferendoci gli operai, per far licenziare non alla Cogne Acciai
Speciali i suoi dipendenti, ma farli licenziare da aziende che al
momento si prestano a questa situazione.
Questo è il rischio: quando ha scelto la strada, da qualche
parte la ditta Marzorati vuole arrivare; non è che scorpora per
fare un piacere agli operai o per fare un piacere alla Valle
d'Aosta, la ditta Marzorati guarda al proprio interesse.
Quindi tante motivazioni, Assessore, non bastano a giustificare
la situazione che esiste all'interno della Cogne perché negli
operai e nei dipendenti c'è incertezza, basta andarci a parlare per
rendersene conto.
Un'altra cosa certa è che siamo in ritardo con la bonifica; agli
interventi della bonifica e di progettazione previsti dall'accordo
di programma il Consiglio comunale di Aosta ha dato il via l'11
novembre nonostante tutte le notizie date sugli avvenuti appalti
nel passato e nonostante lei abbia detto, in questa sede, che erano
stati già appaltati.
Anche l'area industriale?
(interruzione dell'Assessore Ferraris, fuori
microfono)
? sì, ma io dico quello che vedo e quello che leggo. Non me lo
sono inventato io che il Consiglio comunale di Aosta il giorno 11
ha approvato e ha dato il via alla bonifica. Del programma di
ricerca annunciato non si è sentito più parlare. L'azienda ha
presentato dei progetti sul piano della ricerca? Se la società lo
avesse fatto, l'Assessore lo avrebbe comunicato, perché alla
precedente interpellanza la risposta fu che l'azienda avrebbe
presentato dei progetti di ricerca. Ad oggi non risulta né a noi né
alle organizzazioni sindacali che siano stati presentati dei
progetti di ricerca.
È vero che il mercato siderurgico non è tornato a tirare in
pieno e questo rappresenta un pericolo per l'azienda, ma vi siete
resi conto se dietro al "discorso del mercato" la ditta Marzorati
non cerchi di arrivare a determinati obiettivi? È questo il
punto.
A parte gli accertamenti e le notizie che l'Assessore ci ha
dato, ritengo che sia giunto il momento per la Regione e per le
organizzazioni sindacali di svolgere il ruolo che loro compete, che
fino ad oggi non è stato svolto in pieno. Abbiamo l'impressione che
si abbia quasi paura di disturbare "il manovratore", che ci si vada
in punta di piedi; per questo ritengo utile un incontro a livello
di commissione consiliare con i massimi dirigenti della Cogne
Acciai Speciali per fare il punto della situazione.
Spero che la richiesta venga accolta e che quest'incontro abbia
luogo subito dopo le feste natalizie, anche per dimostrare ai
lavoratori che oggi operano all'interno della Cogne
l'interessamento del Consiglio regionale verso i problemi della
massima azienda di Aosta. Credo che la Regione abbia le carte in
regola per chiedere a Marzorati di venire alla commissione
competente per confrontarsi sull'intera problematica della Cogne
sul piano produttivo, economico ed occupazionale, e anche sul
futuro; per parlare degli scorpori che ci preoccupano non poco
perché è la strada per portare via le attività lavorative e
produttive migliori e lasciare ad Aosta quelle che non rendono e
che non hanno valore aggiunto.
Ritengo che il discorso con la Cogne sia ancora tutto aperto;
non possiamo perdere l'azienda perché sono in ballo 800-1.000 posti
di lavoro. L'ho detto all'inizio del mio intervento cosa
rappresenta la Cogne per la Valle d'Aosta, pertanto occorre
verificare fino in fondo la reale situazione dell'azienda; la
Regione credo ne abbia il diritto per ciò che ha fatto e per ciò
che si è impegnata a fare.
L'azienda ha favorito il mantenimento della tradizione
siderurgica nella nostra Regione, questo è vero, ed ha mantenuto
una certa occupazione dal 1994 al 1998, ma è anche vero che
quest'azienda ha acquisito il marchio Cogne, il cui prestigio è
conosciuto a livello europeo e a livello internazionale così come
ha acquisito tutti i supporti finanziari ed economici che la
Regione poteva dare. Oltre a questo, Marzorati si è trovato
un'azienda ripulita dai debiti e dagli esuberi di personale, di
questi esuberi che c'erano alla fine del 1993 ancora qualcuno è in
cerca di un posto di lavoro.
Pertanto nel confermare la richiesta di un incontro con i
massimi dirigenti dell'azienda a livello di IV Commissione ritengo
che quella sia la sede ideale per confrontarsi e verificare quali
garanzie vi sono per il futuro dell'azienda nella nostra
Regione.
Presidente La parola all'Assessore all'industria, artigianato ed
energia, Ferraris, per una breve precisazione.
Ferraris (GV-DS-PSE)
Sono dispostissimo a venire in
commissione. Per quanto riguarda la ricerca è stato finanziato un
piano per la ricerca dello stabilimento, quindi il fatto che io non
lo abbia citato non significa che non si faccia. Tutto qua.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK