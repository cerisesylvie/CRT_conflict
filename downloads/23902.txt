Consiglio Regionale della Valle d'Aosta - Oggetto del Consiglio n. 2906 del 25 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2906 del 25 luglio 2007 - Resoconto
OGGETTO N. 2906/XII - Incarico di consulenza esterna in campo
informatico. (Interrogazione)
Interrogazione
Vista la DGR n. 1452 del 1° giugno 2007, con la quale si
affida un incarico di collaborazione tecnica alla società ATOS
ITALIA S.p.a. di Pont-Saint-Martin "per le attività di project
management di progetti applicativi nell'ambito del sistema
informativo regionale";
Vista la DGR n. 1681 del 22 giugno 2007, nella quale si
approva il Piano attuativo annuale 2007 "Partout" e si affidano
alla società INVA S.p.a. "le relative attività di
attuazione";
Osservato che ambedue le deliberazioni sopra menzionate fanno
specifico riferimento all'iniziativa "PARTOUT - Servizi in rete
Valle d'Aosta", in virtù dell'accordo regionale in materia di
innovazione e sviluppo delle tecnologie informatiche e telematiche
nella Regione Valle d'Aosta;
Richiamata la DGR 4565 del 10 dicembre 2004, che individuava
la "società partecipata INVA S.p.a. quale soggetto di riferimento
per la realizzazione e la gestione organizzativa ed operativa
dell'intero progetto" sopra citato;
Atteso che, per l'affidamento alla società INVA della
realizzazione del Piano attuativo annuale 2007 "Partout",
l'Amministrazione regionale ha impegnato la considerevole somma di
2.146.680 €;
il sottoscritto Consigliere regionale
Interroga
l'Assessore competente per conoscere:
1) quali siano in concreto le finalità previste dal
disciplinare di incarico sottoscritto dalla società Atos Origin,
descritte nello stesso documento come " ... un project management
di qualità sui progetti assegnati afferenti all'area
welfare..."
2) se non esistano, all'interno della consociata INVA S.p.a.,
le competenze e le professionalità corrispondenti per svolgere tale
incarico, nel quadro delle convenzioni in essere;
3) quali siano le risorse complessivamente previste per
l'attuazione del progetto PARTOUT e se l'incarico alla società Atos
Origin S.p.a. faccia parte di esso o di quale altra
iniziativa;
4) se non ritenga che, per la realizzazione di reti
informatiche e telematiche, vi sia un eccessivo accavallarsi di
progetti e di iniziative, a detrimento di un equilibrato rapporto
fra i costi e i benefici per il cittadino.
F.to: Bortot
Presidente
- Invito gli interroganti e gli interpellanti
a rispettare i termini, è vero che stamani è stata fatta una deroga
per un collega ma, se le regole vengono rispettate, ne beneficiano
i lavori d'aula.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Non per fare una questione di numeri,
ma 2 minuti su 5 è uno sconfinamento del 50%, quindi, quando uno
parla per 10 minuti, può parlare per un quarto d'ora, se parla
invece per 20 minuti, può parlare per mezz'ora. Le proporzioni
dovrebbero avere un senso...
(interruzione della Consigliera Squarzino Secondina, fuori
microfono)
... ma lei ne ha già accumulati, sarebbe espulsa...
Presidente
- ... Assessore Marguerettaz, anche lei
esagera nell'utilizzo del tempo...
Marguerettaz (UV)
-... no, perché a volte vengo accusato
ingiustamente di essere troppo lungo, quindi sarebbe il
caso....
Frassy
(fuori microfono)
- ...troppo pesante, non
troppo lungo...
Marguerettaz (UV)
-... in termini di pesantezza vi è una
questione fisica, ma vi è anche un'altra questione.
Per venire alle domande poste dall'amico Sandro, dal caro amico
Sandro:
"quali siano in concreto le finalità previste dal
disciplinare di incarico sottoscritto dalla società Atos Origin,
descritte nello stesso documento come " ... un project management
di qualità sui progetti assegnati afferenti all'area
welfare..."
, le finalità dell'incarico riguardano la necessità
di disporre di una figura professionale di capo progetto a supporto
dei progetti applicativi in area "welfare", concernente i servizi
erogati dall'Amministrazione regionale e rivolti al cittadino,
quali i servizi sociali, i servizi inerenti l'area dell'istruzione
e della formazione professionale, i servizi sanitari. Queste
attività, come ha avuto modo di verificare, quindi sono
identificate nell'ambito del disciplinare di incarico e nell'ambito
della definizione del capo progetto sono riportate specificatamente
le competenze.
La domanda che pone il collega Bortot è: "ma dobbiamo affidare
all'esterno, non vi sono delle professionalità all'interno di
INVA?" Sicuramente nell'ambito di "INVA" vi sono le competenze e le
professionalità richieste per una figura di capo progetto, ma
nell'ambito dei rapporti convenzionali in essere fra Regione e
"INVA" è importante distinguere i compiti di realizzazione del
piano pluriennale, affidati con legge regionale n. 16/1996 alla
società "INVA" rispetto ai compiti di monitoraggio e controllo
propri dell'Ente Regione. Abbiamo quindi 2 funzioni: nell'ambito
delle attività della Regione vi è il monitoraggio e controllo, né
può essere diversamente, mentre un conto è l'attività di
realizzazione. In tal senso quindi è parso opportuno differenziare
il soggetto preposto alla fornitura dal soggetto preposto al
controllo della fornitura stessa. Collega Bortot, avremmo avuto
controllore e controllato, che alla fine coincidevano con lo stesso
soggetto.
Da questa domanda partiamo ad estendere il nostro ragionamento,
si chiede:
"quali siano le risorse complessivamente previste per
l'attuazione del progetto Partout e se l'incarico alla società Atos
faccia parte di esso o di quale altra iniziativa"
; bisogna
premettere che il piano "Partout" per il 2007, che è stato
approvato dalla Giunta con deliberazione n. 1681 del 22 giugno,
prevede risorse economiche pari a 2.146.680 euro, importo
determinato sulla base dei contenuti progettuali condivisi con gli
enti firmatari dell'accordo quadro in materia di innovazione,
illustrati nelle specifiche schede di riferimento. Le iniziative
"Partout" sono indirizzate agli enti esterni dell'Amministrazione
regionale e rappresentano di fatto un sottoinsieme delle attività
afferenti all'innovazione e inserite nel piano triennale 2007-2009
recentemente approvato dal Consiglio regionale e articolato nelle
seguenti direttrici:
- sviluppo di settore: "ICT" e Regione, orientato allo sviluppo
del sistema informativo regionale nelle sue componenti trasversali,
di settore e di comunicazione in rete;
- sviluppo di sistema: "ICT" ed "e-government", volto a
dispiegare le tecnologie di base sul territorio ed il sistema
pubblico di connettività, ad attuare politiche di indirizzo e
supporto agli enti locali per l'integrazione dei sistemi
informativi e la cooperazione applicativa, a sviluppare
l'"e-government" sul territorio;
- terzo asse, lo sviluppo di sistema: "ICT" e il tessuto
economico e sociale, volto ad innalzare la qualità della vita e a
favorire lo sviluppo economico.
"Partout" quindi rientra nella linea di azione denominata "ICT"
ed "e-government", ossia l'attività nell'ambito della pubblica
amministrazione. L'incarico alla società "Atos" non è contemplato
nella deliberazione di attuazione "Partout" in quanto riguarda la
gestione di progetti afferenti al sistema informativo interno
dell'Amministrazione regionale, ovvero alla direttrice del piano
triennale denominata "sviluppo di settore: "ICT" e Regione".
"Partout" quindi è quel sistema che valorizza il rapporto fra le
pubbliche amministrazioni, quelle attività che portano a
valorizzare l'"e-government", ossia tutte quelle procedure che
rapportano le attività fra una pubblica amministrazione e l'altra.
Quell'incarico ad "Atos" è un incarico interno nell'ambito delle
attività della Regione e non nell'ambito del sistema "Partout", che
è un sistema che coinvolge la pubblica amministrazione e i Comuni e
gli altri enti.
Nella quarta domanda pone un quesito, chiede:
"se non ritenga
che, per la realizzazione di reti informatiche e telematiche, vi
sia un eccessivo accavallarsi di progetti e di iniziative, a
detrimento di un equilibrato rapporto fra i costi e i benefici per
il cittadino"
, la domanda credo sia più che mai opportuna
perché la complessità delle tecnologie, dell'informazione e della
comunicazione non è circoscritta alla mera realizzazione di reti
informatiche e telematiche, pur riconoscendo alle infrastrutture un
fondamentale ruolo abilitante nei processi di innovazione. Gli
aspetti più delicati e complessi riguardano invece l'integrazione
fra sistemi, la condivisione e la razionalizzazione delle banche
dati e la cooperazione applicativa. Proprio per rispondere alla
volontà di ottenere un equilibrato rapporto fra costi e benefici
sono state individuate nel piano triennale 2007-2009 le 3 linee
direttrici così come precedentemente esposte, che permetteranno un
miglior governo dei progetti e delle iniziative nell'ambito
dell'innovazione tecnologica.
Se posso concludere, rispetto a questo argomento, sicuramente
anche nell'ambito delle reti vi sono più attori, non è solo l'ente
pubblico che si muove. Noi ovviamente abbiamo degli operatori
privati, la "Telecom" e altri operatori che si muovono su questo
settore; abbiamo un compito: quello di dare degli indirizzi e
facilitare tutte quelle azioni che vanno ad arricchire la dotazione
infrastrutturale dell'Amministrazione regionale, ma ancor più,
collega Bortot, siamo chiamati a valorizzare la cooperazione
applicativa fra un ente e l'altro, in modo che le banche dati e le
informazioni siano condivise per poter creare delle opportunità di
sviluppo e delle semplificazioni per il cittadino.
Presidente
- La parola al Consigliere Bortot.
Bortot (Arc-VA)
- La risposta dell'Assessore ai quesiti è
stato molto tecnica e interlocutoria e, se l'Assessore può farmi
avere quella nota, diventa parte integrante di tutta una ricerca
che vorremmo fare per venirne a capo, Assessore, perché il rischio
è che non abbiamo indirizzi comuni e poi abbiamo sistemi che non
comunicano, soprattutto riuscire a capire e fare un bilancio fra le
risorse impiegate e i sistemi realizzati e i servizi ai cittadini.
Recuperiamo in parte lo sbordo del tempo della collega Squarzino,
Assessore, questa è una risposta interlocutoria, farò studiare
meglio tecnicamente ai miei collaboratori le risposte e poi
torneremo sull'argomento. Lo scopo è di rendere efficiente ed
integrato il sistema, nulla in contrario a dare collaborazioni
esterne anche ad "INVA", ma capire soprattutto le risorse
impegnate, i risultati ottenuti rispetto a quello che discuteremo
nei prossimi giorni, legato alla nuova legge sulla montagna, la
qualità dei servizi decentrati...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK