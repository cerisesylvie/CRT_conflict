Consiglio Regionale della Valle d'Aosta - Oggetto del Consiglio n. 1085 del 7 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1085 del 7 novembre 2019 - Resoconto
OGGETTO N. 1085/XV - Reiezione di Mozione: "Impegno per la
modifica del Regolamento interno del Consiglio regionale in merito
all'esito delle votazioni".
Rini (Presidente)
-
Punto 31 all'ordine del
giorno. Per l'illustrazione, la parola al collega Vesan.
Vesan (M5S) -
Questa mozione è legata al fatto che gli
esiti delle votazioni all'interno di quest'aula sono, in realtà,
oggetto di una verbalizzazione e di una rendicontazione all'interno
del nostro stesso sito, che sostanzialmente non consente al
cittadino valdostano di essere aggiornato su quello che succede
all'interno di quest'aula, se non partecipa direttamente avendo la
possibilità di seguire per due intere giornate ogni quindici giorni
i lavori del Consiglio, perché nel momento in cui una votazione si
è conclusa, quello che è dato sapere dai verbali è solamente se
questa votazione ha avuto esito favorevole o contrario, nonché
l'elenco degli astenuti, del quale non capisco nemmeno tanto la
rilevanza, perché tante volte non si capisce: ci sono alcune
mozioni per cui il voto di astensione è sostanzialmente un voto
contrario e uno non sa nemmeno se votare o non votare; il voto
contrario o di astensione lo si dà magari anche solo per non
sentire citare il proprio nome all'interno dell'aula.
Questa mozione è volta sostanzialmente a modificare non solo il
Regolamento del Consiglio, ma una diversa impostazione di
presentarsi nei confronti dei valdostani come Consiglio regionale.
La nostra proposta pertanto vorrebbe non solo che nei verbali che
sono regolarmente pubblicati fossero evidenziati i voti dei
consiglieri, ma che lo stesso sito del Consiglio riporti, oltre
alle indicazioni sul
curriculum vitae
e i precedenti
incarichi politici e quel minimo di storia personale nelle pagine
relative a ognuno di noi e a ognuno dei nostri predecessori e
successori, vorremmo con questa mozione che riportasse anche quale
è stata, non tanto la loro dichiarazione verbale apparsa sui
giornali, che quello invece si può facilmente cercare su Internet,
ma quali sono state specificatamente le prese di posizione
all'interno di quest'aula. Quindi, se in occasione della una
votazione di una mozione, di una proposta di legge, il voto del
singolo specifico consigliere, che esprime fondamentalmente in
quest'aula quella che è la sua posizione, sia stato favorevole, di
astensione, oppure contrario, e che questa sua posizione sia
evidenziata nella pagina del sito del Consiglio che parla
espressamente di lui. Anche perché i cittadini valdostani sono i
nostri datori di lavoro e sono loro che andranno nelle urne a
decidere se noi abbiamo operato bene o male e la trasparenza sul
nostro lavoro dovrebbe essere un diritto imprescindibile per loro.
Spesso e volentieri noi in questa aula diciamo: il giudizio lo
daranno gli elettori alla fine della legislatura! Beh, mettiamoli
nelle condizioni di dare un giudizio adeguato.
Faccio un esempio per capire qual è la situazione, non lontano
dal mondo. Se uno va su Openpolis, un sito di pubblico dominio che
scarica i dati direttamente dalle pagine del Senato e della Camera
dei Deputati, è in grado di vedere cosa i parlamentari valdostani
hanno votato in una qualunque votazione della loro carriera
politica a Roma. Vogliamo forse noi in Val d'Aosta essere meno
trasparenti del Parlamento nazionale? In realtà noi vorremmo che,
per una ragione di assoluta trasparenza e conoscenza della politica
da parte dei cittadini, questo dato fosse disponibile anche per
quello che succede all'interno di quest'aula. Alla fine uno non si
ricorda neanche più, deve andare a cercare, a guardare, va a vedere
e scopre che un testo di legge è stato votato favorevolmente,
magari si sa quanti sono stati i voti favorevoli, ma a parte i nomi
degli astenuti, nulla viene riportato, né nei nostri verbali e a
maggior ragione inevitabilmente sul sito. La stessa ricerca dei
verbali degli atti del Consiglio, non me ne voglia chi se ne occupa
che mi rendo conto fa un lavoro sovraumano, non è di immediato
reperimento sul sito. Noi stessi consiglieri che siamo gli autori
di questi atti e provvedimenti fatichiamo a trovare gli esiti delle
nostre stesse proposte, figuriamoci cosa riesce a trovare il povero
cittadino valdostano che non è altrettanto avvezzo al nostro sito.
Quindi chiediamo non solo di modificare il regolamento in senso di
trasparenza sull'esito delle votazioni, fatto salvo naturalmente il
caso del voto segreto, ma la triste situazione è che, al di là
della possibile registrazione televisiva, di fatto tutti i voti
espressi in questa aula diventano dei voti segreti, perché non si
può mai sapere chi ha votato una cosa, chi ha votato un'altra.
Al tempo stesso potrebbe essere particolarmente interessante,
quindi lo proponiamo all'interno della stessa mozione, il fatto che
la pagina del consigliere riporti anche quali sono le sue attività
all'interno del Consiglio, cioè quali proposte di legge ha
presentato come primo firmatario o come ulteriore firmatario, quali
atti ispettivi, quali atti propositivi. Insomma, che il sito del
Consiglio regionale sia non dico il nostro mansionario, ma sia di
fatto la nostra relazione sull'attività svolta che sottoponiamo al
nostro datore di lavoro, nel momento in cui dovrà premiare o non
premiare il nostro lavoro nella successiva occasione in cui lo
potrà fare, cioè nelle successive elezioni regionali. Purtroppo
siamo in una situazione in cui sul nostro sito regionale le stesse
delibere della Giunta appaiono e scompaiono, siamo in una
situazione in cui gli stipendi dei dirigenti, che una volta erano
di dominio pubblico, per il rispetto della privacy sono stati
cancellati e non vengono più pubblicati. È chiaro che la
popolazione dei cittadini valdostani si trovi in una situazione di
disaffezione, anche di sospetto nei confronti della nostra
attività. Se invece noi diamo a tutti i cittadini valdostani la
possibilità di vedere, di toccare con mano, di riprendere magari
dopo mesi un certo tipo di discussione all'interno del Consiglio e
vedere com'è andata, cosa è stato fatto, quanti e quali atti sono
stati proposti e da chi in quella direzione, si potrà avere uno
stimolo in più per seguire i nostri lavori e soprattutto per
partecipare alla vita politica valdostana, non solo come candidato
e quindi come elettore passivo, ma soprattutto come lettore attivo.
Noi vogliamo che la cittadinanza sia coinvolta il più possibile, il
nostro movimento è un assoluto fautore della democrazia diretta e
della trasparenza dei dati e sulla scorta di questo ci permettiamo
di sottoporre questa mozione al Consiglio regionale, certi che la
stessa sensibilità si ritrovi anche negli altri colleghi.
Presidente
-
Apriamo la discussione generale. La
parola al collega Restano.
Restano (GM)
-
Intervengo in discussione generale
per esprimere un dubbio o quantomeno una perplessità. Della
Commissione per il Regolamento se ne parla nel regolamento stesso
all'articolo 32. Al punto 3 vengono definite le competenze della
Commissione, la quale propone le modificazioni e le aggiunte al
regolamento, che l'esperienza dimostra necessaria. A essa spetta
inoltre l'esame di tutte le proposte di modifica del regolamento,
anche di iniziativa dei singoli consiglieri, nonché
l'interpretazione del regolamento stesso.
Per quanto mi possa ricordare, la Commissione, proprio in questo
periodo, si sta occupando delle modificazioni al regolamento e a
ognuno di noi, in quanto facente parte della Commissione per il
Regolamento, è stato chiesto di proporre le proprie suggestioni in
merito. La perplessità è questa: ritengo che le modificazioni siano
una competenza esplicita di detta Commissione per il Regolamento e
che non competa a questo Consiglio in questo momento proporre delle
modificazioni. Di questa suggestione se ne può discutere
tranquillamente all'interno della Commissione, al di là di quanto è
stato fino a oggi. Poi mi rimetto ovviamente alle vostre
disposizioni in merito relativamente alla trattazione di questo
punto o meno; è quasi una mozione d'ordine la mia, se si può dire
così.
Resta comunque, lo dico fin da subito, che noi ci esprimeremo
con un voto di astensione, proprio perché se già è stata investita
la Commissione preposta a questo di prevedere le modificazioni, lo
deve fare di concerto con gli altri gruppi, con una valutazione
globale rispetto a tutte le modifiche proposte, perché se noi
andiamo a proporre una modifica alla volta, non si ha alla fine un
ragionamento in seno al regolamento che contempli tutte le
modificazioni proposte anche dagli altri.
Presidente
-
Grazie collega Restano. Non ci sono
altre richieste di intervento? Chiudiamo la discussione. In replica
mi permetto di intervenire. Collega Vesan, io riprendo dalla
considerazione fatta dal collega Restano che ha sostanzialmente
centrato il punto della questione. All'interno della Commissione
per il Regolamento stiamo discutendo e siamo tra l'altro in attesa
di ulteriori documenti che propongano delle modifiche, al di là del
documento che è stato giustamente presentato dal gruppo consiliare
del Movimento 5 Stelle. All'interno della Commissione per il
Regolamento ovviamente ci sarà lo spazio di discussione, perché ho
ascoltato con molta attenzione le sue parole, collega Vesan, e devo
dire che sono assolutamente parole fondate, che però devono
rientrare in una riorganizzazione generale del nostro regolamento.
Sono diversi i punti sui quali credo si debba intervenire e ognuno
di noi ha giustamente le proprie sensibilità e le proprie priorità
anche di intervento. Come dicevo prima sono davvero tanti, secondo
me, gli aspetti che richiedono un momento di attualizzazione degli
stessi.
Un brevissimo inciso: ha citato una criticità obiettiva, quella
della non pubblicazione di tutti gli stipendi. Su questo non è una
scelta né amministrativa né politica, c'è stata una sentenza della
Corte Costituzionale, non ricordo la data precisa, ma risale a
quest'estate, che vieta espressamente la pubblicazione degli
emolumenti che non siano delle figure apicali. Quindi semplicemente
ci si è dovuti adattare a una previsione normativa. Le do un
passaggio in più: come Conferenza dei presidenti, proprio su questo
tema è stato richiesto un approfondimento giuridico, per capire
qual è il perimetro di questa decisione giurisprudenziale. Sarà mia
premura tenervi informati anche sull'esito di questo
approfondimento che sta compiendo la Conferenza dei presidenti.
Ha chiesto la parola per dichiarazione di voto il collega
Nogara.
Nogara (AV)
-
Forse mi ripeto rispetto agli
interventi che sono stati fatti precedentemente dai miei colleghi.
Ringrazio il Movimento 5 Stelle e la consigliera Pulz per questa
mozione. Ci rendiamo sempre più conto che all'interno di quest'aula
abbiamo dei problemi, sia organizzativi sia per la documentazione,
che non si devono fermare solo a quanto ha esposto in questo
momento il collega Vesan, ma ci sono tanti problemi che questa
Commissione dovrà prendere in considerazione. Proprio per il fatto
che c'è questa Commissione che sta lavorando per modificare il
regolamento, mi auspico che vengano prese in considerazione tutte
le problematiche, non solo quelle esposte in questa mozione.
Quindi, per il mio Gruppo annuncio un voto di astensione,
un'astensione non rivolta alla mozione del consigliere Vesan, ma
proprio per il fatto che c'è già questa Commissione che sta
lavorando in merito.
Presidente
-
Per dichiarazione di voto la parola
al collega Bianchi.
Bianchi (UV) -
La Commissione per il Regolamento dovrebbe
guardare nel suo complesso, come qualcuno ha già detto, l'intero
discorso del Regolamento del Consiglio. Io già in altre adunanze o
nella Conferenza dei Capigruppo ho chiesto che questa Commissione
rivedesse il regolamento, però sottolineo che debba essere quella
Commissione che veda
in toto
il regolamento e quindi è bene
che quella Commissione faccia il proprio lavoro, lo faccia prima
possibile, però è da lì che deve arrivare un testo che poi verrà
discusso in aula. Quindi, noi come Gruppo dell'Union Valdôtaine ci
asterremo su questa mozione.
Presidente
-
La parola alla collega Morelli.
Morelli (AV) -
Solo per aggiungere una breve riflessione
che ho condiviso adesso con i colleghi seduti qui vicino. Se la
modifica del Regolamento richiede 24 voti, probabilmente una
ragione c'è, perché è necessaria una maggioranza qualificata per
intervenire sul regolamento. Invece, il fatto che una mozione in
aula possa passare con soli 18 voti, renderebbe questa decisione
meno autorevole, meno qualificata rispetto a quella che sarebbe
invece la votazione all'interno della Commissione per il
Regolamento. Poi nel merito, su quanto propone la mozione, io credo
che non ci siano grandi perplessità e possa anche essere
condivisibile, però come giustamente è già stato detto c'è una
Commissione per il Regolamento che deve impegnarsi su modifiche che
sono necessarie e quindi portiamo anche questo tema all'interno
della Commissione.
Presidente
-
La parola al collega Manfrin.
Manfrin (LEGA VDA) -
Mi unisco ovviamente a quanto ha già
esposto il collega Restano, prima però voglio manifestare
l'approvazione della linea di pensiero che è stata esposta dal
collega Vesan. Riteniamo che sia assolutamente utile, importante e
positivo che i cittadini che vanno a verificare effettivamente
quale sia l'attività consiliare, possano avere cognizione
dell'attività complessiva che i vari gruppi e i vari consiglieri
svolgono all'interno di questa istituzione. Io credo che sia
assolutamente un fatto positivo e, per esempio, guardando i vari
dati sulle presenze su Openpolis, che è un sito molto ben
attrezzato da questo punto di vista, c'è la possibilità
effettivamente di pesare le presenze, gli interventi dei vari
rappresentanti del Parlamento nazionale così come del Parlamento
europeo. Per esempio - adesso lo dico qui non perché voglia fare...
- quando si dà del fannullone a qualche parlamentare, per esempio,
a Matteo Salvini, se uno guarda le presenze al Parlamento europeo
vede che era presente all'85 percento delle sedute, in maniera
molto più alta rispetto ad altri. Quindi effettivamente poi andare
verificare i dati sia sulle presenze sia sulle singole iniziative,
che è molto più semplice farlo da noi, mentre a livello
parlamentare sarebbe molto più complesso e con numeri sicuramente
diversi, è assolutamente positivo, perché effettivamente poi un
cittadino può vedere se il rappresentante che ha scelto, che ha
delegato a rappresentarlo all'interno di una istituzione,
effettivamente ha fatto un'azione di un certo tipo, come si è
comportato nelle votazioni, quali iniziative ha fatto, oppure se è
andato a scaldare la sedia per cinque anni e non ha fatto alcunché.
Questa è una distinzione che sicuramente è importante introdurre,
riteniamo però, come detto in apertura di questa dichiarazione di
voto, che lo strumento migliore sia la Commissione per il
Regolamento e quindi anche il gruppo Lega su questa iniziativa si
asterrà.
Presidente
-
Ha chiesto la parola il collega
Bertin.
Bertin (RC-AC) -
Nel merito della mozione sono
assolutamente d'accordo. Tra l'altro credo che il sito sia
particolarmente macchinoso e per un cittadino che vuole verificare
alcune cose è oggettivamente complicato. C'è tutto, ma ci rendiamo
conto anche noi che lo utilizziamo con frequenza che è
assolutamente macchinoso; anche le stesse interpellanze sono
difficili da trovare, le risposte non corrispondono con le domande.
C'è tutta una situazione da riaffrontare per rendere più leggibile
il sito del Consiglio regionale, affinché vada nella direzione di
permettere una maggiore trasparenza, inclusi i suggerimenti
sollevati da questa mozione che condivido pienamente e che in
qualche modo devono essere affrontati e risolti.
Non so se sia poi il Regolamento a dover andare nel dettaglio e
analizzare questi aspetti. Bisognerà introdurre un principio
generale e che poi dal punto di vista pratico il sito dia seguito
alla volontà di trasparenza. Se andiamo a vedere, volendo si può
ricostruire tutto, ma oggettivamente è talmente complesso che alla
fine diventa anche proprio un limite all'accessibilità e alla
trasparenza. È una cosa che va affrontata in modo serio, però con
modalità diverse, perché dubito che sia il Regolamento che possa
andare a dettagliare certi aspetti, mentre un principio generale,
poi fatto seguire con un'applicazione sul sito in modo efficace, è
certamente necessario non soltanto per questo aspetto, ma in
generale per rendere più facile l'accessibilità e la leggibilità di
quanto avviene in questo Consiglio.
Presidente
-
La parola al collega Vesan.
Vesan (M5S)
-
Se nessun altro prende la parola,
farò due piccole precisazioni temo inutili, perché ormai un'ampia
maggioranza di questa aula si è dichiarata assolutamente favorevole
nel merito, ma astenuta nel metodo. Vediamo quale è stato l'iter di
questa nostra mozione e perché è nata così. Io stesso, pur non
avendo nessunissimo dubbio sul merito della questione, avevo delle
perplessità sul metodo, cioè se fosse un atto corretto, legittimo e
formalmente ineccepibile il fatto che il Consiglio regionale
impegnasse la Commissione per il Regolamento con un indirizzo
politico. Mentre di fatto il testo delle proposte è tutta farina
del mio sacco, invece su come predisporre questa mozione da un
punto di vista formale è stato il motivo per cui mi sono
confrontato attentamente e strenuamente con le risorse del
Consiglio regionale. Quindi, il fatto di esprimere da parte del
Consiglio un indirizzo politico nei confronti della Commissione per
il Regolamento, così come nello stesso Ufficio di Presidenza,
certo, io membro dell'Ufficio di Presidenza avrei potuto fare io
stesso la proposta, però proprio perché nel merito questa ci
sembrava una questione particolarmente importante, sia a noi che
alla collega Pulz che ancora ringrazio per aver partecipato a
questa iniziativa, poteva essere utile - così è stato riconosciuto
anche da chi si occupa formalmente della stesura degli atti - che
questo Consiglio desse un indirizzo di tipo politico alla
Commissione per il Regolamento.
Io sono un po' basito invece nel merito delle dichiarazioni in
questa aula. Il collega Nogara dice: la Commissione sta lavorando,
un indirizzo in tal senso viene dato anche dal collega Bianchi e
dalla presidente Rini. Io sono stato membro della Commissione per
il Regolamento dal mio insediamento fino a quando sono diventato
capogruppo, quando ho rifilato questa pesante patata bollente al
collega Mossa che, non essendo più un partecipante della Conferenza
dei Capigruppo, aveva del tempo libero per occuparsi della
Commissione per il regolamento. Ebbene, il collega Mossa non ha
partecipato a nessuna Commissione per il Regolamento, perché non si
è mai riunita da quando ci siamo dati il cambio. Invece, in tutto
il periodo precedente la Commissione per il Regolamento, cioè in un
anno e mezzo, si è riunita due volte senza produrre nessun atto da
sottoporre al Consiglio.
Volevo anche rilevare l'obiezione espressa dalla collega Morelli
sull'espressione qualificata da parte della Commissione per il
Regolamento. È verissimo che tristemente il nostro regolamento
preveda per le sue modificazioni una votazione qualificata in
Commissione, ma è altrettanto vero che il parere che esce dalla
Commissione sulle proposte non è vincolante, perché il Consiglio è
poi libero di modificarle esattamente a 18 voti su 35; quindi è un
voto qualificato per modo di dire. Naturalmente io mi aspettavo,
proponendo questa mozione, che sarebbe stata approvata con un
numero di voti decisamente superiore ai 24, invece mi rendo conto
che la propensione alla trasparenza da un punto di vista
divulgativo e di impegno morale colpisce tutti quanti, ma quando
poi si deve andare a votare e a decidere se la trasparenza la si
vuol fare davvero, la mano sul voto diventa un po' esitante e
questo forse è proprio uno dei motivi per cui noi non pubblichiamo
l'esito delle votazioni.
Mi permetto di sollecitare e di insistere perché questo
Consiglio, che è composto da 35 consiglieri e questa proposta
interessa sostanzialmente tutti quanti noi, dia un indirizzo di
tutti quanti noi a una Commissione per il Regolamento che invece è
composta solamente da 11 Consiglieri. In tal modo la Commissione
per il Regolamento potrà lavorare più serenamente in questa
direzione e soprattutto in modo un po' più rapido, un po' più
efficiente, un po' più impegnato di come ha fatto fino a questo
momento, perché il problema della trasparenza sugli atti pubblici
non è di questi ultimi 15 giorni, probabilmente non sarà risolto
nemmeno con questa modificazione, ma sarà un passo nella direzione
giusta. E se tutti ritengono corretta questa direzione, fidatevi:
nel merito della legittimità dell'atto mi sono confrontato con gli
uffici e la stessa proposta di mozione è stata inserita all'ordine
del giorno, perché la legittimità di un indirizzo politico dato dai
consiglieri alla Commissione per il Regolamento c'è! Inoltre,
l'indirizzo politico dato dal Consiglio all'Ufficio di Presidenza è
altrettanto possibile e quindi tutti questi vostri dubbi formali,
che avevo io stesso e li avevo nel momento in cui l'ho predisposto,
sono stati fugati. Ringrazio ancora tantissimo per il lavoro gli
uffici del Consiglio e confido che voi vogliate porre in questi
uffici la stessa fiducia che ho posto io, votando con favore la
mozione presentata dal Movimento 5 Stelle e dalla collega di ADU
Daria Pulz.
Presidente
-
Grazie collega Vesan. Lei sa
perfettamente che io apprezzo particolarmente sia il suo stile che
la sua preparazione, perché ho avuto più occasioni per dirglielo,
però questa volta non è stato completissimo nelle informazioni. È
vero che le riunioni sono state quelle che lei ha ricordato, però
lei ha omesso di dire che abbiamo deciso tutti insieme, proprio
perché sulle regole del gioco - consentitemi il termine, perché
quello è un regolamento all'interno di un Consiglio regionale -
abbiamo deciso di cercare di arrivare in maniera più coesa e
condivisa possibile. Per questo abbiamo concesso un pochino più di
tempo ai gruppi, affinché potessero codificare una serie di
modifiche. Poi abbiamo chiesto anche ai nostri uffici, che in
queste settimane sono particolarmente impegnati, ricordo con
l'approvazione anche del nostro bilancio del Consiglio regionale,
di poter fare un confronto tra i vari emendamenti proposti,
provando a integrare anche gli stessi tra di loro, quindi il tempo
è stato dato da una richiesta organizzativa.
Detto questo, penso di poter interpretare anche le parole dei
colleghi e sicuramente specifico meglio le mie: nessuno ha mai
messo in discussione la legittimità di questo atto o il fondamento
dell'atto che lei ha presentato. La questione è di opportunità,
cioè visto che c'è una Commissione per il Regolamento che sta
facendo un'analisi più generale, più compiuta, che analizza diversi
aspetti, anche questo, ma anche questo sotto diversi profili, ci
sembrava più corretto vedere tutti gli aspetti con tutte le
priorità di tutti i gruppi, e non di ogni singolo gruppo,
all'interno della sede competente, proprio per non fare quello che
diceva lei, ovvero un raggiro di competenze e di sedi, perché dice:
di là si vota giustamente a 21 e di qua a 18. C'è una sede,
proviamo a vedere se lì si riesce a raggiungere una sintesi.
Chiudo dicendole che è vero: nella Commissione per il
Regolamento ci sono solo, si fa per dire, 11 membri. Questi 11
membri però rappresentano tutti i gruppi presenti in Consiglio
regionale e non solo, perché votano calibrati rispetto alla
composizione numerica dei gruppi all'interno del Consiglio
regionale, quindi riteniamo che sia stata fatta proprio con la
ratio
di avere una rappresentanza totale di tutte le
sensibilità all'interno del Consiglio.
Detto questo, quello che personalmente mi posso assolutamente e
tranquillamente assumere è il massimo impegno e la massima
attenzione per far ripartire e davvero riuscire ad arrivare almeno
a una proposta. Proviamo a porre in votazione quella che può essere
una proposta di modifica del nostro regolamento in tempi rapidi e
assolutamente di portare anche questo argomento, che è già
all'attenzione, perché lo avete portato voi stessi e credo anche
altri, della stessa Commissione per il Regolamento. Quindi, pur
annunciando il nostro voto di astensione, mi prendo personalmente
questo impegno.
La parola al collega Bertin per una precisazione.
Bertin (RC-AC)
-
Per un suggerimento. A mio
avviso, nello specifico di quanto sollevato, non è nemmeno
necessario cambiare il regolamento.
Presidente -
No,
collega, per l'esito delle
votazioni le confermo e me lo confermano i dirigenti che è
assolutamente necessario modificare il regolamento.
La parola al collega Vesan, per dichiarazione di voto.
Vesan (M5S) -
La dichiarazione di voto è abbastanza
evidente, il Movimento 5 Stelle voterà a favore di questa mozione.
Personalmente non sarà neanche troppo doloroso vedere tanti pallini
bianchi in occasione della votazione sulla mia mozione, perché è
quello che succede con regolarità in questa aula a qualunque
mozione io presenti. Probabilmente sono io che non ho il senso
dell'opportunità e non ritiro praticamente mai le mozioni che
presento, quindi vorrei sottoporla al voto lo stesso.
Mi spiace che la risposta sia solo legata ai lavori della
Commissione per il Regolamento, quando una buona metà della mozione
riguarda l'Ufficio di Presidenza e anche la Presidente non mi ha
risposto sull'opportunità delle modificazioni del sito. Ci sarà
occasione di parlarne rigorosamente all'interno dell'Ufficio di
Presidenza.
Mi avete evidenziato il fatto che non si tratti di una
illegittimità, ma di opportunità. Secondo noi è assolutamente
opportuno che quest'aula dia un forte indirizzo di trasparenza nei
confronti dei cittadini. Se i miei colleghi all'interno di
quest'aula non lo ritengono opportuno, ce ne faremo una ragione e
continueremo a insistere nelle sedi in cui questo ci è
consentito.
Presidente
-
Possiamo mettere in votazione? La
votazione è aperta.
Esito della votazione:
Presenti: 31
Votanti: 5
Favorevoli: 5
Astenuti: 26 (Aggravi, Baccega, Barocco, Bertin, Bianchi,
Borrello, Certan, Chatrian, Cognetta, Daudry, Distort, Farcoz,
Gerandin, Luboz, Lucianaz, Manfrin, Marquis, Minelli, Morelli,
Nogara, Peinetti, Restano, Rini, Sammaritani, Spelgatti,
Testolin)
Il Consiglio non approva.
Presidente
-
Colleghi, sospendiamo i lavori che
riprenderanno alle ore 15:30.
---
La seduta termina alle ore 13:13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK