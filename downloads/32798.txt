Consiglio Regionale della Valle d'Aosta - Oggetto del Consiglio n. 1359 del 22 settembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1359 del 22 settembre 2010 - Resoconto
OGGETTO N. 1359/XIII - Interpellanza: "Predisposizione di un
accordo per lo sgravio dei costi autostradali per i pendolari
valdostani sulla tratta Aosta-Courmayeur e
Aosta/Pont-Saint-Martin".
Interpellanza
Atteso che nel mese di agosto è stato siglato il protocollo
d'intesa fra l'Amministrazione regionale, la Società Autostrade
Valdostane e Raccordo Autostradale Valdostano, secondo cui i
residenti in Valle d'Aosta, purché muniti di Telepass, potranno
continuare, per altri tre anni, ad usare gratuitamente il tratto di
autostrada compresa fra i caselli di Aosta est e Aosta
ovest.
Constatato che gli organi di informazione hanno posto
l'accento sulla gratuità individuale del servizio ma sorvolato sui
costi pubblici.
Rilevate altresì le dichiarazioni del Presidente della
Regione: ''Stiamo ragionando con le società per arrivare anche ad
un accordo che riduca sensibilmente quello che è il costo per i
pendolari della tratta Aosta-Courmayeur e Aosta-Pont-Saint-Martin"
(fonte AdnKronos)
il sottoscritto Consigliere regionale
Interpella
il Presidente della Regione per conoscere se intenda:
1) chiarire nel dettaglio i costi dell'operazione gratuità
della "tangenziale" Aosta est-Aosta ovest;
2) specificare se a godere di tale beneficio siano
esclusivamente i residenti valdostani o tutti gli utenti muniti di
telepass e considerare come rendere possibile il transito gratuito
anche ai valdostani che non hanno il telepass;
3) presentare in Commissione bozza dell'accordo per lo
sgravio autostradale ai pendolari valdostani.
F.to: Donzel
Président
- La parole au Conseiller Donzel.
Donzel (PD)
- Grazie, Presidente.
Egregio Presidente, cari colleghi, non siamo certo noi a
scoprire il problema dei costi del trasporto in un territorio
montano, non è che aspiriamo ad avere il
copyright
su un
tema così importante per la nostra Regione, ma ci piace fare
chiarezza rispetto alle informazioni che abbiamo, qual è nostro
dovere come consiglieri che devono svolgere anche una funzione
ispettiva. Questo è un tema che è divenuto anche molto più
scottante nel momento in cui sono venuti meno i buoni di benzina,
quindi il costo per i cittadini valdostani di muoversi nel
territorio regionale è sensibilmente aumentato e per nulla coperto
da quel contributo che poi abbiamo erogato con il buono del
riscaldamento. I costi quindi sono sensibilmente cresciuti e, come
abbiamo visto, il fatto che abbiamo ridisegnato in parte il piano
dei trasporti pubblici non è un piano che abbia stravolto
l'esistente, quindi cambiato in modo tale la struttura dei
trasporti da rendere meno significativo l'utilizzo del mezzo
privato. Non è poi una novità che la politica viaggi per
spot
, quindi lo
spot
di questa estate è stata la
tangenziale gratis per i valdostani ed è su questo che va fatta
chiarezza, perché sappiamo bene che le persone non leggono i
giornali, leggono i titoli e quindi uno dice: "guarda che bello, è
gratis la tangenziale". Vi sono alcune piccole precisazioni:
intanto bisogna essere dotati di un telepass per poter usufruire di
questo beneficio, secondariamente c'è sempre qualcuno che paga,
perché non è vero che è gratuita, ma questa cosa va a gravare in
parte sui bilanci della Regione che mette una sua quota per far sì
che il cittadino abbia questa gratuità, quindi tutti i valdostani
pagano per i pochi che, avendo il telepass, passano in quel tratto
di strada.
Constatando che immense code continuano a formarsi nella rotonda
dell'ospedale, è chiaro che questo servizio o non è conosciuto,
nonostante lo
spot
della gratuità, oppure c'è qualcosa che
non va. Intanto va precisato che - qui vorrei un chiarimento - che
non è gratis solo per i valdostani, ossia che la Regione autonoma
Valle d'Aosta paga, ma non solo per i valdostani, ma anche per
qualsiasi utente dotato di telepass che faccia quel tratto. I
valdostani quindi pagano anche per i milanesi, per gli altri
cittadini italiani che utilizzano quel tratto di strada, dunque noi
contribuenti paghiamo anche perché altri abbiano la gratuità.
L'altro problema è che, dovendo usufruire di quel tratto di
strada, ma non dovendo uscire al casello successivo di Aosta, ma
volendo proseguire... quindi chi entra ad Aosta ovest e prosegue lo
paga quel tratto di tangenziale, anche se è valdostano, anche se ha
il telepass lo paga; anche se esce e poi rientra, perché il sistema
è programmato per cui un rientro che avviene nell'arco temporale
della mezz'ora, è un rientro che viene considerato come una
continuità di percorso e quindi l'utente paga. Siccome non siamo
tutti miliardari, uno si fa i conti e dice: "mi piglio la statale e
l'autostrada la prendo sotto Aosta", perché il costo di quel tratto
di strada è sproporzionato rispetto al vantaggio che ne può
derivare. Io allora dico, visto che adesso abbiamo la possibilità
di risolvere tanti problemi, perché abbiamo anche questi rapporti
privilegiati con il Presidente del Consiglio dei Ministri, che
dall'oggi al domani sblocca situazioni ferme da anni... direi che
sarebbe il caso di utilizzare appieno queste potenzialità e rendere
davvero gratuito a tutti i valdostani quel tratto di strada. Ci
sono oggi nuove tecnologie che consentono di filtrare i passaggi,
di renderla gratuita solo per i valdostani, ossia non per tutti a
casaccio e addirittura perché non creare un casello ad hoc, che
consenta anche a chi non è dotato di telepass di utilizzare un
servizio per i valdostani?
L'altra questione, altrettanto grave, che poniamo è che, come ho
precedentemente rilevato, nonostante gli sforzi (lo abbiamo
riconosciuto) notevoli che si fanno in Valle d'Aosta per il
servizio pubblico, esistono attività lavorative che si svolgono in
orari ben lontani da quelli che sono messi a disposizione dal
servizio pubblico, quindi i tanti pendolari che abbiamo in Valle
d'Aosta utilizzano anche l'autostrada. Immaginare per questi
pendolari la possibilità di riduzione dei costi è una priorità
assoluta, alla luce del fatto che, come dicevo prima, aumentano i
costi dei trasporti; sappiamo che i contratti sono bloccati, quindi
alle volte si percorrono tantissimi chilometri per uno stipendio
che è tale solo da consentire una normale esistenza e di certo non
ci si arricchisce. Da qui l'esigenza di venire incontro a queste
figure, che percorrono regolarmente le nostre autostrade, tanto più
che abbiamo un ruolo da giocare come Regione autonoma e quindi
possiamo far sentire la nostra voce.
Président
- La parole au Président de la Région,
Rollandin.
Rollandin (UV)
- Il problema del costo del biglietto
autostradale è un tema di attualità, come sapete, sono state
inserite nuove misure sulle tangenziali che hanno fatto oggetto di
ricorso, ancora in sospeso e che devono essere definite, quindi c'è
un momento di esame sul sistema trasporti in senso più generale, su
come e chi lo deve pagare, su come evidenziare il sistema trasporto
merci rispetto al trasporto persone, eccetera.
Venendo nel dettaglio alle domande, ma francamente alcune
affermazioni mi lasciano un po' perplesso, ossia sul fatto che
pagano i valdostani se vengono anche i turisti, il biglietto non
può essere nominativo, un conto sono le tessere, un conto sono i
telepass che ognuno paga ed ha diritto a quello che è l'utilizzo,
ma quella è una regola generale. Ricordo che anche in Piemonte, se
uno entra a San Giorgio ed esce a Volpiano non paga, ma non è che
io, quando vado a Torino, ho scalato il tratto San
Giorgio-Volpiano, perché vado a Torino: questo non esiste! Con
tutto il buon senso che c'è, se io faccio una tratta, faccio la
tratta; se entro da una parte ed esco per diverse ragioni ci sono
agevolazioni, quelle sono solo nel caso in cui utilizzo quella
tratta. Non ho capito molto questa osservazione, forse è difetto
mio, comunque rispondo adesso alle richieste più nello
specifico.
Il 3 agosto scorso è stato sottoscritto il protocollo d'intesa
con SAV e RAV, che ha proposto fino a luglio 2013 la procedura
agevolativa, relativa al tratto autostradale Aosta est- Aosta
ovest, perché vi ricordate che per un anno era in via sperimentale,
e visto che ha funzionato, si è chiesto all'ANAS di avere
l'autorizzazione per la prosecuzione dello sconto. È opportuno
ricordare che l'obiettivo di questa iniziativa è quello di
razionalizzare i flussi di traffico che attraversano i comuni della
Plaine e, in particolare, il capoluogo, al fine di contenere le
ricadute ambientali e ottenere maggiore sicurezza e fluidità del
traffico, spostando questi flussi dalla viabilità ordinaria a
quella autostradale. Sicuramente ci sarà qualcuno in più, se non ho
capito male, si diceva che c'è ancora un certo traffico verso
Aosta; quella è un'opportunità, non un obbligo, non si può dire:
"se tu devi uscire ad Aosta est, da Aosta ovest ti obbligo ad
entrare"
, purtroppo lì non c'è un mezzo coercitivo, non è
facile obbligare. Si può invitare, si potrà eventualmente dare una
maggiore pubblicità a questa opportunità in modo da invogliare la
gente ad andare, ma di più non si può.
Per quanto riguarda i costi dell'iniziativa, l'ammontare dei
pedaggi non corrisposti dall'utenza è suddiviso in parti uguali fra
Amministrazione regionale e le due società concessionarie; nel
periodo agosto 2009-luglio 2010 l'Amministrazione regionale si è
quindi fatta carico di un terzo dei pedaggi non corrisposti, pari a
141.000 euro. Hanno utilizzato la tangenziale in questo primo anno
dell'iniziativa 230.567 veicoli per una media giornaliera di 623
veicoli, di cui 568 leggeri e 55 pesanti. A quello che si dice, è
stato un successo, perché, rispetto ad altre iniziative, questa ha
avuto un grande successo.
"Specificare se a godere di tale beneficio siano
esclusivamente i residenti valdostani o tutti gli utenti..."
: è
chiaro che, essendo collegato ad una possibilità di avere il pass,
per quanto riguarda il beneficio, è riferito a tutti gli utenti
muniti di telepass e non solo ai residenti e non può essere
altrimenti considerata la finalità dell'iniziativa, che è quella di
spostare i flussi di traffico. Se questa è la finalità, che lo
faccia un turista o un residente, l'effetto è sempre uguale, ossia
quello di avere un beneficio anche ambientale, che è collegato
anche al problema del traffico. È naturale che a beneficiare in
concreto della gratuità della tratta siano i residenti valdostani,
in particolare quelli nei comuni della Plaine, in quanto
l'agevolazione è concessa esclusivamente nel tratto Aosta est-Aosta
ovest e viceversa e non è applicata nel caso di percorsi che
inizino al di fuori.
Per quanto riguarda invece il transito gratuito anche per coloro
che non hanno il telepass, questa è l'unica modalità possibile per
attuare tale tipo di iniziative da un punto di vista tecnico e
bisogna considerare che il pedaggio della tratta autostradale è di
1,80 euro; con un solo transito gratuito al mese quindi si compensa
ampiamente il canone di locazione dell'apparato telepass che è di
1,24 euro.
"Presentare in Commissione bozza dell'accordo per lo sgravio
autostradale ai pendolari"
: per quanto riguarda questa domanda,
gli interventi a favore dei pendolari valdostani sull'intera tratta
autostradale Pont-Saint-Martin/Courmayeur, va ricordato che ANAS ha
autorizzato la prosecuzione dell'iniziativa precedente del 20
percento di sconto, che purtroppo ha avuto scarso successo. È stato
richiesto ufficialmente alle società di avere i dati per chiedere
all'ANAS la riduzione del 50 percento, le società interessate RAV e
SAV stanno predisponendo i documenti, quindi, quando avremo i
documenti, verrà riproposta la procedura che è stata fatta per il
tratto Aosta est-Aosta ovest, proponendo la riduzione del 50
percento.
Président
- La parole au Conseiller Donzel.
Donzel (PD)
- Egregio Presidente, cari colleghi, la
ringrazio per la chiarezza e l'esaustività con cui ha risposto ai
quesiti che avevamo posto. Chiaramente non avremo titoli dei
giornali che diranno che il tratto autostradale è gratis per tutti,
non per i valdostani; vi invito ad andare a vedere i titoli in
prima pagina dei giornali della Valle d'Aosta: "Autostrada e
tangenziale gratis per i valdostani". È un messaggio politico, non
è un messaggio di verità: l'autostrada è gratis per qualunque
persona la utilizzi, sia esso belga, eccetera, con la differenza
che un terzo lo pagano i valdostani che anche non utilizzano quel
tratto di strada.
Per quanto riguarda l'ambiente, riconfermo che è un fatto
positivo, nel senso che siamo favorevoli a che si alleggerisca il
tratto stradale che attraversa la città di Aosta, siamo sempre
stati fra i sostenitori dell'apertura della tangenziale, ma è
chiaro che i cittadini devono sapere che, quando un turista belga
passa con il telepass da Aosta ovest ed esce ad Aosta est, loro
pagano un terzo di quel pedaggio stradale e grava per una cifra,
141.000 euro non è una cifra esorbitante per il bilancio regionale,
ma è quanto basta per non far applicare leggi come quelle che noi
del PD avevamo proposto a sostegno di cittadini in difficoltà della
Valle d'Aosta. È una cifra che ha un suo significato e va tenuta
presente: spendiamo dei soldi per far circolare gratuitamente dei
turisti che magari non lo sanno neanche, perché utilizzano in modo
casuale quel tratto stradale. Sono contento invece del fatto che
proceda la trattativa per agevolare i pendolari, quindi aspetteremo
che si concretizzi questo provvedimento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK