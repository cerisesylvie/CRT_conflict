Consiglio Regionale della Valle d'Aosta - Oggetto del Consiglio n. 310 del 14 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 310 del 14 gennaio 2009 - Resoconto
OGGETTO N. 310/XIII - Interpellanza: "Intendimenti in merito
alla predisposizione di un nuovo Piano regionale di gestione dei
rifiuti e alla realizzazione di un impianto di
termovalorizzazione".
Interpellanza
Premesso che la raccolta, la riduzione, il trattamento e lo
smaltimento dei rifiuti sono problematiche che riguardano anche la
Valle d'Aosta e che rivestono un carattere di urgenza;
Constatato che il centro di conferimento regionale di
Brissogne è prossimo alla saturazione;
Considerato che azioni propedeutiche finalizzate alla
revisione del Piano regionale di gestione dei rifiuti, risalente al
2003 e non più aggiornato, sono state avviate nella scorsa
legislatura e che tra queste figura un approfondito studio
comparativo tra i vari scenari possibili che fa esplicito
riferimento alla termovalorizzazione della frazione non
recuperabile;
Rilevato che i primi sei mesi della nuova legislatura sono
stati contraddistinti dall'ennesimo rinvio della predisposizione
del Piano e dall'affidamento di un nuovo incarico di
approfondimento del corpo di discarica;
Visto il decreto legge 172/2008, convertito definitivamente
nei giorni scorsi e comunque in vigore dal 7 novembre 2008, che al
fine di prevenire altre situazioni di emergenza:
a) prevede la predisposizione di un Piano nazionale degli
impianti di termovalorizzazione dei rifiuti urbani residuati dalla
raccolta differenziata, nel quale saranno indicati i finanziamenti
pubblici per realizzare i vari interventi nonché le modalità di
compensazione a favore degli enti locali;
b) proroga fino al 31 dicembre 2009 il termine per il
riconoscimento in deroga agli impianti di termovalorizzazione degli
incentivi statali concedibili alle fonti rinnovabili;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) se hanno intendimenti concreti in merito alla
predisposizione di un nuovo Piano regionale di gestione dei
rifiuti: in caso affermativo, entro quale data pensano di portarlo
all'esame del Consiglio regionale;
2) se intendono realizzare in Valle d'Aosta, nell'ambito del
ciclo integrato dei rifiuti, un impianto di termovalorizzazione
della frazione non recuperabile, secondo modalità d'azione e di
precauzione già adottate con successo in molte regioni d'Italia e
d'Europa.
F.to: Tibaldi - Benin - Lattanzi - Zucchi
Président
- La parole au Conseiller Secrétaire
Tibaldi.
Tibaldi (PdL)
- L'iniziativa prende spunto da due atti
che hanno caratterizzato la fine dello scorso anno, uno è un
provvedimento di rilievo nazionale, ovvero il disegno di legge
172/2008 che è stato convertito dal Senato il 22 dicembre scorso ed
è diventato legge, anche se in vigore dal 7 novembre, dal momento
in cui è stato emanato, e che introduce alcune norme relativamente
all'emergenza rifiuti, ma sono norme che possono riguardare anche
la Valle d'Aosta, perché come abbiamo scritto in premessa
all'interpellanza prevedono la predisposizione di un piano
nazionale degli impianti di termovalorizzazione, nel quale saranno
indicati i finanziamenti pubblici per realizzare i vari interventi
e saranno individuate le modalità di compensazione a favore degli
Enti locali che ospiteranno tali impianti. Sempre questa legge
proroga fino al 31 dicembre 2009 il termine per il riconoscimento,
in deroga agli impianti di termovalorizzazione, degli incentivi
statali concedibili alle fonti rinnovabili. Sappiamo che la nostra
regione è piuttosto indietro in questo processo per beneficiare
degli spunti normativi che ho appena citato, però è una luce che si
accende in questo firmamento abbastanza scuro dei rifiuti, dove si
dice: cari Enti locali, care Regioni, se siete celeri nella vostra
programmazione, questi sono gli standard nazionali, un piano e
degli incentivi.
Il secondo atto che citavo, che ha dato spunto a questa
interpellanza, è un provvedimento regionale, una decisione della
Giunta, in particolare la n. 3709/2008, che prevede l'affidamento
di due incarichi specialistici, sempre per ulteriori
approfondimenti in materia di rifiuti, con particolare riferimento
al centro di conferimento di Brissogne. La delibera incarica il
prof. Raffaello Cossu, che abbiamo conosciuto a Venezia
recentemente nell'ambito di un simposio, almeno io che ho fatto
parte di una delegazione regionale che si è recata nella città
lagunare, di seguire il coordinamento scientifico e tecnico nonché
la redazione di un documento che riporti le risultanze riferite
alle attività di approfondimento della caratterizzazione delle
discariche controllate e che sono riferite al centro di Brissogne.
Incarica inoltre il prof. Costantino Niruzzo del Politecnico di
Milano di fare delle indagini integrative delle analisi ambientali
fatte inizialmente, in particolare con riferimento alla misura del
mercurio gassoso e del particolato ultrafine.
Ecco perché abbiamo proposto l'interpellanza, assessore Zublena,
perché vogliamo sapere alcune cose, alla luce di quello che è stato
evidenziato in premessa, quindi di un provvedimento di carattere
nazionale e di una decisione di carattere regionale che costituisce
l'ennesimo incarico specialistico, in questo caso due incarichi
specialistici. Vorremmo sapere se la Giunta, in particolare lei,
state maturando qualche orientamento in materia. Sono decorsi sei
mesi dal momento in cui vi siete insediati: ricordiamo in sede di
illustrazione, ma anche in premessa della interpellanza, che il
nostro piano di gestione dei rifiuti regionale risale al 2003 e non
è più stato aggiornato, quindi è scaduto e necessiterebbe di un
ulteriore aggiornamento. Sono stati avviati nella scorsa
legislatura degli studi e in particolare un approfondito studio
comparativo che tra i vari scenari possibili, individua anche
l'ipotesi di realizzare un inceneritore o un termovalorizzatore per
la frazione non recuperabile, cioè la porzione di rifiuti che non
sono avviati al riciclaggio o al riutilizzo. Sappiamo che anche se
non siamo in situazioni di emergenza stile Campania o Salento o
Sicilia, la questione dei rifiuti riveste un carattere di urgenza
anche in valle. Sappiamo che il centro di conferimento regionale di
Brissogne è prossimo alla saturazione e anche questo dato lo
abbiamo inserito in premessa.
Fatte queste premesse, proponiamo due domande che sono semplici
quanto precise. In primis vogliamo sapere se avete intendimenti
concreti in merito alla predisposizione di un nuovo piano regionale
di gestione dei rifiuti: sapendo che questo provvedimento è di
competenza del Consiglio regionale, fermo restando la proposta
della Giunta, vorremmo sapere se e quando avete intenzione di
portarlo all'esame del Consiglio regionale.
La seconda domanda è se nell'ambito di quel complesso
procedimento che è il ciclo integrato dei rifiuti, avete intenzione
di realizzare in Valle d'Aosta un impianto di termovalorizzazione
della frazione non recuperabile, secondo modalità d'azione e di
precauzione già adottate con successo in molte regioni d'Italia e
d'Europa. Non è che siamo una regione pioniera o all'avanguardia in
materia, ma ci sono dei modelli e degli esempi che sono consolidati
e confermati: stante il carattere di urgenza che riveste la
questione generale dei rifiuti, vorremmo sapere se nel frattempo,
magari le vacanze natalizie sono servite anche a maturare qualche
intendimento in questo senso, se avete qualche idea più chiara dopo
sei mesi dall'insediamento.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Merci, M. le Président. Con riferimento ai
quesiti posti semplici ma densi di contenuto, spero di essere
abbastanza chiara, perché i due quesiti toccano argomenti che più
volte ho portato in questi sei mesi in questa assemblea.
L'aggiornamento del piano regionale di gestione dei rifiuti è
espressamente richiesto dalla normativa nazionale e dalle
disposizioni regionali, quindi è obbligo della Regione, in seguito
al mutato quadro legislativo, di procedere alla revisione di questo
documento. Come avete detto nelle premesse dell'interpellanza, nel
corso della precedente legislatura sono state avviate delle azioni
propedeutiche alla revisione del piano rifiuti, azioni che hanno
riguardato lo studio comparativo fra vari scenari possibili di
gestione dei rifiuti. Questo studio non è caduto nel vuoto, è stato
approvato dalla Giunta con delibera 807/2008, delibera che
approvava anche altri documenti e studi che erano stati
espressamente richiesti dalla commissione consiliare competente. Si
trattava degli studi svolti dai professori Cossu dell'università di
Padova, Fanelli dell'istituto Mario Negri e Giuliano del
Politecnico di Milano.
In questi primi sei mesi di legislatura non si è rimasti a far
nulla, si sono svolti quegli approfondimenti tecnici specifici che
sono emersi dalle relazioni che ho citato e che sono state
approvate con la delibera di giunta del marzo 2008. Quindi non si
sono dati gli ennesimi incarichi per approfondimenti volti a
rallentare o rinviare un processo decisionale, come invece espresso
nelle premesse dell'interpellanza, piuttosto un incarico per
completare quegli approfondimenti specifici che discendono dalle
indicazioni della commissione consiliare. Questi approfondimenti
hanno riguardato degli aspetti specialistici, alcuni mirati a
caratterizzare il corpo di discarica e quindi a dare maggiori
dettagli sui dati di natura geotecnica, geofisica, merceologica
delle varie frazioni che sono contenute nelle discariche e del
relativo potere calorifico, cioè dati necessari per definire le
modalità di realizzazione degli impianti che sono previsti dallo
studio comparativo, in particolare per l'esecuzione di quello che
abbiamo sentito chiamare a Venezia "landfill mining", di cui il
professor Cossu sta elaborando i dati. Altri approfondimenti hanno
poi riguardato la valutazione degli effetti sulla salute umana e
sull'ambiente nelle varie matrici: aria, acqua, suolo; sempre nelle
relazioni approvate a marzo sono state richieste queste ulteriori
indagini sul mercurio gassoso da cui discende l'altro incarico che
ha citato.
Quindi, per rispondere al quesito dell'interpellanza, la
revisione del piano regionale di gestione rifiuti è in corso e
verrà completata solo dopo l'ultimazione di questi approfondimenti,
che hanno un significato abbastanza preciso. Fra l'altro in questi
mesi ho avuto periodici incontri con i vari tecnici, che stanno
svolgendo a partire dai primi di settembre queste indagini, quindi
senza perdere tempo, l'ultimo dei quali l'ho avuto il 23 dicembre,
dove malgrado la neve e le particolari condizioni meteo i
professionisti incaricati hanno continuato e svolto le indagini. Mi
hanno detto che le diverse attività sono in fase di ultimazione e
in alcuni casi si tratta ora di elaborare i dati che sono ormai
disponibili.
Alla luce di queste informazioni credo che si possa prevedere di
iniziare, una volta in possesso di tutti gli elementi tecnici
necessari, il percorso amministrativo per la scelta del nuovo
scenario di smaltimento dei rifiuti entro la primavera di
quest'anno 2009. Sono poi disponibile ad illustrare quanto prima
alla commissione competente le risultanze degli studi citati. Il
percorso amministrativo che si profila è piuttosto articolato e
prevede l'esame e l'approvazione da parte di questa assemblea del
piano regionale dei rifiuti, sulla scorta dei risultati dello
studio comparativo, dell'esito della valutazione ambientale
strategica che è prevista per ogni strumento di pianificazione, e
in generale dovrà esprimere i nuovi obiettivi regionali di
pianificazione in materia di gestione dei rifiuti.
Quesito n. 2: per quanto concerne la scelta di realizzare o meno
un impianto di termovalorizzazione dei rifiuti in Valle, faccio
presente che la Regione sta proseguendo il percorso avviato dalla
giunta precedente, che ha approvato lo studio comparativo e che con
questa approvazione ha definito una linea di indirizzo che vede
considerati congiuntamente la costruzione di un termovalorizzatore
con lo smantellamento della discarica di Brissogne. La modalità di
trattamento finale troverà la sua ragion d'essere nel quadro
generale determinato proprio con l'approvazione del piano regionale
rifiuti, di cui ho appena detto al punto precedente.
Président
- La parole au Conseiller Secrétaire
Tibaldi.
Tibaldi (PdL)
- Credo che le risposte a questa
interpellanza siano state più centrate rispetto a quella fatta
precedentemente, assessore Zublena, quindi la volta scorsa è stata
più sfuggente nel definire con una certa precisione, che oggi se
non è totale, colloca il bersaglio in un certo orizzonte.
In primis ci ha offerto una data, un periodo, che fino adesso
non era stato ancora definito, ovvero entro la primavera 2009
inizierà un percorso amministrativo, immagino commissioni
competenti e aula, per la ridefinizione del piano di gestione dei
rifiuti, e questo ci fa piacere perché questo piano chiede di
essere aggiornato e soprattutto il ciclo di smaltimento e
valorizzazione dei rifiuti deve essere ridefinito.
La seconda risposta anche questa è più precisa rispetto alle
precedenti che ha fornito nelle diverse occasioni di attività
ispettiva, che sono fioccate in quest'aula, perché conferma in
maniera precisa che la cosiddetta decisione della Giunta e del
Consiglio, dove si fa riferimento alla termovalorizzazione della
frazione non recuperabile, sarà uno dei contenuti del piano in fase
di predisposizione. Di questo ne siamo abbastanza convinti e l'idea
non ci dispiace, anche perché l'Europa avanzata ha già adottato
soluzioni di questo tipo. Dopo tutta questa mole di studi - lei si
è risentita quando noi abbiamo utilizzato il termine ennesimo - la
discarica di Brissogne penso che sia la più studiata d'Europa, è un
modello ormai scientifico perché qualsiasi tipo di rifiuto è stato
sminuzzato e analizzato sotto tutti i punti di vista. Credo che un
simposio internazionale si potrebbe organizzare piuttosto che a
Venezia qui ad Aosta, perché la discarica di Brissogne rischia di
essere uno degli ultimi esempi di questo tipo che esisteranno
ancora nel vecchio continente. Fatto questo, è auspicabile che si
superi questo modello di smaltimento che, come una direttiva UE del
giugno 2008 indica con precisione, individua nella discarica
l'ultima e marginale opzione, mentre secondo una gerarchia di
priorità in ordine al trattamento dei rifiuti ci sono prima la
riduzione, il riciclaggio, la prevenzione, la valorizzazione, il
conferimento in discarica; non vorremmo che la nostra regione si
cristallizzasse su un modello ormai superato, obsoleto e
abbandonato.
Per quanto riguarda la risposte, ne prendiamo atto, saremo
vigili nell'osservanza non solo dei termini ma anche dei contenuti
e l'aspetteremo in commissione con i relativi provvedimenti in
itinere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK