Consiglio Regionale della Valle d'Aosta - Oggetto del Consiglio n. 2255 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2255 del 22 febbraio 2012 - Resoconto
OGGETTO N. 2255/XIII - Nomina dei componenti e del Presidente
della Commissione consiliare speciale per l'esame del fenomeno
delle infiltrazioni mafiose in Valle d'Aosta.
Presidente
- Possiamo riprendere i lavori. Nel corso
della Conferenza dei Capigruppo convocata ieri mattina, i
Capigruppo hanno indicato, per quanto riguarda i componenti della
commissione, i Consiglieri Empereur, Lattanzi, La Torre, Salzone,
Emily Rini e, per l'opposizione, i Consiglieri Rigo e Bertin. È
rimasta in sospeso la questione del Presidente.
Pongo in votazione la composizione della commissione:
Consiglieri presenti, votanti e favorevoli: 35
Presidente
- Per quanto riguarda la Presidenza della
commissione ci sono delle proposte?
La parola al Consigliere Rosset.
Rosset (UV)
- Propongo, a nome della maggioranza, il
Capogruppo dell'Union Valdôtaine Diego Empereur.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Le groupe de ALPE tient évidemment particulièrement à cette
commission. Nous souhaitons que les travaux démarrent au plus tôt.
Nous aurions souhaité également un partage sur la charge de
Président, cela n'a pas été possible; nous estimons que le
Président de cette commission devrait avoir la capacité de bien
faire travailler les gens, d'avoir une certaine compétence même
dans la matière et donc, au nom de ALPE et du PD, je propose
Alberto Bertin et je demande la votation dans la cabine.
Presidente
- La parola al Consigliere Donzel.
Donzel (PD)
- Prenderemo parte a questa votazione con un
grosso rammarico, perché si è scelta la via dello scontro e non
quella del confronto. Credo che ci fossero le condizioni in
quest'aula di individuare persone che per competenza, per
sensibilità, per rapporti avrebbero avuto la possibilità di
rappresentare l'intero Consiglio regionale. E scusate se guardo
dalla parte della maggioranza, perché di solito in una famiglia chi
è il maggiore si assume spesso la responsabilità di convincere,
ragionare insieme a chi rappresenta, la componente minoritaria per
condurre a buon esito un obiettivo che tutti, fin dall'inizio,
avevamo dato come un obiettivo da conseguire collegialmente.
Insomma, abbiamo condiviso insieme di fare una commissione
speciale, e quello che non riesco a capire è che rispetto a questi
organismi, che hanno una funzione non di rappresentare una
maggioranza, una linea politica, ma di esercitare una funzione di
controllo, di vigilanza...qui non dobbiamo portare avanti il
programma che giustamente compete all'Esecutivo e la maggioranza lo
sostiene...il compito è quello di fare l'interesse dell'intero
Consiglio regionale. Quindi questa divaricazione, questa ostentata
volontà di imporre nelle commissioni speciali le stesse logiche che
attengono al confronto che è normale che ci sia se parliamo del
metrò, c'è un programma, c'è un esecutivo...ma qui non c'è nessun
esecutivo che deve realizzare nulla, qui dobbiamo creare un
organismo di controllo e di verifica che dobbiamo condividere tutti
assieme...allora, è possibile, vista la nostra totale disponibilità
a votare chiunque che non fosse anche del PD...posso dire in modo
sereno: non si poteva convenire su un nominativo?
A mio avviso c'è stata una volontà, di nuovo...un atteggiamento
duro ed impositivo che obbliga sempre a questi confronti, anche là
dove non si capisce che esigenza ci sia di manifestare questo
potere della maggioranza. Se diciamo che non c'è nulla di cui
preoccuparci, se diciamo che queste commissioni sono nate per una
legittima preoccupazione di tutti, ben venga un percorso sereno e
condiviso fra tutti! Invece questo non sta bene, e ogni volta
bisogna ribadire chi comanda, anche là dove non c'è nulla da
comandare! Immagino che poi questa commissione dovrà mettersi a
lavorare con tutt'altro spirito, a meno che non ci sia questo
spirito, e allora la volontà è tutt'altra, è una volontà di
esercitare su questa commissione chissà che controllo, che
vigilanza...come abbiamo già visto in altre istanze ed in altre
manifestazioni di cui parleremo più tardi...allora questo non ci
sta bene per niente!
Noi siamo trascinati in questa votazione con grandissimo
rammarico, perché si poteva tranquillamente trovare un'altra
soluzione e registro la totale indisponibilità della maggioranza,
che si è presa due settimane di tempo per ripresentarci esattamente
la stessa proposta. Allora, vi guardo in faccia: cosa ci avete
fatto girare per due settimane a vuoto? Potevate tranquillamente -
guardo anche gli amici della Stella Alpina - dirci:
non c'è
trippa per gatti
qua, nessun ragionamento! Invece riunioni
contro riunioni...per decidere che? La stessa cosa che avevate
deciso 15 giorni fa! E non vengo nel merito dei 15 giorni, che
qualcosa è successo, che avrebbe anche potuto farvi manifestare
qualche altra sensibilità nel frattempo, ma ciò non è stato. Quindi
da parte nostra il massimo rammarico per questo modo di procedere,
anche sulle tempistiche delle votazioni, al riguardo noi abbiamo
rappresentato più di una volta che avremmo di mal grado
partecipato, se non ci fosse stato un clima costruttivo. Non volete
creare questo clima costruttivo e me ne dispiace assai!
Presidente
- La parola al Consigliere Salzone.
Salzone (SA-UdC-VdA)
- Grazie Presidente. È evidente che
in qualche maniera ci sentiamo responsabili di questa che è stata
considerata dal collega Donzel una perdita di
tempo...obiettivamente 15 giorni sono 15 giorni.
Noi riteniamo che far politica sia anche mediazione. Sono fra
quelli che non sono convinti di avere sempre ragione, mi piace
confrontarmi, mi piace cercare di capire se qualcuno riesce a farmi
cambiare idea e sovente la cambio. Non ho nessun tipo di problema
ad affermarlo. Poi però possiamo anche dire che è comprensibile che
le opposizioni giochino il loro ruolo, facciano il loro mestiere; è
anche comprensibile che da parte delle opposizioni ci siano delle
richieste, peraltro legittime, come quella di presiedere una
commissione consiliare speciale come questa. In questi casi, però,
si intersecano una serie di problemi e di sensibilità diverse, si
cerca di capire se le soluzioni che si stanno cercando sono le
migliori e sovente non si valuta l'opportunità di una scelta, e
questo in politica è un limite.
Ciò che però non è comprensibile è ritenere che ci sia qualcosa
di dovuto, soprattutto se le leggi non lo prevedono e quando i
rapporti numerici fra maggioranza ed opposizione sono
stratosferici. Consentiteci di dire che nell'ambito delle diversità
di opinione e di opportunità è giusto che alla fine la maggioranza
in democrazia prevalga. Ma ciò che è ancora meno comprensibile è
svilire già in partenza un dibattito su un organismo speciale come
questo, che proprio per la sua particolarità dovrebbe abbattere i
muri della maggioranza e dell'opposizione e quindi ciò che li
separa. Per questo avevamo chiesto che non si fosse arrivati in
Consiglio con una doppia proposta: perché avevamo l'esigenza di far
capire alla gente che sul tema delle infiltrazioni mafiose in Valle
d'Aosta non ci saremmo divisi. Capisco che detto dall'opposizione
ha un senso e detto dalla maggioranza ne ha un altro, ma alla fine
pensateci bene, è sempre lo stesso, è una questione di opportunità
e di logica e poi è anche una questione di numeri, bisogna
accettarle in democrazia queste cose! Ma, anche qui, come al
solito, prevalgono i soliti giochini, ne prendo atto, non dico che
lo fa solo l'opposizione: il "teatrino della politica" viene alla
ribalta...mi sembrano tempi infausti per questo tipo di gioco!
Noi, di Stella Alpina, come è stato detto, avremo anche perso
una piccola battaglia che abbiamo cercato di fare, vi abbiamo fatto
perdere del tempo per 15 giorni...quello che non capirò mai è chi
vincerà!
Presidente
- La parola al Consigliere Louvin.
Louvin (ALPE)
- Grazie Presidente.
È doveroso, credo, da parte del nostro gruppo, dopo
l'introduzione da parte della collega Morelli di una proposta
assolutamente ragionevole ed anche congrua come quella del collega
Bertin, che si spende da anni - possiamo dire - sulla problematica
della legalità in Valle d'Aosta come candidato autorevole ed
assolutamente credibile, in uno spirito di sana collaborazione
all'interno del Consiglio regionale...è parso all'opposizione che
questa dovesse essere la normale proposta, non risposta, ma
proposta che, con assoluta tranquillità, senza sgomitare, senza
battere i pugni sul tavolo, le nostre forze politiche, il Partito
Democratico e ALPE, potevano mettere a disposizione di questo
Consiglio, per assolvere un ruolo che chiede misura, equilibrio,
anche fiducia, capacità di costruire fiducia all'interno di questa
commissione che stiamo varando oggi.
Se fosse vero quanto è appena stato detto, che si sono
dispiegate le armi della diplomazia e della mediazione...e devo
dare atto al collega Salzone di avere tentato questa prospettiva
sul piano personale, non sul piano ufficiale da parte della
maggioranza, per poter addivenire ad una proposta comune...la
collega Morelli mi confermava, pochi secondi fa, l'assenza di
qualsiasi proposta da parte della maggioranza in questi 15 giorni,
tanto all'interno degli organismi ufficiali del Consiglio che si
sono riuniti per parlare dell'argomento, quanto in altra sede, e
non ho motivo di dubitare della serietà della mia collega; dunque,
questa finestra di 15 giorni non è stata utilizzata nel modo che
avremmo ritenuto opportuno, per il quale sarebbe stato bello
spendere qualche giorno di tempo pur di raggiungere quel risultato.
Quindi "si va alla conta", come si suol dire, senza dubbi
sull'esito finale della conta, perché conosciamo i numeri
stratosferici, collega Salzone, che dividono una maggioranza di 27
componenti da una piccola - ma pensiamo robusta - opposizione di
soli 8 Consiglieri. Noi mettiamo sul tavolo questa nostra proposta
e credo di poter anticipare che, quale che sia l'esito della
votazione, porteremo i Consiglieri che ci rappresenteranno in
quella commissione, e tutti gli altri che credo dovranno portare il
loro contributo ai lavori di questa commissione faranno la loro
parte.
Rimane il rammarico, ma non che non ci sia stata disponibilità
da parte dell'opposizione a soluzioni diverse, bensì semplicemente
che ci sia stata una notifica a mezzo annuncio in aula consiliare
della proposta del Capogruppo dell'Union Valdôtaine come Presidente
di questa Commissione speciale, nella quale noi continuiamo a
riporre la più grande fiducia perché possa dare un risultato utile
in termini di prevenzione all'interno della nostra Regione rispetto
ai fenomeni della criminalità organizzata. Grazie.
Presidente
- Procediamo alla votazione. Comunico l'esito
della votazione:
Consiglieri presenti e votanti: trentacinque
Schede valide: trentaquattro
Schede bianche: due
Schede nulle: una
Hanno ottenuto voti:
Diego Empereur: ventitré
Alberto Bertin: nove
Presidente
- Proclamo eletto come Presidente della
Commissione speciale il Consigliere Diego Empereur.
Il Consiglio
Premesso che, con proprio provvedimento n. 2201/XIII in data
25 gennaio 2012, ha deliberato:
a) di costituire, ai sensi dell'articolo 21 del Regolamento
interno per il funzionamento del Consiglio regionale, una
Commissione consiliare speciale con l'incarico di:
- individuare i settori maggiormente esposti al rischio di
penetrazione mafiosa in Valle d'Aosta;
- stabilire opportuni raccordi operativi con analoghi
organismi già esistenti presso il Parlamento italiano, in altre
regioni e nell'ambito di enti locali;
- studiare e proporre pratiche amministrative e interventi
normativi che rafforzino significativamente il presidio nei
confronti di tali fenomeni malavitosi;
b) di stabilire che la Commissione stessa riferisca al
Consiglio in ordine all'andamento dei propri lavori entro il 30
giugno 2012, rimettendo al Presidente del Consiglio, entro il 31
ottobre 2012, una relazione conclusiva in cui saranno evidenziati
gli esiti del proprio operato;
c) di stabilire che la Commissione sia composta da 7
Consiglieri regionali, di cui 2 espressi dalla minoranza;
d) di assimilare la Commissione speciale alle Commissioni
permanenti del Consiglio e di investirla del potere di compiere
ogni attività utile al raggiungimento dei compiti affidati,
avvalendosi del supporto delle strutture amministrative del
Consiglio regionale e ricorrendo, se necessario, alla
collaborazione di esperti nelle materie relative al mandato
ricevuto, nominati dall'Ufficio di presidenza su proposta della
Commissione stessa;
e) di provvedere alla nomina dei componenti della Commissione
speciale e del suo Presidente nel corso della prima seduta utile
del Consiglio Valle;
Considerata la necessità di provvedere alla nomina dei
componenti e del Presidente della suddetta Commissione consiliare
speciale;
Visti gli articoli 18, 20 e 21 del Regolamento interno che
prevedono che i componenti della Commissione consiliare speciale
siano nominati con votazione palese, su proposta del Presidente del
Consiglio, sentita la Conferenza dei Capigruppo e che il Presidente
della stessa sia nominato dal Consiglio;
Vista la proposta della Conferenza dei Capigruppo riunitasi,
il giorno 21 febbraio 2012, ai sensi degli articoli 18, 20 e 21 del
Regolamento interno;
Dopo aver proceduto a votazioni separate e con gli esiti
soprariportati:
- con votazione palese sulle premesse dell'atto e sulla
composizione della Commissione;
- con votazione a schede segrete, al tavolo di votazione,
sulla nomina del Presidente della Commissione;
Visto il parere favorevole rilasciato dal Direttore della
Direzione Affari generali della Presidenza del Consiglio, ai sensi
dell'articolo 3, comma 4, della legge regionale 23 luglio 2010, n.
22, sulla legittimità della presente deliberazione;
Delibera
1) di nominare i Consiglieri Empereur, Salzone, La Torre,
Lattanzi, Emily Rini, Bertin e Rigo quali componenti della
Commissione consiliare speciale per l'esame del fenomeno delle
infiltrazioni mafiose in Valle d'Aosta;
2) di nominare il Consigliere Empereur quale Presidente della
suddetta Commissione consiliare speciale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK