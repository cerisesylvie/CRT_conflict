Consiglio Regionale della Valle d'Aosta - Oggetto del Consiglio n. 1589 del 8 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1589 del 8 giugno 2022 - Resoconto
OGGETTO N. 1589/XVI - Interrogazione: "Percorribilità
giuridica di un trasferimento finanziario a favore degli enti
locali finalizzato a coprire misure di facilitazione fiscale e/o
tariffaria a favore di attività produttive, commerciali e
famiglie".
Bertin (Presidente) -
Punto n. 11, risponde il Presidente
della Regione.
Lavevaz (UV) -
Con quest'interrogazione si chiede se sia
perseguibile, dal punto di vista legislativo, la definizione di una
forma di trasferimento finanziario a favore degli enti locali
destinato a coprire misure di facilitazione fiscale, tariffarie
eccetera.
È una questione di cui abbiamo parlato già diverse volte, anche
nelle ultime sedute del Consiglio aveva risposto il collega Marzi.
Confesso che non ho ben chiaro dove si voglia arrivare.
Ascolterò la replica, perché la risposta è ben nota al collega
Aggravi, come primo firmatario e anche agli altri. La questione è,
se vogliamo abbastanza, semplice, nel senso che la TOSAP o la COSAP
sono tributi locali per i quali - come abbiamo detto nello scorso
Consiglio - i Comuni hanno ampia facoltà di manovra, sicuramente
ogni Comune fa storia a sé, è inutile dirlo; non possiamo
immaginare che l'esenzione abbia gli stessi effetti in un Comune
turistico o in un Comune di media montagna dove ovviamente gli
impatti sarebbero completamente diversi.
Tornando invece all'oggetto dell'interrogazione, ossia "Se la
Regione possa avere facoltà giuridica e legislativa": ovviamente
sì, ma questo è evidente.
Ci sono due ordini di problemi: il primo è di ordine prettamente
finanziario, nel senso che questo riguarda una spesa corrente,
quindi è un problema di reperimento di risorse che non è banale con
le limitazioni che sappiamo esserci, con l'applicazione totale da
quest'anno del 118, quindi l'impossibilità di utilizzare per spese
correnti l'avanzo di Amministrazione, eccetera. Comunque, en bref,
la questione del reperimento delle risorse non è banale nel caso in
cui si volesse andare in questa direzione.
L'altro è di natura prettamente politica, nel senso che c'è da
chiedersi - ma non voglio andare oltre a quanto mi si chiede
nell'interrogazione - se questo possa essere in questo momento lo
strumento più opportuno di aiuto, ma, ripeto, questa è una
valutazione di ordine politico in un momento in cui probabilmente
le attività, almeno le nostre attività ricettive, sono totalmente
riprese, per fortuna di dehors ne vediamo tanti e li vediamo pieni,
in particolare ad Aosta, e questo fa molto piacere, fa ben sperare
per la stagione estiva.
Questa è una riflessione politica che esula un poco
dall'interrogazione ma, ripeto, non essendomi chiarissimo qual è lo
scopo della richiesta, mi è anche difficile fare delle
considerazioni più puntuali di quelle che ho fatto rispetto alla
richiesta che mi è stata posta.
Presidente -
Per la replica, consigliere Aggravi.
Aggravi (LEGA VDA) -
Cercherò di essere più chiaro e dare
anche qualche spunto più sul futuro, perché, vede,
quest'interrogazione, come lei giustamente ha detto, fa un po' il
paio- l'abbiamo anche citata - con una precedente iniziativa in
Consiglio, ma così anche di altre iniziative, e ne cito una su
tutte: la mozione portata in Consiglio comunale ad Aosta, discussa
nei primi giorni di maggio, riguardo appunto ai canoni tariffari;
una mozione che non ha avuto seguito ma che è stata utile per
parlare di un problema.
È ovvio che la nostra era un'iniziativa con una domanda che in
parte si rispondeva e che nascondeva, se vogliamo, forse più un
intendimento; ma è il principio che conta, ovvero l'obiettivo qual
è? Portare avanti una tematica. Non solo spot, non solo magari in
bilancio, non solo magari come chi si trova o si è trovato adesso
sulla Via di Damasco, e ben lo accoglieremo a braccia aperte quando
a Damasco finalmente arriverà, perché qualcuno si rende conto del
problema della tassazione un po', così, sulla base della necessità
politica.
Per noi questa è una battaglia che da sempre cerchiamo di
portare avanti, magari non con degli effetti che possono essere
enormemente significativi, non siamo un Parlamento nazionale,
almeno per ora, siamo un Parlamento regionale che ha delle limitate
competenze, ma in quelle limitate competenze si può ragionare, si
può cercare... e qui l'apertura voleva essere anche un po' quella
sul dibattito della riforma futura, se ci sarà, sugli enti locali e
sulla finanza locale, sulla possibilità anche di prevedere delle
logiche che vanno oltre un approccio solidaristico e redistributivo
delle risorse, ma che permetta, in maniera molto semplice, di
creare una parte di finanziamento, di fondi, che può essere
lasciata poi liberamente all'ente locale ad uso, per delle
facilitazioni di natura tariffaria o di natura fiscale.
Perché dico questo? Perché nessuno vuole toccare l'autonomia
degli enti locali che possono fare determinate scelte, al di là
della pandemia. Ci siamo purtroppo un po' ingessati, un po' tutti,
sulla situazione pandemica e pensiamo che queste facilitazioni, o
meglio, le abbiamo anche usate per necessità, un po' poco forse,
abbiamo preferito tanti bonus rispetto alle facilitazioni fiscali,
ma quello che volevamo portare avanti è un principio che, secondo
noi, deve essere battuto e portato avanti non soltanto nel momento
in cui ci può essere bisogno, ma in un dibattito più
complessivo.
Giustamente - e lo diceva lei stesso - c'è anche una questione
di opportunità politica che però io staccherei dal discorso
post-pandemico, speriamo post-crisi, ma in senso generale, perché -
lo diciamo, e l'abbiamo scritto anche nei nostri programmi - la
madre di tutte le battaglie è chiedere il meno possibile ai
cittadini rispetto ai servizi che vengono erogati.
Ovviamente tutto ha un costo. Lei parlava di reperimento di
risorse, indirettamente, quando noi parliamo di reperimento di
risorse, sappiamo che in realtà dobbiamo spostare delle risorse da
una parte all'altra, perché mi auguro che noi tutti pensiamo che la
tassazione non debba essere aumentata, almeno in linea generale;
poi c'è chi invece gode tantissimo nel momento in cui le imposte
vengono aumentate, soprattutto agli altri, ma questo è un altro
punto di vista.
Quello che noi crediamo e su cui bisogna ovviamente lavorare è
una diversa allocazione delle risorse e un diverso reperimento
delle risorse, proprio magari andando a identificare quegli spazi
di finanza non produttiva che può essere invece redistribuita e,
perché no, rivista all'interno di un intervento normativo - come fu
ed è la legge 48 che va a distribuire finanza locale - andando ad
aumentare anche quegli spazi di autonomia, a questo punto
impositiva, agli enti locali senza appesantire ancora di più quelle
che possono essere anche le mancate possibilità di un ente locale
che deve far fronte ad altre spese e quindi non può garantire
queste facilitazioni.
Come in tutte le cose, così come in politica, è la concorrenza
di ogni Amministrazione e di ogni Governo locale che poi farà le
sue scelte e lì sono di natura politica e ognuno di noi,
all'interno dei suoi ruoli, farà le scelte e sceglierà, anche in
questo caso, se utilizzare queste possibilità oppure no, però
quello è un altro discorso, quello che era importante era mantenere
il punto su quest'aspetto e su quello che noi crediamo da
sempre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK