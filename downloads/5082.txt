Consiglio Regionale della Valle d'Aosta - Oggetto del Consiglio n. 661 del 27 giugno 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 661 del 27 giugno 1984 - Resoconto
OGGETTO N. 661/VIII - RILIEVI DEI REVISORI DEI CONTI SULLA
GESTIONE AMMINISTRATIVA DELL'UNITA' SANITARIA LOCALE DELLA VALLE
D'AOSTA - (Interpellanza).
PRESIDENTE:
Do lettura dell'interpellanza presentata dal
Consigliere Aloisi.
INTERPELLANZA
VISTA
la sottoriportata lettera di diffida prot. n.
28/83 in data 5 ottobre 1983 inviata dai Signori Silvano Rubbo,
Raffale Ricco e Franco Pellissier, Revisori dei Conti dell'Unità
Sanitaria Locale della Valle d'Aosta:
"Il Collegio dei Revisori dei Conti
viste ed esaminate, nella sua seduta del 19 settembre 1983, le
deliberazioni del Comitato di gestione dell'Unità Sanitaria Locale
della Valle d'Aosta nn. 166 e 167 del 14 febbraio 1983, concernenti
la corresponsione al personale sanitario medico del presidio
ospedaliero di Aosta di un acconto sulle compartecipazioni
spettanti per prestazioni sanitarie effettuate nell'anno 1982;
dato atto che tali deliberazioni sono state annullate dalla
Commissione regionale di controllo con decreti nn. 4030 e 4029 del
22 marzo 1983;
constatato che, malgrado l'annullamento, alle deliberazioni è
stato dato corso in violazione delle norme di carattere generale di
cui all'art. 32 della legge regionale 22 dicembre 1980, n. 61 e
della norma specifica prevista dall'ultimo comma dell'art. 33 della
stessa legge;
visto l'ordine di servizio emesso dal Presidente del Comitato di
gestione in data 10 marzo 1983 (prot. n. 1309/7);
viste le precise responsabilità attribuibili all'amministratore
e ai responsabili dell'Ufficio di direzione, ai sensi dell'art. 48
della citata legge regionale;
viste anche le responsabilità attribuibili al titolare
dell'Ufficio economico-finanziario, ai sensi dell'art. 49;
visti gli artt. 50 e 51 della legge stessa;
rilevato che l'esenzione di responsabilità di cui all'ultimo
comma dell'art. 51, se può, pur con fondati dubbi, applicarsi a
carico dei dipendenti che hanno eseguito l'ordine di procedere ai
pagamenti di cui si tratta ma non esime gli amministratori e i
responsabili dell'Ufficio di direzione delle responsabilità
enunciate,
diffida
il Presidente del Comitato di gestione dell'U.S.L. e i
responsabili dell'Ufficio di direzione dell'U.S.L. a dare corso a
spese non preventivamente assunte con regolari deliberazioni
divenute esecutive;
invita
il titolare dell'Ufficio economico-finanziario a non dare corso
a pagamenti di spese conseguenti a deliberazioni non divenute
esecutive;
suggerisce
al Comitato di gestione di adottare, non oltre 30 giorni dalla
presente notifica, atto idoneo a sanare i pagamenti effettuati ai
sensi delle deliberazioni annullate di cui si tratta;
al coordinatore amministrativo di portare a conoscenza la
presente pronuncia ai responsabili dell'Ufficio di direzione".
In originale firmato da: il Presidente Silvano Rubbo e i membri
Raffaele Ricco e Franco Pellissier.
RAVVISATO
che già nella lettera soprariportata sono
stati evidenziati e denunciati diversi reati, sia amministrativi
che penali;
INTERPELLA
l'Assessore regionale competente per sapere:
se risponde al vero, in toto o in parte quanto riscontrato
dai Revisori dei Conti dell'Unità Sanitaria Locale della Valle
d'Aosta nella lettera prot. n. 28/83 del 5/10/83,
soprariportata;
quali provvedimenti l'Assessore e la Giunta intendono
adottare per ricondurre la gestione dell'Unità Sanitaria Locale
valdostana nei binari della correttezza amministrativa e nel
rispetto della vigente legislazione in materia sanitaria.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Ho preso spunto per questa interpellanza
da una lettera, prot. n. 28/83, del Collegio dei Revisori dei Conti
dell'U.S.L. che è stata indirizzata al Presidente del Comitato di
gestione dell'U.S.L., al Coordinatore Amministrativo dell'U.S.L.,
al Coordinatore Sanitario e al Responsabile del Servizio Economico
Finanziario dell'U.S.L.. In tale lettera, riportata
nell'interpellanza, sono stati riscontrati illeciti e violazioni
del regolamento dal Collegio dei Revisori dei Conti, che è composto
dal Presidente Silvano Rubbo, dal membro Raffaele Ricco e da un
altro membro che è Franco Pellissier.
La mia richiesta è la seguente: di fronte alle violazioni del
regolamento constatate da parte dei Revisori dei Conti dell'U.S.L.,
chiedo all'Assessore competente se ciò corrisponde al vero in che
misura e quali provvedimenti la Giunta intende adottare affinché lo
scorretto comportamento degli Amministratori dell'U.S.L. non debba
più verificarsi.
PRESIDENTE:
Ha chiesto la parola l'Assessore alla Sanità
ed Assistenza Sociale Marcoz; ne ha facoltà.
MARCOZ (U.V.):
L'interpellanza del Consigliere Aloisi è
identica all'interpellanza presentata nel mese di ottobre dal
Consigliere Baldassarre, che aveva avuto una risposta scritta
dall'allora Presidente della Giunta Andrione. Leggo la risposta,
che vale anche per il Consigliere Aloisi: "L'U.S.L. è espressione
dei Comuni, i quali eleggono i propri rappresentanti in seno
all'assemblea generale, la quale a sua volta elegge gli organi
esecutivi. Non compete quindi alla Regione intervenire per una
pretesa violazione di una norma contabile, tanto più che il
controllo contabile amministrativo è stato attribuito al Collegio
dei Revisori dei Conti, il quale nella fattispecie ha adottato un
atto su cui per rispetto delle competenze e dell'autonomia dei
singoli organi istituzionali non si reputa opportuno entrare nel
merito".
Aggiungo che, chiaramente, c'è stato questo "disguido" che è
stato segnalato all'Assessorato e mi risulta che il Comitato di
Gestione dell'U.S.L. si sia adeguato all'invito del Collegio dei
Revisori dei conti, adottando le delibere di sanatoria. Inoltre,
Consigliere Aloisi, non era sufficiente tamponare uno sbaglio fatto
e ho cercato di limare gli attriti che esistevano fra U.S.L. e
Assessorato. Da quattro o cinque mesi, posso affermarlo
pubblicamente, esiste un rapporto quotidiano di collaborazione tra
Assessorato e dirigenti dell'U.S.L.. Ho cercato di rabbonire gli
animi dei funzionari dei due servizi perchè la correttezza del
servizio sanitario dipende molto da come i due Enti si comportano.
E' inevitabile che se Regione e U.S.L. vanno di pari passo nelle
iniziative, i risultati saranno quelli che la gente si aspetta.
Quindi oggi come oggi posso affermare pubblicamente che i rapporti
fra funzionari dell'U.S.L., le cui varie provenienze comportavano
gravissimi inconvenienti, e funzionari della Regione sono buoni.
Questa è la strada che l'Assessorato ha intrapreso, quella della
comprensione e del continuo rapporto quotidiano tra i due Enti.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Io ringrazio l'Assessore per la sua
risposta e, se effettivamente le cose stanno come ci ha appena
detto, gli do atto del suo impegno e della sua volontà di risolvere
i problemi. Mi ritengo perciò soddisfatto della risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK