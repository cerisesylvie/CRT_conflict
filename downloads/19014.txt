Consiglio Regionale della Valle d'Aosta - Oggetto del Consiglio n. 2153 del 25 luglio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2153 del 25 luglio 2001 - Resoconto
OGGETTO N. 2153/XI Disegno di legge: "Modificazioni alla
legge regionale 7 dicembre 1993, n. 84 (Interventi regionali in
favore della ricerca, dello sviluppo e della qualità), da ultimo
modificata dalla legge regionale 18 aprile 2000, n. 11".
Articolo 1 (Integrazione all'articolo 8)
1. Dopo il comma 5 dell'articolo 8 della legge regionale 7
dicembre 1993, n. 84 (Interventi regionali in favore della ricerca,
dello sviluppo e della qualità), da ultimo sostituito dall'articolo
3 della legge regionale 18 aprile 2000, n. 11, è aggiunto il
seguente:
"5bis. I progetti di ricerca possono essere sviluppati
parzialmente all'esterno del territorio regionale per un periodo
massimo di 18 mesi, a condizione che la tecnologia acquisita sia
applicata nell'impresa, nel consorzio o nel centro di ricerca
richiedente il contributo per il completamento del progetto.".
Articolo 2 (Norma transitoria)
1. La disposizione di cui al comma 5bis dell'articolo 8 della
l.r. 84/1993, introdotto dall'articolo 1, si applica anche ai
progetti di ricerca presentati dopo l'entrata in vigore della l.r.
11/2000.
Président
Je rappelle que le projet de loi n° 121 a reçu
l’avis favorable à la majorité de la part de la
IV
ème
Commission du Conseil.
La parole au rapporteur, le Conseiller Praduroux.
Praduroux (UV)
Lo sviluppo del tessuto industriale
valdostano passa necessariamente attraverso la capacità di saper
proporre prodotti innovativi ricchi di contenuti tecnologici e in
grado di sostenere la sfida dei mercati.
Al fine di perseguire tale obiettivo è indispensabile poter
contare su investimenti nel settore della ricerca scientifica e
tecnologica, nella sperimentazione di nuove tecniche e di nuovi
materiali, investimenti che devono coinvolgere di pari passo anche
lo sviluppo e l'ottimizzazione delle risorse umane e funzionali
dell'azienda.
Ciò significa creare nuove opportunità per il personale puntando
sulla formazione con stages di conoscenza e di esperienza
all'esterno della Valle d'Aosta per incrementare l'allargamento
della conoscenza tecnologica all'interno del comparto industriale
valdostano.
Le ricadute in questo senso non possono che essere positive e in
grado di assicurare un innalzamento del livello di preparazione dei
tecnici, di migliorare la qualità e l'offerta della produzione, di
impiantare nuove linee di produzione tecnologicamente avanzate, di
favorire una mentalità più aperta e sensibile alla necessità di un
costante aggiornamento rispetto alla rapidità dell'evoluzione
tecnologica.
Il sostegno all'industria valdostana passa anche attraverso
provvedimenti che prevedono incentivi all'attività di ricerca
proprio in una Regione dove i centri di ricerca, per la logica dei
numeri ridotti, possono incontrare difficoltà di sviluppo. È quindi
importante offrire occasioni di ricerca innovativa che utilizzino
il confronto con le esperienze esterne.
Il disegno di legge n. 121 consente di compiere un passo avanti
in un settore delicato e nevralgico quale è appunto la ricerca. Non
solo sostegno ai centri di ricerca allestiti in loco, ma promozione
e sostegno per azioni mirate di ricerca presso altri centri
scientifici e industriali all'esterno del territorio regionale, con
esperienze utili per il personale tecnico e direttivo che dovrà poi
ritornare in Valle per operare nei vari settori industriali.
La legge regionale 7 dicembre 1993, n. 84, ha la finalità di
incentivare l'attività di ricerca e sviluppo di nuovi prodotti e
processi produttivi da parte delle imprese industriali.
La legge considera quali soggetti beneficiari: le imprese
industriali, i consorzi fra imprese industriali e i centri di
ricerca il cui capitale sia detenuto in misura non inferiore al 70
percento da imprese industriali.
La legge regionale 18 aprile 2000, n. 11 ha incluso appunto tra
i beneficiari anche i centri di ricerca.
Per attuare progetti di ricerca particolarmente complessi o nel
caso di strutture di ricerca di recente costituzione può essere
necessario un periodo di acquisizione di nuove conoscenze. In
questa fase le imprese possono avere l'esigenza di dover affrontare
spese per prestazioni di sviluppo tecnologico presso terzi o
prestazioni del personale dell'industria presso altre strutture
fuori della Valle d'Aosta. In tal modo è possibile per il soggetto
attuatore acquisire le competenze utili per sviluppare il
progetto.
In base al disegno di legge regionale n. 121 tali spese, anche
se effettuate all'esterno del territorio regionale, sono ammesse a
contributo purché le conoscenze così acquisite vengano applicate
nel soggetto che richiede lo stesso contributo per proseguire e
completare il progetto di ricerca.
Considerando le dimensioni necessariamente ridotte delle
strutture di ricerca delle imprese valdostane si comprende come sia
utile l'acquisizione di conoscenze anche mediante l'inserimento di
ricercatori in strutture esterne alla realtà valdostana.
Le spese devono riguardare un periodo di durata limitata (il
massimo è fissato in 18 mesi) al fine di incentivare il soggetto
attuatore ad accelerare il trasferimento delle conoscenze.
Il disegno di legge n. 121 stabilisce infatti all'articolo 1
l'integrazione dell'articolo 8 della legge n. 84 del 7 dicembre
1993 (sostituito dall'articolo 3 della legge regionale 18 aprile
2000, n. 11).
Con tale previsione sarà possibile sviluppare i progetti di
ricerca parzialmente all'esterno del territorio regionale per un
periodo massimo di 18 mesi a condizione che la tecnologia acquisita
sia applicata nell'impresa, nel consorzio o nel centro di ricerca
richiedente il contributo per il completamento del progetto. Tale
disposizione sarà applicata anche ai progetti di ricerca presentati
dopo l'entrata in vigore della legge regionale n. 11 del 2000, ai
quali si è ritenuto opportuno estendere i benefici del presente
disegno di legge.
Rispetto a quanto già stanziato in bilancio per il finanziamento
dell'articolo 8 della legge regionale n. 84/1993, il presente
disegno di legge non comporta maggiori spese.
Président
La discussion est ouverte.
La parole au Conseiller Tibaldi.
Tibaldi (FI)
Indubbiamente la ricerca, la qualità e lo
sviluppo sono fattori estremamente importanti per
l’economia e quindi anche per
l’economia valdostana ed è naturale che ci sia una
legge, come la legge n. 84/1993 e successive modificazioni, a
disciplinarne gli interventi.
La relazione del Consigliere Praduroux tuttavia non ha fornito
ulteriori lumi rispetto a quella allegata al disegno di legge, che
più che un disegno di legge potremmo chiamare leggina, perché?
Perché questa legge lascia delle incognite o meglio suscita delle
perplessità che non hanno avuto risposta né nella relazione del
Consigliere, né nel corso dell’esame in
commissione.
Si fa riferimento attraverso questo articolo di legge allo
sviluppo dei progetti di ricerca anche all’esterno
del territorio regionale, sviluppo che può essere effettuato
parzialmente. Cosa vuol dire parzialmente?
La parzialità è un concetto che, se prendiamo la scala da 0 a
100, va da 1 a 99; chi stabilisce qual è questo valore di
parzialità? Praticamente noi finanziamo, come Regione Valle
d’Aosta, progetti che possono essere effettuati al
di fuori del territorio regionale ma in che misura?
Questa legge non chiarisce essenzialmente quali sono le
"nicchie", le prospettive che si vogliono incentivare e che si
vogliono sviluppare.
Abbiamo inoltre degli esempi recenti che non depongono a favore
di quelle che sono le esperienze di ricerca finanziate in Valle
d’Aosta e l’Assessore lo sa perché
abbiamo presentato anche delle interpellanze a tale proposito.
Cito ad esempio la Viasystems, peraltro industria che è vicino
al luogo di residenza del Consigliere relatore, nei confronti della
quale la Regione ha impegnato 3,5 miliardi per un progetto di
ricerca finalizzato allo sviluppo e allo studio del "chip carrier",
settore della telefonia: un'esperienza pressoché fallimentare, per
non dire tale.
Erano previsti a fronte degli stanziamenti da parte della
Regione, delle assunzioni a regime. In realtà non ci sono state né
assunzioni né sviluppo, anzi, come corrispettivo, ci siamo visti
recapitare - se così si può dire - delle richieste di cassa
integrazione da parte dell’azienda.
Questo era un esempio. Pertanto questa legge dovrebbe anche
essere momento in cui si chiarisce da parte della Giunta regionale,
che è il proponente del disegno di legge, quali sono le finalità e
qual è la fotografia dell’intervento della Regione
nel settore della ricerca e della qualità dello sviluppo e quali
sono stati i risultati ottenuti. Invece no, il discorso viene
liquidato con poche righe contenute in una relazione e con qualche
parola in più esplicitata dal Consigliere relatore, che peraltro ha
parafrasato quanto scritto dall’Assessore, su quelli
che sono i contenuti di questi due articoli.
Allora, se i progetti di ricerca possono essere sviluppati
parzialmente, cosa significa parzialmente al di fuori del
territorio regionale? Non lo hanno spiegato né
l’Assessore né il relatore. Forse in aula possiamo
avere oggi una risposta più completa che ci illumini su questa
scelta.
Si fa poi riferimento ad un termine massimo di 18 mesi, periodo
di durata limitata entro il quale può essere formato il personale
presso altre strutture, presso altri centri di ricerca. Anche qui
con quale criterio sono stati scelti questi limiti temporali e non
altri? Noi stabiliamo per legge che in 18 mesi deve essere formata
una persona: potrebbe essere di più come potrebbe essere di
meno.
Ma soprattutto, come mai andiamo ad investire risorse
finanziarie della Valle d’Aosta per esperienze di
ricerca che non necessariamente devono avere sede in Valle? Allora
questa leggina, Assessore, cosa cela? A favore di chi e di quale
settore, se non di quale soggetto, oggi viene proposta e viene
adottata? È una legge che nel suo insieme stride un po' con quella
che è una sorta di politica protezionistica che è stata censurata
recentemente anche dalla Corte costituzionale in materia di appalti
di lavori pubblici.
La Corte costituzionale con una recente sentenza ha cassato un
articolo della legge n. 12/1996 perché riduceva la possibilità di
concedere appalti nell'edilizia ad esterni, favorendo le sole
imprese aventi la sede sociale o stabile organizzazione nella
nostra regione. Qui il ragionamento è diametralmente opposto: da un
protezionismo eccessivo andiamo ad un dispendio di risorse al di
fuori dei nostri confini. Un comportamento che potrebbe essere
anche interessante, ma dovremmo capire a quale fine, a vantaggio di
chi, per che cosa, viste le esperienze passate, fra le quali quella
della Viasystems.
I vostri interventi, e mi dispiace che il Consigliere Praduroux
non abbia approfondito la questione, non hanno fornito lumi in
materia. Auspichiamo che l’intervento
dell’Assessore, anche perché doveroso a questo
punto, ci possa dare qualche motivazione in più per giudicare
favorevolmente questo disegno di legge.
Président
D’autres conseillers en
discussion générale? La discussion est close.
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Premesso che per quanto riguarda la
ricerca credo che ci sia un totale consenso,
d’altronde la relazione del Consigliere Praduroux ha
illustrato le finalità e gli obiettivi della ricerca e direi che è
stata anche una relazione ampia rispetto a quella che è la
dimensione della legge, è vero che la ricerca rafforza un apparato
e un'azienda, ed è altrettanto vero che la ricerca non può mettere
un'azienda al riparo da crisi cicliche. Ora, Motorola, Nokia,
Ericsson, fanno ricerca, ma sappiamo tutti che questo è un settore
collegato alla telefonia che è in crisi, quindi eviterei di
collegare la questione della ricerca alle vicende congiunturali
della Viasystems che seguono logiche completamente diverse.
La legge che qui viene presentata è una legge molto sintetica e
di buon senso e spiego perché.
La ricerca è un metodo sperimentale e questo vale anche per
quanto riguarda gli aspetti di tipo legislativo, nel senso che con
il tempo si è verificata la necessità - proprio perché
all’interno della Regione non esistono centri di
ricerca (anzi l’ultima modifica, quella fatta nel
2000, è andata proprio nella direzione di costituire un centro di
ricerca in Valle, il Centro Dora, quello costituito presso la
Tecdis) - di poter addestrare il personale, siccome la legge sulla
ricerca finanzia oltre alla ricerca in senso stretto anche la
formazione, presso centri di ricerca esterni alla Valle per periodi
limitati in quanto, non essendoci un centro di ricerca in Valle, è
necessario ricorrere a quelli che ci sono
all’esterno. Nel "caso Dora" si è fatto ricorso ai
centri di ricerca della SGS Thompson.
In questo caso si è verificata la necessità, proprio per
rafforzare questo settore, di introdurre questa innovazione nella
legge stessa che ha una valenza immediata per quanto riguarda
questo centro di ricerca, ma ha una potenziale valenza anche per
altre iniziative che si intendessero creare in Valle.
Sicuramente non è intenzione dell’Amministrazione
regionale far sì che la ricerca si faccia
all’esterno della Regione tant’è che
si dice che la condizione è che la tecnologia acquisita venga
applicata nell'impresa e la condizione è appunto quella di avere
l’impresa con sede e unità operativa in Valle. Come
dicevo, è un provvedimento di buon senso rispetto?
(interruzione del Consigliere Tibaldi, fuori
microfono)
? dunque:
"I progetti possono essere sviluppati parzialmente
all’esterno del territorio regionale per un periodo
massimo di 18 mesi, a condizione che la tecnologia acquisita sia
applicata nell'impresa, nel consorzio, nel centro di ricerca
richiedente il contributo per il completamento del
progetto"
.
Siccome chi può chiedere il contributo è un'azienda che abbia
un'unità locale in Valle e voi sapete che il requisito della sede
sociale in Valle non è più possibile per le norme comunitarie sulla
concorrenza, qui si fa riferimento all'impresa richiedente che deve
avere un'unità locale nella nostra regione. Questo avviene per
tutte le norme che finanziano le imprese in Valle: vale per la
ricerca, vale per le incentivazioni nel settore industriale, nel
commercio, nel turismo e quant’altro, quindi questa
cautela c’è.
Si è verificata la necessità di fare questo provvedimento che,
come avete visto, non ha neanche una necessità di copertura di
spesa proprio perché l’entità della spesa è limitata
ed è coperta dagli stanziamenti che già ci sono, quindi non è
stravolgente dal punto di vista del principio.
È un'operazione che consente di portare avanti un progetto di
ricerca che già si è attivato in Regione, quindi diventa un
contributo a rafforzare il settore della ricerca che è un elemento
importante per l'impresa valdostana.
Président
On passe à l’examen de la loi
article par article.
Je soumets au vote l’article 1
er
:
Conseillers présents: 27
Votants: 24
Pour: 24
Abstentions: 3 (Frassy, Lattanzi, Tibaldi)
Le Conseil approuve.
Je soumets au vote l’article 2:
Conseillers présents: 28
Votants: 25
Pour: 25
Abstentions: 3 (Frassy, Lattanzi, Tibaldi)
Le Conseil approuve.
Je soumets au vote la loi dans son ensemble:
Conseillers présents: 28
Votants: 25
Pour: 25
Abstentions: 3 (Frassy, Lattanzi, Tibaldi)
Le Conseil approuve.
Sur cela nous levons notre séance en rappelant que nous sommes
convoqués en séance nocturne également et nos travaux reprendront à
21 heures.
La séance se termine à 20 heures 1.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK