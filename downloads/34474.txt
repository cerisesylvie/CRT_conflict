Consiglio Regionale della Valle d'Aosta - Oggetto del Consiglio n. 2243 del 22 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2243 del 22 febbraio 2012 - Resoconto
OGGETTO N. 2243/XIII - Interpellanza: "Valutazioni in merito
alle modalità attuative del sistema di interventi per favorire la
conciliazione dei tempi di vita e di lavoro".
Interpellanza
Vista la DGR 2675/2010 inerente alla "Approvazione della
scheda progetto da presentare al Ministero per le Pari Opportunità
per l'utilizzazione della somma di euro 92.700,00 assegnata alla
Regione Valle d'Aosta nell'ambito dell'intesa sui criteri di
ripartizione delle risorse, le finalità, le modalità attuative
nonché il monitoraggio del sistema di interventi per favorire la
conciliazione dei tempi di vita e di lavoro, sottoscritta nella
seduta del 29 aprile 2010";
Viste le DGR 3557/2010 e 1671/2011 relative all'approvazione
della bozza di convenzione e delle disposizioni applicative per
l'erogazione di un voucher per l'acquisto di servizi di
conciliazione vita familiare/lavoro;
Ricordato che la sperimentazione per l'erogazione di questo
nuovo strumento innovativo aveva la durata di un anno e che l'area
di intervento, selezionata in base a specifici studi, era quella
del Sub-ambito territoriale n. 4;
Richiamata la DGR 2956/2011 relativa all'approvazione della
richiesta di proroga di sei mesi della convenzione;
Richiamata la DGR 72/2012 con la quale si modificano le
disposizioni applicative estendendo l'area territoriale, sulla
quale effettuare la sperimentazione, a tutto il territorio
regionale;
Sottolineato che nella deliberazione sopra citata non sono
stati evidenziati i problemi, le ragioni che hanno di fatto indotto
l'Assessore competente a proporre alla Giunta regionale prima la
proroga e poi le modifiche alle disposizioni applicative al di là
del "considerato che nonostante siano pervenute molte richieste di
informazioni sul Servizio del voucher di conciliazione, ad oggi, è
limitato il numero di domande presentate e accolte per la
concessione del contributo";
tutto ciò premesso il sottoscritto Consigliere
regionale
Interpella
l'Assessore regionale competente per:
1) conoscere, con maggiori elementi, le problematiche che non
hanno consentito di raggiungere gli obiettivi stabiliti
inizialmente;
2) sapere quali sono le valutazioni, gli intendimenti, gli
accorgimenti messi in atto per dare piena attuazione al percorso
sperimentale di questo nuovo servizio per la conciliazione dei
tempi di vita e di lavoro.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie. La conciliazione fra i ruoli di madre
o padre oppure figlia o figlio, nuora o genero e quello di
lavoratrice e lavoratore non è una delle imprese più facili. La
società moderna, i ritmi di vita, la composizione dei nuclei
familiari, la riforma delle pensioni richiedono sempre più
strumenti, servizi, strutture utili a facilitare questo complesso
equilibrio dai diversi risvolti. Le politiche di conciliazione
tentano di dare risposte, cercando di organizzare, di innovare un
nuovo e diverso rapporto fra due dimensioni: quella lavorativa e
quella della cura, dell'assistenza, dell'educazione e, perché no,
del tempo libero, che hanno sempre scandito i tempi di vita
quotidiana sia femminili che maschili, ponendosi oltre la
dimensione strettamente assistenziale dell'intervento pubblico.
Credo però che le politiche di conciliazione, le sperimentazioni
come quella in atto o quelle promosse dall'Agenzia del lavoro
finanziata dal Fondo sociale europeo non possano essere intese solo
come strumenti per permettere alle donne o agli uomini, di svolgere
più ruoli, ma piuttosto come occasione per la nascita di nuovi
modelli di welfare, cui concorrono diversi attori, e come azioni
per facilitare il benessere organizzativo interno alle imprese
pubbliche e private.
Anche all'interno della pubblica amministrazione o delle
aziende, e in particolare a livello dirigenziale, infatti, deve
emergere una nuova consapevolezza: che il "benessere personale"
delle lavoratrici e dei lavoratori è portatore anche di maggiori e
migliori performance professionali. Ridurre l'assenteismo,
migliorare il reinserimento, offrire prospettive motivazionali
rappresentano per le imprese, private e pubbliche, vantaggi
competitivi. Le politiche di conciliazione quindi non devono essere
questione di un singolo Assessorato o questione che diventa utile
solo per utilizzare finanziamenti nazionali o europei, ma politica
integrata della comunità tutta. Certo, vanno bene le
sperimentazioni come questa in corso relativa ai voucher, ma spetta
alla pubblica amministrazione, nella sua interezza, al mondo del
lavoro, alle imprese, all'ente locale, alla società civile trovare
un piano di incontro che deve diventare progettualità, in grado di
coniugare interessi dei lavoratori e delle loro famiglie, dei
datori di lavoro, della collettività. Altrimenti le sperimentazioni
rimangono tali.
In Italia, permettetemi una considerazione di ordine generale,
c'è ancora un gigantesco lavoro culturale da fare per riequilibrare
la ripartizione dei carichi domestici e di cura. C'è ancora più da
fare per superare un modo arretrato e offensivo di presentare le
donne che non sta più nella realtà da tempo, ma che ancora
purtroppo è veicolato e riproposto, tanto per fare un esempio di
attualità dal Festival di Sanremo appena andato in onda. Qual è il
rapporto uomini-donne nella vita di tutti i giorni? Nel 2008-2009
(rapporto ISTAT) le donne svolgevano il 76,2 percento del lavoro
familiare, la quota era del 78 nel 2002 e dell'85 nel 1989 e nulla
lascia immaginare che la situazione sia nel frattempo sensibilmente
migliorata. L'indagine ci dice che per le donne il carico
aggiuntivo di fatica raggiungerebbe i 75 minuti in più al giorno. I
dati sulle coppie giovani per fortuna ci dicono una cosa diversa:
nei ragazzi è più radicato e nello stesso tempo è più forte la
consapevolezza che sia giusto condividere i compiti familiari.
Tornando alle premesse dell'interpellanza, abbiamo riassunto le
diverse tappe di questa sperimentazione; un iter lungo, che ha
dovuto fare i conti con ritardi, proroghe e modifiche sostanziali
del progetto originario. Vogliamo capire come mai; vogliamo capire
dall'Assessore Lanièce come questo sia potuto accadere, visto che
"il progetto e le procedure
- leggo dalla deliberazione n.
1671/2011 -
sono state definite con tutti gli Enti coinvolti e
che l'area di intervento che presenta le maggiori esigenze di
conciliazione, selezionata in base agli studi condotti in
precedenza, corrisponde al sub-ambito delle Comunità montana
Evançon, Mont Rose e Walser-Alta Valle del Lys"
. Lette queste
considerazioni ci siamo stupiti della nota contenuta nella
deliberazione n. 72/2012 (cito):
"Considerato che nonostante
siano pervenute molte richieste di informazioni sul servizio del
voucher di conciliazione, ad oggi è limitato il numero di domande
presentate e accolte per la concessione del contributo; ritenuto
opportuno quindi proporre l'estensione dell'area territoriale sulla
quale effettuare la sperimentazione, inizialmente, riservata al
sub-ambito territoriale n. 4, a tutto il territorio
regionale..."
. Francamente sono stupito e un po' sconcertato:
non era stata condotta per tempo una campagna informativa? - così
mi sembrava dalla lettura delle deliberazioni -, non era l'area
considerata quella dove esisteva maggiormente l'esigenza di
conciliazione? Gli studi non indicavano lì il terreno favorevole
per la sperimentazione? Come si può, mi chiedo, trattandosi di una
sperimentazione studiata a tavolino, cambiare di punto in bianco la
zona considerata in precedenza? Ma che sperimentazione è? Ecco
quindi che, come è scritto nell'interpellanza, vogliamo conoscere
con maggiori elementi per capire, perché ci interessano le
sperimentazioni, lo abbiamo detto prima, le semplici note prima
lette, le problematiche che non hanno consentito di raggiungere gli
obiettivi stabiliti inizialmente e vogliamo sapere quali sono
adesso le valutazioni, gli intendimenti, gli accorgimenti messi in
atto per dare piena attuazione al percorso sperimentale di questo
nuovo servizio per la conciliazione dei tempi di vita e di
lavoro.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Una breve premessa per ricordare di cosa si tratta. Il voucher
di conciliazione è un contributo che permette ai cittadini di
conciliare i tempi di vita e di lavoro, servendosi dell'aiuto di
persone di fiducia che assistano i familiari, mentre i richiedenti
sono occupati. I destinatari sono in modo particolare donne,
dipendenti, libere professioniste iscritte alla gestione separata
dell'INPS o disoccupate, inoccupate frequentanti i corsi di
formazione o riqualifica, che abbiano responsabilità di cura nei
confronti di minori fino a 13 anni disabili o anziani non
autosufficienti. L'entità del voucher può arrivare ad un massimo di
2.000 euro che saranno erogati al termine del progetto a fronte di
spese effettivamente sostenute. Il nucleo familiare deve possedere
una situazione economico-patrimoniale dichiarata (IRSE) non
superiore a 25.000 euro. Considerato che i fondi disponibili, pari
a 92.000 euro, stanziati dalla Presidenza del Consiglio dei
ministri, rappresentano un importo limitato distribuiti a circa 45
famiglie, qualora richiedenti il massimo importo di 2.000 euro, si
è ritenuto opportuno circoscrivere un'area di intervento
coincidente con il territorio a media intensità abitativa
particolarmente provato dalla crisi economica e con un tasso di
immigrazione ed esclusione sociale piuttosto elevato, come si
evince dai dati emersi durante la ricerca sui fabbisogni effettuati
dal piano di zona e aggiornata con i nostri recenti rilevamenti,
così si era identificato il distretto n. 4.
Per pubblicizzare la proposta, sono stati organizzati a Verrès e
Donnas due incontri con la popolazione da parte del sottoscritto e
dei tecnici competenti, quindi sono stati informati i servizi
sociali, i rappresentanti degli enti locali e del terzo settore
operanti nel sub-ambito territoriale n. 4. Il dépliant informativo
è stato predisposto dagli uffici regionali e diffuso attraverso i
centri per l'impiego, il trasferimento effettivo dei fondi da parte
del Dipartimento per le pari opportunità è avvenuto solo a ridosso
dell'estate, quindi si è stabilito che il servizio per la
concessione del voucher di conciliazione diventasse operativo a
partire dal 15 settembre 2011. Nonostante l'impegno promozionale in
questi mesi, sono pervenute molte richieste di informazione, ma
poche domande di assegnazione del voucher, perché, in base a quanto
approvato dalla Presidenza del Consiglio dei ministri, il
contributo è rivolto ad un target di persone in possesso di precisi
requisiti: essere lavoratori, in particolare donne, o in cassa
integrazione e in fase di riqualificazione professionale, essere
disponibili a formalizzare l'azione di fiducia con soggetti terzi
che assistono bambini e anziani disabili anche per poche ore al
giorno.
Dal momento che si sono registrate molte richieste provenienti
da zone non comprese in un primo tempo dalla sperimentazione, si è
deciso di estendere il servizio a tutti gli ambiti della regione.
Il rilancio dell'iniziativa con estensione a tutto il territorio
regionale è partito con un'intervista televisiva recentemente
rilasciata dagli uffici competenti alla RAI, a seguito della quale
sono pervenute alla Direzione politiche sociali molte richieste di
informazione e un sensibile incremento delle domande presentate,
comprensibili di un sintetico progetto che descrive le specifiche
esigenze di conciliazione della famiglia richiedente. I servizi
sociali del territorio, gli assistenti di quartiere di Aosta, già
operanti nelle aree scelte durante la sperimentazione del nuovo
servizio, l'ufficio di piano e i gruppi tecnici di piano di zona
sono stati informati dell'estensione del servizio e invitati a
promuoverlo presso la cittadinanza valdostana. Il sito
dell'Amministrazione è stato aggiornato con un richiamo sulla
home page
, mentre è prevista una nuova distribuzione di
materiale informativo su tutto il territorio regionale.
Il Ministero ha appena comunicato alla Direzione politiche
sociali che è intenzione del neo Ministro rifinanziare le misure di
conciliazione anche per il 2012, sebbene non si conosca ancora né
l'importo complessivo, né quello assegnato alla nostra Regione.
Sulla base dei risultati della sperimentazione, l'Assessorato
porterà avanti questa tipologia di intervento flessibile e
personalizzabile sulle esigenze della singola famiglia, oppure
implementerà le misure di conciliazione già consolidate da anni sia
a favore della prima infanzia, che della non autosufficienza adulta
e anziana. Questo era il percorso, chiaramente condivido con il
collega Rigo che non è il voucher di conciliazione in sé che
risolve il problema della conciliazione delle donne, lo abbiamo
anche ricordato nel presentare tale misura. Quello di cui si è
preso atto è che non ci sembrava corretto insistere ulteriormente
su una zona che non aveva risposto in pieno...quindi mettere a
disposizione di tutte le donne che avevano bisogno nella nostra
regione di questa iniziativa la possibilità di accedere.
La mia considerazione personale è che abbiamo un servizio per la
prima infanzia capillare e ben distribuito sul territorio che
permette di dare già una buona risposta. Tutta la normativa nuova
sull'assegno alla famiglia per la cura dei disabili e degli anziani
ha dato un ulteriore impulso alle famiglie di poter usufruire di
questa misura, quindi prendendo atto...c'era un'iniziale
diffidenza... abbiamo deciso di diffonderla a tutta la regione, poi
con l'ultima volontà del Ministero di rifinanziare possiamo
ripartire dall'inizio e continuare su tutto il territorio
regionale. Questi sono i passaggi che sono stati fatti.
Presidente
- La parola al Consigliere Segretario
Rigo.
Rigo (PD)
- Grazie. Ho ascoltato con attenzione
l'Assessore Lanièce ma, sinceramente, devo dire che non ha fugato
tutte le perplessità, anche se è stato molto serio e corretto nelle
risposte. Già ad ottobre 2010, nel corso della discussione di
un'interpellanza proprio su questa manifestazione, espressi i miei
dubbi sulla scelta del voucher, sulle modalità e sulle procedure
che hanno ancora di più irrigidito quelle nazionali. Trattandosi di
una sperimentazione, mi sembrava che fossero stati messi troppi
paletti.
"Mi piacerebbe
- dicevo allora -
che questo
progetto non rimanesse chiuso in un ufficio dell'Assessorato o che
fosse occasione di dibattito solo fra gli addetti ai lavori"
e
l'elenco che mi ha fatto l'Assessore va proprio in questa
direzione. Speravo in un coinvolgimento più plurale dell'Agenzia
del lavoro ad esempio, che ha maturato esperienza sul campo nel
settore delle politiche di conciliazione. L'anno scorso,
nell'ambito delle attività previste dal Fondo sociale europeo,
l'Agenzia del lavoro ha presentato specifici bandi di conciliazione
per una disponibilità finanziaria di 800.000 euro, non 92.000;
quest'anno forse saranno di più. Il risultato è stato finora di 33
progetti presentati, 26 approvati di cui 2 da enti di formazione ed
hanno partecipato 16 Comuni e 8 Comunità montane. Speravo in un
coinvolgimento della Consulta regionale per le pari opportunità,
perché reputo strumento indispensabile per un'azione...
(interruzione dell'Assessore Albert Lanièce, fuori
microfono)
...per un'azione culturale su tutto il territorio, in un
coinvolgimento degli uffici della Consigliera regionale di parità
per le sue competenze, ma anche degli uffici dell'Amministrazione
regionale, ad esempio quello del personale, che sovrintende alle
problematiche di conciliazione, invece non ne sanno nulla se non
quello che appare sui giornali...o perché il coordinatore è
Assessore di un Comune.
Vede, Assessore, il problema non è solo spendere bene i soldi a
disposizione, ma, come ho detto nell'intervento introduttivo, è
come far nascere dalle sperimentazioni politiche integrate proprio
per rispondere alle sue perplessità e alle sue preoccupazioni. Sono
convinto che la conciliazione dei tempi di vita e di lavoro dovrà
diventare tema centrale dell'agenda politica in una società di
forte cambiamento, in particolare per l'Amministrazione regionale.
E perché ciò avvenga credo necessario che le politiche di
conciliazione, anche e a maggior ragione quelle sperimentali,
dovrebbero far capo alla struttura regionale competente in materia
di programmazione e gestione delle politiche del lavoro e della
formazione professionale non per togliere una competenza, ma per
aggiungere un soggetto ad una sperimentazione.
Le chiedo, Presidente Rollandin, di trovare il tempo per un
confronto fra l'Assessorato, l'Agenzia del lavoro e gli uffici del
personale per vedere se il Dipartimento politiche del lavoro e
della formazione può sostenere nel futuro e agevolare un piano
regionale per le politiche di conciliazione. Non facciamone 40 e
poi ne inseguiamo male 35! Se è così, vedrei bene l'integrazione
della legge n. 7/2003, inserendo fra le disposizioni - e non solo
un accenno, perché c'è un rigo riferito alle politiche di
conciliazione - quella riferita a questo strumento, importante per
il futuro lavorativo delle valdostane e dei valdostani.
Credo che abbiamo bisogno di un contenitore non creandone altri,
ma ce l'abbiamo già...che possa insieme valutare le sue
preoccupazioni...come mai non ha funzionato, perché abbiamo messo
in campo delle risorse finanziarie che non sono andate a buon fine?
Perché ci sono tante richieste di informazioni, ma poche domande?
Chiediamoci questo, allarghiamo il confronto a tutti coloro che
potrebbero darci una risposta. Ritengo che valutare e sostenere e
diffondere questo modo di coniugare lavoro e famiglia sarà per noi
un'esigenza fondamentale, ma anche una risorsa economica, un
cambiamento del welfare e delle politiche sociali. Attendo quindi
le vostre riflessioni. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK