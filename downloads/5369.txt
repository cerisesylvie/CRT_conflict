Consiglio Regionale della Valle d'Aosta - Oggetto del Consiglio n. 261 del 21 aprile 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 261 del 21 aprile 1983 - Resoconto
OGGETTO N. 261/VII - DISEGNO DI LEGGE CONCERNENTE:
CONCESSIONE ALL'ENTE NAZIONALE PER L'ENERGIA ELETTRICA DI UN
PRESTITO PER LAVORI DI PUBBLICO INTERESSE.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Si tratta della concretizzazione
formale dell'accordo avuto con l'ENEL per il trasferimento del
Gruppo impianti a Châtillon. La somma di 2,5 miliardi prestata per
vent'anni è parzialmente rimborsabile con fornitura di energia.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Il nostro Gruppo è nel complesso
favorevole al provvedimento, però intende sottolineare due aspetti
del problema e proporre un emendamento.
Il primo aspetto riguarda i rapporti fra Regione e ENEL: si fa
un prestito all'ENEL in cambio di un intervento che questo Ente
opera a favore della Regione, trasferendo il gruppo impianti a
Châtillon. Rimane però il fatto che come Regione eroghiamo un
prestito all'ENEL, ed intendo sottolinearlo dal punto di vista
politico, perchè a volte si dice la Regione non deve sostituirsi
allo Stato. In questo caso, addirittura, diamo un finanziamento
all'Ente che ha il monopolio della produzione di energia elettrica
nel nostro paese, perchè questo Ente ha difficoltà di gestione, per
varie ragioni. La considerazione che ne viene fuori è che in questi
casi non sempre ci comportiamo nello stesso modo.
La seconda considerazione è che ci si deve avvalere di queste
facilitazioni che diamo all'Ente per garantire il mantenimento
dell'occupazione nella Regione. In seguito al processo di
automazione, una serie di centraline vengono praticamente
controllate con pochissimo personale. Nel giro di alcuni anni è
diminuito di ca. 200 persone il numero degli addetti ENEL in Valle
d'Aosta. Credo che i rapporti stabiliti fra la Regione e l'ENEL
dovrebbero consentirci di tenere sotto il nostro controllo il
mantenimento dell'occupazione; cioè l'ENEL, in cambio di queste
facilitazioni dovrebbe prendere degli impegni per mantenere gli
attuali occupati ed anche determinati livelli di occupazione.
La terza osservazione concerne l'articolo 2, nel quali si dice
che la Regio ne può compensare il prestito mediante lo sconto delle
fatture che l'ENEL dovrebbe fare alla Regione o a altri Enti locali
finanziati dalla Regione. Il termine "Enti locali finanziati dalla
Regione" forse è un po' ambiguo; il mio emendamento chiede che la
scelta degli Enti locali a cui non far pagare la bolletta Enel sia
fatta dalla Giunta regionale, sentita la Commissione Affari
Generali del Consiglio regionale, per avere anche l'opinione del
Consiglio nella scelta degli Enti locali.
PRESIDENTE
: Ha chiesto di parlare il Vice-Presidente
Faval, ne ha facoltà.
FAVAL - (U.V.):
Per quanto riguarda le obiezioni
sollevate dal Consigliere Mafrica circa l'atteggiamento della
Regione nei confronti dell'ENEL, va chiarito - ma d'altra parte
penso che il Consigliere Mafrica ne sia al corrente perchè fa parte
della Commissione Energia che ha trattato questo problema - che non
si tratta di un favore che l'ENEL fa alla Regione, ma si tratta di
compensare ciò che l'ENEL non ha fatto nel 1962-63 quando è nata,
perchè sappiamo tutti che il Gruppo impianti gestisce una
produzione che al 90% avviene sul territorio della Valle d'Aosta,
ed è stato posto al di fuori dei confini della Valle d'Aosta.
Quindi già all'epoca è stata sottratta una grossa fetta di
occupazione alla Valle d'Aosta. Il Consigliere Mafrica sa
altrettanto bene che la trattativa è andata avanti per riuscire non
solo a compensare quanto non era stato fatto allora, ma quanto si
sta facendo adesso. Sa inoltre che come Regione non possiamo
opporci all'automazione, perchè questa comporta una diminuzione dei
costi di produzione da parte dell'Ente nazionale preposto alla
produzione di energia.
Va anche sottolineato che per quanto riguarda l'operazione di
diminuzione dei posti di lavoro in conseguenza alla automazione, la
Regione è intervenuta. Abbiamo ottenuto, per esempio, che nella
Valle del Lys non avvenisse la riduzione degli attuali 24 posti
occupati, ad otto, prevista nel giro di un anno; quindi quest' anno
si sarebbe dovuto procedere in questo seri so. Abbi amo ottenuto
invece che venissero mantenuti gli attuali posti di lavoro e che
non venissero ricoperti mano a mano che questi verranno liberati
dalle persone che andranno in pensione.
Il P.C.I. spesso rimprovera alla Giunta regionale di non
intervenire abbastanza concretamente ed efficacemente per il
mantenimento degli attuali livelli occupazionali; la Regione adesso
interviene con una formula abbastanza particolare e mi pare che
abbia dimostrato in questa trattativa anche quella fantasia che è
necessaria per trovare soluzioni a dei problemi che ci sembrano
insormontabili. Sappiamo tutti che l'ENEL non ha il denaro, ma poi
abbiamo l'interesse ad avere in Valle d'Aosta la direzione del
gruppo impianti non solo per i motivi detti prima, cioè una
compensazione dei posti di lavoro, ma anche per avere dei posti di
lavoro di una certa qualità ed inoltre per l'attività indotta, che
pare rappresenti qualcosa come oltre 100 milioni al mese, il che
all'anno significa oltre un miliardo di lire.
Se teniamo conto solo di questo aspetto, abbiamo già compensato
in meno di due anni il prestito che facciamo. Il prestito spesso
avviene in termini favorevoli per quanto riguarda la Regione; si
tratta di recuperare l'energia e sappiamo tutti quanto questa sia
importante e quanto sia cara. Quindi rispetto a questa obiezione
credo proprio che la Giunta abbia agito nel migliore dei modi.
Per quanto riguarda l'art. 2 si dice da parte del Consigliere
Mafrica che è generico: è stato volutamente inserito in modo
generico perchè si voleva mantenere la possibilità, da parte della
Giunta regionale, di intervenire a favore di Comuni o altri Enti
che negli anni a venire si presenteranno più deficitari e
presenteranno maggiori difficoltà in questo settore. Ecco perchè ci
era sembrato che in convenzione non fosse utile stabilire
preventivamente quali dovessero essere, in modo da consentire
quell'agilità e flessibilità necessaria ad intervenire dove è
effettivamente necessario. Per quanto riguarda la richiesta di
sentire la Commissione Affari Generali, secondo me non ci sono
problemi.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Probabilmente il Consigliere Faval
usa per i suoi argomenti dei modi di dire che a volte non sono
quelli più adatti. Credo di non poter essere richiamato, in quanto
a serietà, dal Consigliere Faval.
Il discorso sulla direzione impianti che ha fatto il Consigliere
Faval è giusto; infatti è stato il lavoro unitario della
Commissione Energia, l'incontro con il Presidente dell'ENEL a
portare a questo risultato. Già da una decina d'anni si stava
discutendo del trasferimento della direzione impianti, credo che
l'azione unitaria del Consiglio abbia convinto anche gli organismi
dirigenti dell'ENEL che la cosa era opportuna.
Non sono invece convinto che abbiamo fatto tutto il possibile
nella direzione di avere una maggiore tutela dell'occupazione nel
settore ENEL e mi ero fatto portavoce di richieste provenienti dai
Sindacati, i quali affermano che è vero che per alcune centrali il
processo di automazione va avanti e gli organici previsti sono
quelli che devono fare i conti con la modernizzazione dei processi,
ma in altri casi si tratta di organico non adeguato, quindi
bisognerebbe probabilmente riprendere, come avevamo fatto alcuni
anni fa, il discorso complessivo dell'occupazione ENEL in Valle
d'Aosta e verificare puntualmente se per esempio oltre che per la
produzione, anche per la distribuzione gli organici sono
sufficienti, perchè ci sono lamentele ed a volte dei ritardi di
interventi dell'ENEL in casi di guasti. Quindi è la proposta di un
esame che deve essere fatto proprio per tenere conto di queste
osservazioni, di provenienza sindacale.
Ho presentato l'emendamento, se viene accolto credo che aiuterà
la Giunta a fare una scelta oculata nei Comuni da favorire per
mancato pagamento delle bollette.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
Non abbiamo nessuna difficoltà ad
accogliere l'emendamento in questione; bisogna dire d'altra parte
che potrebbero non essere dei Comuni, dovrebbero essere Direzioni
didattiche, che poi finiscono per ricadere sulle finanze pubbliche,
e che infine, visto che è probabile che per i prossimi anni si
continui ad avere una finanza locale dissestata, visto che la
Regione interviene già a favore dei Comuni, se interviene in questa
forma non interverrà nell'altra. Comunque sentiremo la Commissione
Affari Generali in questa materia.
Per quanto riguarda invece il problema di fondo sollevato
sull'occupazione ENEL, riteniamo che non sia opportuno trasformare
gli Enti pubblici in Enti assistenziali, cosa che con la legge in
questione, a partire da una certa latitudine, è stata fatta, con i
risultati che conosciamo. Di conseguenza là dove è provato - e
bisogna portare delle cifre - che ci potrebbe essere un'occupazione
superiore, possiamo anche intervenire: ma la prima cosa da fare da
parte dell'ENEL per poter affrontare i suoi compiti, ivi compresi
quello del vettoriamento e dell'onere di distribuzione, è di avere
un bilancio che non sia disastrato. E' chiaro che chi si trova in
quelle condizioni fa delle economie qualche volta anche
sbagliate.
PRESIDENTE:
Ha chiesto di parlare il Vice-Presidente
Mappelli, ne ha facoltà.
MAPPELLI - (D.C.):
Prendo la parola per dare atto che è
stato fatto un buon lavoro. Se ripensiamo a quando la Commissione,
con i rappresentanti di tutti i movimenti di questa Assemblea e i
nostri parlamentari, ha avuto l'incontro con il Presidente
Corbellini a Roma, e alle posizioni abbastanza rigide da parte
dell'allora Direttore, Prof. Genesio, dobbiamo riconoscere che
questo risultato è buono. Già in quella sede, da ambo le parti, era
stata sottolineata la necessità, per ragioni anche di buon senso,
che in Valle d'Aosta ci fosse il gruppo impianti. Questo è
avvenuto, diamo atto del buon lavoro fatto dal Consigliere Faval e
dalla Giunta per addivenire a questo risultato. Vi sono alcuni
altri problemi che coloro che saranno ancora presenti in questa
assemblea nel prossimo futuro, dovranno affrontare senza titubanze;
ivi compreso quello occupazionale. E' indubbio che all'ENEL, anche
se non deve essere un ospizio di carità, non ci pensano due volte
quando si tratta di togliere posti di lavoro.
Questo, in certe vallate, significa togliere quel pò di respiro
economico e sociale a certi nostri villaggi di media e alta
montagna. Terremo certo sott'occhio, con molta attenzione, quelli
che sono i programmi futuri da parte del l'ENEL. Accenno solo, ma
anche qui con forte accento, alla necessità da parte di questo
Consiglio, della Giunta ed in particolar modo dell'Assessore
all'Industria, di seguire attentamente gli sviluppi di quelle che
possono essere le prese di posizione da parte dell'ENEL nei
confronti delle centrali ex Cogne. Occorre essere molto attenti ai
risvolti di eventuali acquisizioni di diritti e di forme giuridiche
per l'acquisto di queste centrali, senza nuocere a quella che è
l'occupazione sia degli impianti elettrici che soprattutto
occupazione e costi di produzione da parte della Nazionale Cogne
(parlo di Nazionale Cogne: esco un po' dal seminato per dire che
fino a quando ci sarà lo stabilimento di Aosta, per quanto riguarda
la mia persona, sarà bene che la chiamiamo Nazionale Cogne; se poi
qualcuno, per ragioni commerciali, vicino alla Nazionale Cogne
aggiungerà delle sigle come Nuova Sias, è un altro discorso).
Riepilogando, innanzitutto vi è stata da parte della
Commissione, del suo Presidente in sede nazionale, una pressione
affinchè si seguisse e si modificassero certi criteri per gestire
l'energia nella nostra Regione, ed il risultato conseguito è stato
ottimo. Il secondo stadio che riguarda il prossimo futuro, sarà
quello di vedere la questione occupazionale e soprattutto, mi
ripeto, di seguire attentamente quelle che sono da parte dell'ENEL
le prese di posizione per l'acquisizione dei diritti sulle centrali
della nazionale Cogne. Qui richiamo l'attenzione del Presidente
della Giunta e dell'Assessore all'Industria affinchè non ci
troviamo in serie difficoltà occupazionali per gli addetti alla
produzione degli impianti elettrici, soprattutto per quanto
riguarda i costi di produzione dello stabilimento Cogne.
PRESIDENTE:
Passiamo all'esame dell'articolato. Do
lettura dell'art. 1.
ART. 1
La Regione Valle d'Aosta è autorizzata a concedere all'Ente
nazionale per l'Energia elettrica (ENEL) un prestito di lire due
miliardi e duecentomilioni necessari per La realizzazione della
sede degli Uffici della direzione del Gruppo impianti ENEL nonchè
il trasferimento dell'attuale sede da Ivrea (Torino) a Châtillon
(Valle d'Aosta).
Il prestito è concesso alle seguenti condizioni:
durata anni venti;
tasso di interesse 13% annuo;
ammortamento in rate bimestrali constanti
posticipate.
PRESIDENTE:
Metto in approvazione l'articolo 1:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità.
PRESIDENTE
: Do lettura dell'art. 2.
ART. 2
La Regione è autorizzata a compensare le rate di ammortamento
del prestito di cui al precedente articolo 1, con gli importi delle
fatture che l'ENEL emetterà a fronte dei consumi di energia
elettrica da parte degli uffici regionali o di enti locali
finanziati dalla Regione.
PRESIDENTE
: All'art. 2 vi è l'emendamento proposto dal
Consigliere Mafrica di cui do lettura:
"La scelta degli Enti locali di cui al comma precedente sarà
effettuata dalla Giunta regionale, sentita la Commissione Affari
Generali del Consiglio regionale".
Lo metto in approvazione:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità.
PRESIDENTE
: Metto in approvazione l'articolo 2 nel testo
così emendato:
ART.
2
La Regione è autorizzata a compensare le rate di ammortamento
del prestito di cui al precedente articolo 1, con gli importi delle
fatture che l'ENEL emetterà a fronte dei consumi di energia
elettrica da parte degli uffici regionali o di enti locali
finanziati dalla Regione.
La scelta degli Enti locali di cui al comma precedente sarà
effettuata dalla Giunta regionale, sentita la Commissione Affari
Generali del Consiglio regionale.
ESITO DELLA VOTAZIONE
Presenti votanti e favorevoli 23
Il Consiglio approva all'unanimità
PRESIDENTE:
Do lettura de11'art. 3.
ART. 3
L'onere di lire 2.200.000.000 graverà sul cap. 52000
("Pagamenti per partite di giro diverse") del bilancio di
previsione della Regione per l'esercizio 1983 che presenta la
necessaria disponibilità, con accertamento di pari importo sul
corrispondente capitolo della parte Entrata n. 12000 ("Riscossioni
per partite di giro diverse") su cui affluiranno le rate di
ammortamento di cui all'art. 1 in base alla compensazione prevista
dall'art. 2.
PRESIDENTE:
Metto in approvazione l'articolo 3:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità.
PRESIDENTE:
Do lettura dell'art. 4.
ART. 4
La presente legge è dichiarata urgente ai sensi del 3° comma
dell'art. 31 dello Statuto speciale ed entrerà in vigore il giorno
successivo a quello della sua pubblicazione sul Bollettino
Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE:
Metto in approvazione l'articolo 4:
ESITO DELLA VOTAZIONE
Presenti: 23
Votanti: 23
Maggioranza: 18
Favorevoli: 23
Il Consiglio approva all'unanimità.
PRESIDENTE:
Metto in approvazione la legge nel suo
complesso per votazione segreta:
VOTATION A SCRUTIN SECRET
RESULTAT DU VOTE
Présents, votants et avis favorables: 25
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK