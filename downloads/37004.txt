Consiglio Regionale della Valle d'Aosta - Oggetto del Consiglio n. 880 del 18 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 880 del 18 novembre 2014 - Resoconto
OGGETTO N. 880/XIV- Interpellanza: "Ricorso al Consiglio di
Stato per la riforma della sentenza del TAR di annullamento della
DGR 694/2013 nella parte di modifica della variante sostanziale al
PRGC del Comune di Ayas".
Presidente -
La parola al collega Gerandin.
Gerandin (UVP)
- Merci Président.
Quest'interpellanza nasce dal fatto che in data 2 maggio 2014,
con la delibera 597, la Giunta regionale ha deciso di proporre
appello al Consiglio di Stato per la riforma della sentenza del TAR
Valle d'Aosta n. 17 del 2014 di annullamento della DGR 694 nella
parte in cui con questa delibera si è apportata modifica alla
variante sostanziale del piano regolatore del Comune di Ayas,
perché lo dico con stupore? Perché mi pare che l'orientamento che
in Valle si è seguito negli anni da quando si è riconosciuto nel
Comune un livello di governo, l'unico livello di governo oltre
l'Amministrazione regionale...quando si è riconosciuto questo
livello di governo, si sono definiti bene quelli che erano i ruoli:
il ruolo legislativo che spettava alla Regione, pertanto la Regione
giustamente ha deliberato in merito alle regole, in merito a quello
che è l'iter con cui si devono approvare le varianti, le modifiche
del piano regolatore... Ora, ci troviamo di fronte ad un atto per
noi di assoluta gravità, nel senso che già il fatto di non aver
tenuto conto di quelle che erano le valutazioni conclusive della
Conferenza di pianificazione ai sensi dell'articolo 11, comma 12,
della legge regionale 11 del 1998, perché questo è quanto si
tratta, questo è quanto nella sentenza del TAR viene messo in
evidenza...dicevo, oltre alla gravità di non aver tenuto fede a
quelli che erano i principi della legge che prevedono nella
Conferenza di pianificazione il modello su cui si trova una sintesi
tra l'esigenza del Comune e le regole, peraltro le regole
urbanistiche, dopo questo si va... Il Comune di Ayas impugna la
delibera di Giunta e si va a sentenza, il TAR nella sentenza dice
qualcosa che, a mio parere, avrebbe dovuto quanto meno far
riflettere l'Amministrazione regionale, perché si dice
che...sennonché la Giunta regionale, evidentemente esorbitando
dalle proprie attribuzioni e comunque in violazione del chiaro
disposto legislativo, anziché approvare la variante sostanziale
sulla scorta delle valutazioni conclusive operate dalla Conferenza
di pianificazione come prevede il citato articolo 11, comma 12,
della legge regionale n. 11 del 1998, con deliberazione 16 marzo,
ha in realtà proposto delle ulteriori rilevantissime modifiche
descritte dalla lettera J e dalle premesse deliberazioni e quindi
trasposte negli elaborati dei piani trasmessi al Comune. Non solo,
dice anche che la legge prevede un riconoscimento al Comune la cui
necessità...è ineludibile condivisione delle proposte di
modifica...segna il limite posto al potere regionale nel
procedimento disegnato dalla norma in esame, infatti è lo stesso
principio di sussidiarietà verticale oggi elevato a rango
costituzionale all'articolo 118 della Costituzione a comportare che
nelle materie affidate alla copianificazione la funzione della
Regione non possa che essere quella della cura dell'interesse
affidato al proprio livello di governo, perché parlavo di due
livelli di governo, qua fissa che un livello di governo è quello
della Regione, ma fissa anche che c'è un ulteriore livello di
governo sulla pianificazione territoriale: quello che spetta al
Comune, restando circoscritta ai casi residuali ed eccezionali la
possibilità di una sua ingerenza - la chiama ingerenza - nelle
scelte di dettaglio riservate all'Amministrazione comunale, sicché
non è consentito alla Regione stravolgere il piano regolatore
comunale con le proprie proposte di modifica, in quanto ciò
comprometterebbe il potere di pianificazione primariamente
riconosciuto al Comune.
Ora, Assessore Bianchi, vedo che...adesso so chi mi risponde,
per cui mi è molto più facile rivolgermi a lei, lei che viene dal
mondo degli Enti locali, a maggio è complice...anzi presuppongo
complice, se non artefice di una delibera che mette in discussione
un livello di governo in cui lei ha amministrato, in cui lei si è
identificato. Questo è di una gravità inaudita per due ordini di
motivi: il primo è che noi in questo momento ci stiamo lamentando,
stiamo facendo una campagna in cui noi stiamo sotto attacco dal
punto di vista istituzionale e sulle nostre prerogative e noi, Ente
Regione, voi come Giunta non siete in grado di difendere un livello
di governo? È di una gravità inaudita, perché la nostra
credibilità, a fronte di quello che è l'attacco dello Stato verso
le Regioni, è pari a zero! È di una seconda gravità inaudita,
perché voi con la prima sentenza, oltre ad avere torto, siete stati
obbligati pure a pagare quelli che erano i costi, la Regione è
stata condannata alla rifusione delle spese legali per 4 mila euro.
Non vi è bastato, voi avete acquisito un preventivo da parte dello
studio Emanuele Gallo e Alberto Romano in data 23 marzo 2014 in cui
loro hanno stimato in altri 16.494 i costi per il ricorso al
Consiglio di Stato. In Valle d'Aosta, quando si chiedono sacrifici
a tutti, è una vergogna, una doppia vergogna che qualcuno si
permetta di mettere in discussione i livelli di governo, le
competenze dei Comuni sul piano livello urbanistico che noi abbiamo
rivendicato negli anni come competenza primaria nei confronti dello
Stato e noi non siamo capaci...anzi facciamo di peggio: noi in
questo momento ci attiviamo dal punto di vista legale contro i
nostri Comuni, contro i nostri amministratori, facendo spendere
risorse importanti alla pubblica amministrazione! Veramente mi
dispiace, io vengo da quel mondo come viene lei e dopo quell'atto,
già di per sé non comprensibile, in cui viene stravolto il piano
regolatore sulla base di decisioni della Giunta senza tener conto
della Conferenza di pianificazione, io mi aspettavo un sussulto di
orgoglio e che si dicesse: "bene, riconosciamo quello che è il
livello di governo, riconosciamo quella che è la difesa delle
nostre autonomie". Grazie.
Si dà atto che dalle ore 15,42 assume la presidenza il
Vicepresidente Follien.
Follien (Presidente)
- Per la risposta da parte del
Governo, la parola all'Assessore Bianchi.
Bianchi (UV) -
Cercherò di rispondere in maniera puntuale
ai quattro punti dell'interpellanza partendo dal punto 1:
"per
quale motivo la Giunta regionale
- come ricordava lei -
nella delibera 694 del 2013 non abbia deliberato "sulla scorta
delle valutazioni conclusive operate dalla Conferenza di
pianificazione"..."
, la Regione con la deliberazione della
Giunta in data 23 aprile 2013, la n. 694, ha espressamente
approvato la variante sostanziale generale al piano regolatore
comunale adottata dal Consiglio comunale di Ayas integrandola con
modificazioni introdotte d'ufficio, come ricordava lei, collega
Gerandin. Per alcuni aspetti si discostavano dalle valutazioni
della Conferenza di pianificazione, nel rispetto della normativa
regionale relativa alle procedure di approvazione delle varianti
sostanziali ai piani regolatori comunali, di cui all'articolo 15
della legge regionale n. 11 del 1998. Il non allineamento della
deliberazione della Giunta regionale alla valutazione della
Conferenza di pianificazione è l'obiezione centrale del ricorso
promosso innanzi al TAR VdA dal Comune di Ayas, unitamente alla
contestazione alla Regione di aver ecceduto rispetto alle sue
competenze, sostituendosi con scelte discrezionali al Comune, come
ha evidenziato bene lei. È opinione assolutamente consolidata della
giurisprudenza che il procedimento di pianificazione è da
considerare un procedimento cogestito tra la Regione e il Comune,
in considerazione del fatto che la Regione ha una potestà
legislativa in materia urbanistica e ha una funzione di
coordinamento complessivo delle pianificazioni dei singoli Comuni;
per questa ragione l'approvazione del piano tra Comune e Regione
costituisce un atto complesso, cioè un atto in cui le due volontà
pari e coordinate si fondono in un'unica valutazione, che è
imputabile ad entrambe. Il fatto che la Regione nell'ambito del
procedimento di approvazione di un piano regolatore eserciti un
potere che non è limitato al semplice controllo di legittimità è
dimostrato dal fatto che la Giunta regionale, ai sensi
dell'articolo 15, comma 12, della legge regionale 11 del 1998, può
scegliere di approvare il piano, di non approvarlo o di proporre
modifiche d'ufficio. Se il controllo fosse soltanto un controllo di
legittimità, non si giustificherebbe quest'ultima possibilità: se
rammento bene, quella legge ai tempi è stata approvata e immagino
che lei ricoprisse la carica di Presidente del CELVA. Le
valutazioni conclusive della Conferenza di pianificazione sono uno
degli atti del procedimento sicuramente importante che la Giunta
regionale deve considerare senza però essere esserne vincolata in
modo assoluto. In tal senso la Giunta regionale, sulla scorta delle
valutazioni conclusive operate dalla Conferenza di pianificazione,
ossia utilizzando le conclusioni della stessa come ausilio tecnico,
ha deliberato proponendo modificazioni motivate da indirizzi
politici di livello sovracomunale relativi a principi di tutela
ambientale e di sviluppo socio-economico, esercitando il proprio
compito amministrativo di rilievo politico nell'iter di
approvazione del piano regolatore e delle sue varianti. Nella
stessa deliberazione di approvazione del piano regolatore, la 694
del 2013, la Giunta peraltro ha fatto proprie alcune
controdeduzioni presentate dal Comune, discostandosi dalle proprie
precedenti determinazioni e dando atto delle ragioni per le quali
ha ritenuto di discostarsi dalle conclusioni della Conferenza di
pianificazione e quindi ha anche accettato delle considerazioni
fatte dal Comune, ma non accettate dalla Conferenza di
pianificazione.
In merito invece al punto 2:
"perché a seguito della sentenza
del TAR Valle d'Aosta, in cui si parla espressamente di "ingerenza
della Regione nella scelta di dettaglio riservata
all'Amministrazione comunale", si sia ritenuto opportuno ricorrere
al Consiglio di Stato"
, in parte le ho già risposto. Il TAR con
propria sentenza ha accolto il ricorso del Comune di Ayas,
asserendo che la competenza dell'approvazione del piano regolatore
sarebbe sostanzialmente comunale e non regionale e che la
valutazione della Conferenza di pianificazione avrebbe un ruolo
determinante sulle scelte della Giunta regionale. Come ho detto,
non possiamo condividere che alla Regione possa essere attribuita
una mera funzione di controllo di legittimità, trascurando la
natura copianificatoria del processo di approvazione del piano
regolatore comunale, stabilita dalla normativa regionale, in
considerazione del fatto che la Regione cura gli interessi di una
più ampia comunità di cui il Comune è parte ed è chiamata pertanto
a valutare una scala più vasta per le prospettive dell'uso e dello
sviluppo territoriale.
Relativamente invece al punto 3:
"se ritiene giustificabile
spendere 16.494 euro di risorse pubbliche come Regione, oltre alle
spese che sosterrà inevitabilmente il Comune per questo
ricorso"
, si tratta dell'onorario complessivo stimato al lordo
degli oneri di legge, di IVA e cassa avvocati valutato congruo
dall'Avvocatura regionale sulla base delle tariffe professionali
stabilite dal decreto ministeriale 55 del 2014 per la liquidazione
giudiziale dei compensi in relazione alla complessità della
controversia pendente davanti ad un organo di giurisdizione
superiore.
Al punto 4:
"se sia un messaggio opportuno da dare come
Amministrazione regionale in un momento in cui si parla di
inaccettabili ingerenze dello Stato verso le autonomie
speciali"
, la complessità del procedimento che ben risulta
anche da quanto ho evidenziato nei punti precedenti, che vede la
cogestione dei Comuni e della Regione nel processo di approvazione
del piano regolatore, dimostra come la Regione non abbia alcuna
intenzione di comprimere l'autonomia locale, ma intenda invece
responsabilmente esercitare le funzioni che la normativa vigente le
attribuisce, al fine di coordinare la pianificazione comunale con
gli interessi generali in tema di tutela dell'ambiente e di
valorizzazione del territorio per armonizzare le singole scelte di
pianificazione dell'Amministrazione comunale con le esigenze
sovraordinate della comunità regionale: è questo il messaggio
corretto, il ragionamento che sta alla base della decisione assunta
dalla Regione.
Presidente -
Per la replica, la parola al Consigliere
Gerandin.
Gerandin (UVP)
- Merci Président.
Caro Assessore Bianchi, le posso dire che lei oggi forse ha
scritto o quanto meno ha avallato una delle più brutte pagine in
merito alla competenza degli Enti locali? La mia richiesta, la mia
interpellanza non voleva essere rivolta a capire se i 16.494 euro
erano compatibili con la tabella delle parcelle dei vostri
consulenti. La mia era una richiesta politica, lei doveva darmi una
risposta politica! Adesso le aggiungo qualcosa che...io non ero
Presidente del CELVA, ma probabilmente la legge 11 del 1998 la
conosco meglio di lei, allora le dico alcune cose: che la
competenza in materia urbanistica fosse dell'Amministrazione
regionale, malgrado il vostro comportamento, pensiamo ancora che
sia un vanto e che sia comunque un principio da difendere, ma la
competenza in materia urbanistica dice che la Regione deve
legiferare in materia urbanistica, non dice che la Regione Valle
d'Aosta deve portare sull'intero territorio valdostano, nei 74
comuni il pensiero unico, perché la verità gliela dico io qual è:
quando lei mi dice di indirizzi politici e di interesse ambientale,
lei doveva fermarsi agli indirizzi politici, di interesse
ambientale non c'è niente! Qua sappiamo l'ingerenza dei politici a
livello regionale, che hanno voluto incidere su queste decisioni,
non c'è niente da difendere in materia di urbanistica con questi
principi, assolutamente nulla!
Mi piace una cosa, Assessore: che lei abbia confermato
in
toto
l'analisi e l'illustrazione del mio documento dicendo che
il TAR vi ha detto che avete fatto un'indebita ingerenza, che poi
voi avete cercato di aggiungere la parola "sostanzialmente". Avete
fatto un'indebita ingerenza su due livelli di governo, dove la
realtà della Valle d'Aosta, rispetto al campo nazionale, ha ancora
una valenza diversa, perché altrove ci sono quattro livelli di
governo, qua ce ne sono due...voi siete riusciti a delegittimare
quello più vicino ai cittadini. Allora, vi dicevo prima che mi
dispiace veramente, perché io pensavo che con quest'interpellanza
si riuscisse a mettere in risalto quella che è l'importanza di
mantenere in capo ai Comuni le scelte in campo urbanistico, fatte
su regole a livello regionale di cui le diamo atto. Non è vero che
non hanno rispettato, non è vero...io le do atto che la Regione con
la delibera di Giunta può eventualmente non recepire quelle che
sono le osservazioni, lo può fare, ma un'Amministrazione regionale
responsabile - lei era seduto al tavolo della Giunta - avrebbe
convocato la parte politica del Comune e avreste trovato un accordo
politico, è quello che non avete fatto! Voi il Comune non avete
nemmeno cercato di interessarlo politicamente! Allora questo
succede, ma questo...
Presidente
- Silenzio per cortesia!
Gerandin (UVP)
- ...è chiaro che è così. Capisco che lei
sia in difficoltà perché non può difendere delle posizioni del
genere! Non può difenderle, perché sono indifendibili, perché,
quando si attacca il potere più vicino ai cittadini e soprattutto
si fa passare dei principi che la politica regionale solo perché è
regionale può fare e disfare come meglio gli pare, senza rispettare
le regole, è la fine del sistema, è la fine di quelle che sono le
competenze, di quelli che sono i livelli. Allora, è chiaro che non
siamo neanche in grado di poterci difendere con lo Stato, ma è
ovvio, perché noi siamo i primi che non rispettiamo quelle che sono
le famose "amministrazioni di prossimità", quelle che sono le
scelte che lei ed io in altri ambiti prima assieme abbiamo difeso.
Forse ci dimentichiamo...e come lei qualcun altro in altri tavoli
ha difeso queste competenze, però se ne dimentica, perché poi alla
fine ci sono gli amici che vengono su, vengono magari...bisogna
comunque accontentare qualcuno e far passare qualche scelta che di
politico-ambientale non ha niente, ma è solo politica di
Palazzo.
Presidente -
Prima di procedere con il punto 23
all'ordine del giorno, pregherei di distribuire l'ordine del giorno
depositato al tavolo della Presidenza dal gruppo UVP.
Point 23 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK