Consiglio Regionale della Valle d'Aosta - Oggetto del Consiglio n. 2616 del 12 febbraio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2616 del 12 febbraio 1987 - Resoconto
OGGETTO N. 2616/VIII - CRITERI DI ROTAZIONE PER LE NOMINE DEI
CONSIGLIERI REGIONALI IN SENO ALLE COMMISSIONI GIUDICATRICI DEI
CONCORSI PER L'ASSUNZIONE DI PERSONALE REGIONALE. - Reiezione di
mozione.
PRESIDENTE:
Do lettura della mozione in oggetto
presentata dal Consigliere Baldassarre:
MOZIONE
VISTE
le leggi regionali n. 3 del 28 luglio 1956 art.
88, n. 13 del 10 novembre 1966 art. 1 n. 12 del 26 aprile 1984 art.
1, concernenti le nomine di Consiglieri regionali in seno alle
Commissioni giudicatrici dei concorsi regionali;
CONSTATATA la ripetitività con cui avvengono le nomine di
Consiglieri regionali con esclusione sistematica del sottoscritto e
forse di qualche altro Consigliere;
NON CONOSCENDO i motivi e le preoccupazioni che inducono la
Giunta regionale ad escludere dalle Commissioni giudicatrici dei
concorsi il sottoscritto, e forse qualche altro Consigliere, onde
evitare dubbi ed interpretazioni non corrette su tali
esclusioni;
il Consiglio regionale della Valle d'Aosta
DELIBERA
di impegnare la Giunta regionale affinché, fin dai prossimi
concorsi, le nomine dei Consiglieri regionali vengano eseguite con
criteri di rotazione tra i Consiglieri regionali senza esclusione
alcuna.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Questa mozione è stata presentata
perché sembra che la maggioranza abbia deciso di discriminare i
Consiglieri in due gruppi: Consiglieri di serie A e Consiglieri di
serie B. Siccome io ritengo - ma ritengo che con me siano d'accordo
anche altri Consiglieri - che questa decisione sia antidemocratica,
perché penalizza fortemente la funzione di un consigliere
regionale, mi sono permesso di presentare la mozione per chiedere
che venga adottato un criterio più democratico nella scelta dei
vari rappresentanti nelle Commissioni esaminatrici di concorsi.
A sostegno di queste mie preoccupazioni - che peraltro potrei
considerare come preoccupazioni della Giunta, per non inserire i
"Consiglieri cattivi" tra i membri delle Commissioni esaminatrici
dei concorsi regionali - ho raccolto elementi utili ad una loro
conferma. Scorrendo l'elenco dei Consiglieri regionali presenti nei
122 concorsi, svoltisi tra il luglio 1983 ed il dicembre 1986,
sorgono delle preoccupazioni. Andando in ordine alfabetico - non me
ne vogliano i Consiglieri che vengono citati - noto con un certo
imbarazzo che il Consigliere Bajocco ad esempio ha partecipato a 25
Commissioni ......
BAJOCCO (fuori microfono):
È per una questione di
tempo.
BALDASSARRE (P.S.D.I.):
Sì certo. Ma io sto solo
indicando delle cifre ed avevo già detto che non avevo alcuna
intenzione di sollevare polemiche.
Il Consigliere Aloisi ne ha fatte appena 4, il Consigliere
Breuvé ha partecipato a 10 concorsi, il Consigliere Chabod a 10, il
Consigliere Cout a 25, l'Assessore al Turismo, Urbanistica e Beni
Culturali a 14 concorsi, il Consigliere Mafrica ha partecipato a 2
concorsi (poveretto!), il Consigliere Pascale a 15, il Consigliere
Tamone ha partecipato a ben 32 concorsi, il Consigliere Tonino ha
partecipato a 20 concorsi, il Consigliere Torrione a 4 (poveretto,
ha partecipato solo a 1 concorso all'anno).
Da questo elenco, ovviamente, ho escluso i Consiglieri che sono
stati eletti come Commissari dal Consiglio regionale. Facendo un
semplice rapporto tra le presenze dei Gruppi e la loro consistenza
numerica, per il Partito Comunista Italiano, che dispone di 6
Consiglieri regionali, si ha un indice di presenza pari al doppio
della sua consistenza numerica: 12,8%; per N.S. 0%; per il P.S.D.I.
0%; per il M.S.I. 0,12%...
Consigliere Sandri, ti risulta di aver preso parte a qualche
concorso?
ROLLANDIN (fuori microfono):
Ma se il Consigliere Sandri
è arrivato ieri!
BALDASSARRE (P.S.D.I.):
Ah, già, è arrivato ieri.
Presidente, questi dati mi sono stati forniti dall'Ufficio
Personale della Regione ed io mi limito a leggere l'elenco che mi è
stato consegnato. Io li ho avuti dopo aver inviato una richiesta in
tal senso al Presidente della Regione e non mi assumo alcuna
responsabilità sulla loro veridicità....
ROLLANDIN (fuori microfono):
Ma è chiaro, perché il
Consigliere Sandri è entrato l'altro giorno.
BALDASSARRE (P.S.D.I.):
È ancora "vergine", ma ci sarà
tempo. Io non volevo rimproverare i Consiglieri regionali che hanno
la fortuna di essere considerati "bravi" dalla Giunta per
partecipare ai concorsi. Per carità, io sono convinto che essi
siano effettivamente "bravi"! Sono preoccupato però della divisione
tra i Consiglieri. Nel merito di questo argomento non mi fermerò
alla mozione, che, forse, non interessa gli altri Gruppi della
minoranza.
Con la collaborazione di alcuni amici sto raccogliendo
testimonianze ed impressioni sui concorsi da parte di giovani che
vi hanno partecipato. Da questo lavoro ricaverò dei risultati che
porterò all'attenzione del Consiglio regionale. Io mi auguro che i
risultati siano positivi, ma le prime impressioni mi fanno pensare
al contrario. Certi sospetti devono essere suffragati da elementi
più concreti e perciò mi farò promotore di un'altra iniziativa
concernente i concorsi regionali. Non vado oltre, anche perché è da
due giorni che siamo riuniti in Consiglio.
Con questa mozione chiedo semplicemente che per i prossimi
concorsi le nomine a Commissari vengano effettuate con criteri di
rotazione tra Consiglieri regionali, senza alcuna esclusione. Credo
che sia il minimo che un Gruppo politico, che non intende essere
discriminato, possa chiedere e siccome a noi non piace che la
presenza in Consiglio di un gruppo politico venga mortificata, io
chiedo agli altri Partiti di votare questa mozione, per far
comprendere che nelle future Commissioni esaminatrici venga
realizzata un'effettiva rotazione tra i Consiglieri regionali. Per
il momento io sto raccogliendo degli elementi sui concorsi
regionali e sicuramente ritornerò sull'argomento e allora
riparleremo dei concorsi regionali.
Si dà atto che dalle ore 17,24 assume la Presidenza il Vice
Presidente DE GRANDIS.
PRESIDENTE:
Ha chiesto la parola il Vice Presidente
Consigliere Dolchi; ne ha facoltà.
DOLCHI (P.C.I.):
Ho chiesto alla gentilezza del Vice
Presidente De Grandis di voler assumere la Presidenza, che mi era
stata affidata, perché intendo prendere brevemente la parola su
questo argomento.
Vorrei sottolineare che dalla illustrazione del Consigliere
Baldassarre si potrebbe arguire che far parte di una Commissione
d'esame sia un premio, consistente nell'essere ritenuto di
"categoria A" agli occhi della Giunta; io ritengo, invece, che, da
quando non ci sono più i gettoni di presenza per la partecipazione
alle Commissioni ed ai concorsi, sia un grosso sacrificio ed un
impegno notevole. Direi, quindi, che la classifica fatta dimostra
proprio che un certo numero di Consiglieri si è sobbarcato un certo
lavoro, altri meno, altri hanno avuto il favore della scelta,
mentre altri ne sono stati esonerati.
Io porterò semplicemente la mia esperienza personale, che
riguarda un concorso al quale ho partecipato come Commissario, e
quindi forse rientro agli ultimi posti di quell'elenco-classifica
fatto dal Consigliere Baldassarre. Nel corso del mese di luglio del
1986 sono stato invitato, direi quasi "pregato", da alcuni amici di
far parte della Commissione che doveva procedere al concorso
pubblico per titoli ed esami per la nomina a tre posti di
traduttore presso la Presidenza della Giunta. Io rappresentavo la
minoranza, mentre il Consigliere Tamone rappresentava la
maggioranza.
Credo che valga la spesa sottolineare questo aspetto, perché si
tratta di un concorso che ha avuto una vita piuttosto
travagliata.
Per delega del Presidente Rollandin era presieduto
dall'Assessore Perrin e ci siamo trovati a dover fare (ahimé!)
delle constatazioni piuttosto amare sulla preparazione in francese,
da parte dei concorrenti e sulla preparazione che a questi
concorrenti dà la scuola valdostana.
Forse - dico forse, anche se sono convinto che agli aspiranti
traduttori si doveva richiedere una profonda conoscenza della
lingua francese e della lingua italiana - quel concorso non ha
potuto continuare e portare all'accertamento dell'idoneità di
alcuni candidati, perché, sulla pregiudiziale, e cioè sul primo
esame costituito dal dettato in lingua francese, nessuno ha avuto
la sufficienza. Il concorso è stato rifatto e ritengo che la Giunta
abbia voluto premiare i membri Commissari, che avevano fatto il
primo concorso, perché io considero un premio "non fare" il
Commissario e non avere quel gravoso impegno e quella onerosa
responsabilità; in data 28 novembre...
(...INTERRUZIONE...)
DOLCHI (P.C.I.):
E qui voglio arrivare al Collega
Baldassarre.
In data 28 novembre, il Presidente della Giunta ha assunto in
proprio la responsabilità dell'improbo lavoro di esaminare i
traduttori e non ha più fatto la delega all'Assessore Perrin e la
Giunta non ha più rinnovato, fra i Commissari, né il Collega Tamone
per la maggioranza, né chi vi parla per la minoranza. Dico
chiaramente che avrei voluto fare questo intervento in francese, ma
lo faccio in italiano affinché il Consigliere Baldassarre mi possa
comprendere perfettamente e se il Consigliere Berti, invece di fare
quella fuggevole apparizione, si fosse fermato un po' di più,
l'avrebbe ascoltato anche lui. In ogni caso, la Giunta ha nominato
quale Commissario effettivo il Consigliere Vigilio Berti e come
Commissario supplente il Consigliere Gaetano Baldassarre.
(...INTERRUZIONE...)
DOLCHI (P.C.I.):
Questo è scritto nella deliberazione n.
9217, in data 28 novembre...
(...INTERRUZIONE...)
DOLCHI (P.C.I.):
Io ho preso la parola per sottolineare
un fatto, che mi sembra più paradossale che altro e che, in un
certo qual modo, mi ha tranquillizzato, perché, effettivamente, noi
abbiamo trascorso dei momenti abbastanza difficili quando abbiamo
dovuto scegliere di escludere tutti i partecipanti.
Volevo sottolineare questo fatto proprio perché la rotazione, a
mio avviso, non ha un significato, mentre spetta alla Giunta, e non
al Consiglio, la competenza della scelta dei Commissari, in modo
che all'istituzione sia garantita la regolarità del concorso, così
come i sindacati scelgono i propri rappresentanti.
Forse io sono troppo ingenuo, malgrado più di 40 anni di vita di
assemblea, ma io sono uno di quelli che credono ancora nella
validità e nell'obiettività dei concorsi e, pertanto, ritengo che
una schematica rotazione non porterebbe né garanzie ai concorrenti,
né vantaggio all'Amministrazione, che, comunque, si serve dei
concorsi proprio per fare quella selezione che deve portare dei
funzionari capaci ad assumere posti di responsabilità
nell'Amministrazione.
Ecco quindi il mio pensiero su questo argomento, con la breve
parentesi, di carattere un po' paradossale, relativa alla vicenda
di quella Commissione, che è stata così severa, anche se sono
ancora convinto che doveva esserlo, proprio perché si trattava di
nominare dei traduttori, che dovevano e devono - mi auguro che il
prossimo concorso lo dimostri - essere in grado di tradurre
convenientemente. Grazie.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io non credo che si tratti di un
problema di grande rilevanza, però non dovrebbe neppure essere
sottovalutato. La presenza di un Consigliere regionale, tanto di
minoranza che di maggioranza, deve garantire un oculato controllo
del Consiglio regionale sui concorsi. È un compito difficile, che
non deve essere affrontato con superficialità e che a volte pone di
fronte a veri e propri casi di coscienza, come quello appena citato
dal Consigliere Dolchi.
Penso che la Giunta avesse intenzione di divertirsi un po' con
quelle strane designazioni "in seconda battuta", che ci sono state
ricordate dal Consigliere Dolchi e che potrebbero gettare sui
concorsi una luce di un certo tipo. Se a quel concorso per
traduttori presenziavano determinati Commissari, ben aveva ragione
il Consigliere Dolchi nel sostenere: "Riconfermiamoli". Poiché
tutti i candidati sono stati bocciati, la Giunta ha ritenuto
opportuno scegliere altri due Commissari che, forse, sarebbero
stati più magnanimi nel giudicare le prove di francese e forse
anche quelle di italiano.
(... Ilarità dei Consiglieri...)
TORRIONE (P.S.I.):
Il Consigliere Baldassarre era
supplente e non lo sapeva neanche, quindi, era del tutto innocente.
Intendo dire, comunque, che il tema della rotazione non può essere
affrontato con superficialità, perché è un problema giusto e
legittimo.
Io ho preso parte ad un modestissimo numero di concorsi, ma ho
partecipato con vero piacere ad una Commissione d'esame. Si
trattava di un concorso sull'archeologia al quale ho dato
un'adesione diversa da quella dell'esaminatore. Credo che ognuno di
noi possa ritenersi più idoneo a presenziare ad un concorso
piuttosto che ad un altro.
Questa valutazione è di competenza della Giunta, ma poiché essa
designa chi vuole, perché non chiedere ai Gruppi di designare un
loro proprio Consigliere per fungere da Commissario in un certo
numero di concorsi indicati dalla Giunta? Posso credere, a titolo
di esempio, che per un eventuale concorso per assistenti sociali
possa andar meglio il Consigliere Breuvé, piuttosto che il
Consigliere Torrione, che si è distinto per le sue lunghe
polemiche. Posso pensare che per un posto di architetto
all'urbanistica, anziché il Consigliere Torrione, sia più
competente a fungere da Commissario il Consigliere Tonino.
Perché non si vuol fare una valutazione del genere, invece di
procedere ad una meccanica rotazione, che da adito a tanti
sospetti, come ha riferito poco fa il Consigliere Baldassarre?
Secondo me si tratta di una materia che deve essere
regolamentata in un certo modo, così si evita che qualcuno adombri
il legittimo sospetto che dietro alle designazioni si nasconda
chissà quale mistero, mentre non c'è assolutamente niente. Ritengo,
infatti, che far parte di qualche Commissione sia una incombenza
piuttosto gravosa, che spesso contrasta con gli impegni di un
Consigliere.
Non faccio certamente questo discorso perché la Giunta, grazie
alla sua "bontà", mi ha permesso di partecipare come Commissario a
soli 4 concorsi. Per carità! Anzi, io mi auguro che per il futuro
essa si regoli come per il passato. Ritengo, tuttavia, che debba
essere fatta una certa riflessione su questo argomento, perché dico
tranquillamente che mi è maturato il sospetto che certi
Consiglieri, a differenza di altri, abbiano una particolare
predisposizione a partecipare come Commissari a certi concorsi.
Poiché c'è questo dubbio, invito la Giunta a seguire procedure
diverse; così, se ci sono delle designazioni che competono al
Gruppo socialista, sarà lo stesso Gruppo a risolvere la questione
in modo autonomo, al suo interno. La stessa cosa, ovviamente, può
accadere per gli altri Gruppi, anche se è chiaro che il discorso è
più difficile per i Gruppi composti da un solo Consigliere. Se
invece la Giunta vuol continuare ad operare come per il passato,
visto che d'altronde il Regolamento organico lo prevede, che sia
effettivamente la Giunta ad occuparsi di certe incombenze. Non
vorrei, infatti, che strani suggerimenti possano in qualche modo
influenzare le sue decisioni. Questa eventualità mi lascerebbe
effettivamente più perplesso.
Occorre tener presente che i Consiglieri hanno pari dignità,
indipendentemente dal fatto che appartengano ad una Forza politica
o ad un'altra. Io credo che, anche nella distribuzione degli
incarichi di Commissario nei concorsi regionali, si debba tener
conto che ogni Consigliere deve potersi accertare di come funziona
il meccanismo dei concorsi. Per questo non è giusto che qualcuno
partecipi a 40 concorsi e qualche altro a nessuno, a prescindere
dal fatto che ci possono essere Consiglieri "più comodi" ed altri
"più scomodi".
Si dà atto che dalle ore 17,38 riassume la Presidenza il Vice
Presidente DOLCHI.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Pur non essendo mia abitudine,
avevo tentato di presentare questa mozione con una certa
tranquillità, cercando di fare, se ce ne fosse stato il caso, anche
qualche ironia su alcuni atteggiamenti della Giunta. Ringrazio però
il Consigliere Dolchi di avermi fatto scoprire di essere stato
nominato addirittura supplente in un concorso. A questo punto devo
proprio ringraziare la Giunta per questa concessione nei miei
confronti. Però vorrei suggerirle, per la prossima volta, di
mandarmi almeno una comunicazione, nella quale mi si dica:
"Caro...", e, se non si vuole scrivere "caro", si scriva "egregio"
oppure si scriva solo "Gaetano Baldassarre, abbiamo il piacere di
comunicarle la nomina come supplente in una Commissione di
concorso". Così, dopo averne fatto un ingrandimento, la potrò
conservare o esporre negli Uffici dei Gruppi e chi la vedrà potrà
esclamare:
"Questo sì che è un Consigliere che vale. Questo sì che
conta."
Ringrazio ancora il Consigliere Dolchi per l'informazione che mi
ha dato nel corso di questa seduta del Consiglio regionale.
Mi commuove il fatto di essere stato tenuto in considerazione da
questa maggioranza, ed è la prima volta. La cosa ovviamente mi
procura un immenso piacere. Ma qui c'è il solito trucco, "il trucco
dei trucchi". Poiché i Consiglieri Tamone e Dolchi sono riusciti a
non farsi nominare per la seconda volta, forse perché i candidati
erano graditi solo a qualcuno, ma non a tutti i Commissari, si è
pensato: "Ma perché rinominarli di nuovo. Mettiamo il Consigliere
Berti e, se non viene lui, mettiamo il Consigliere Baldassarre,
così...". Senza sapere, però, che il sottoscritto vuole partecipare
ad un concorso e ci andrà perché farò richiesta scritta. Però,
voglio partecipare come Commissario ad un solo concorso, perché
intendo capire che cosa succeda quando si presentano a fare dei
concorsi dei giovani disperati, perché disoccupati, e voglio capire
quali siano i motivi di certe nomine.
Torno a ripetere che su questo argomento andrò sino in fondo,
perché sto raccogliendo un'interessante documentazione. Ovviamente,
non ho mai impressionato nessuno e nemmeno in questa occasione
intendo impressionare qualcuno. Del resto, non penso che gli altri
si lascino impressionare. Però, come Consigliere regionale,
cercherò di attendere con cura al compito che mi sono prefisso.
Ribadisco a qualche membro della Giunta, che magari finge di
dimenticare, che io so difendermi e, poiché conosco il mio
carattere, posso dire che so difendermi anche con una certa grinta
e, quando riterrò opportuno tirare fuori certe argomentazioni serie
e documentate, lo farò con molto piacere.
Questo non vuole essere certamente una specie di invito a
nominarmi in qualche Commissione esaminatrice di concorsi
regionali. Come Commissario io parteciperò ad un solo concorso e,
se mi dovessero arrivare altre nomine, rinuncerò e comunicherò la
mia rinuncia al Consiglio regionale.
Ripeto, però, che chiederò questa nomina, anche se devo
amaramente constatare che siamo arrivati all'assurdo dell'arroganza
di questa maggioranza anche su questi problemi. È un'arroganza che
non ha fine e per la quale contano solo i numeri, perché non viene
rispettata né la Forza politica, né la personalità di un
Consigliere.
Dopo aver appreso la notizia della mia nomina a Commissario
supplente, termino il mio intervento con un certo nervosismo. Su
questa nomina tornerò ancora e, state tranquilli, che ne
riparleremo e ne faremo parlare.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
J'ai écouté les interventions des
Conseillers Baldassarre, Dolchi et Torrione et je dois dire avant
tout, qu'à propos des concours, l'interprétation courante était que
certains conseillers demandaient à ne pas en faire partie, vu que
cela impliquait de nombreux engagements. Le bureau du personnel
connaît les difficultés à trouver des conseillers disposés à faire
partie de la commission.
Je refuse dès aujourd'hui ce soupçon sur la manière de
"conduire" les concours. Jusqu'à présent, tout a été impeccable, le
rôle principal étant assigné aux experts des différents secteurs.
Les conseillers qui ont fait partie des commissions peuvent en
témoigner. Je n'accepte pas que l'on laisse entendre que pour
certains concours on délègue certaines personnes en raison
d'intérêts cachés.
Je tiens à dire également que quelqu'un a suggéré qu'il faudrait
trouver le moyen de déléguer certains conseillers à certains
concours: c'est un système qui présente des limites. M. Torrione
s'est déclaré enthousiaste pour avoir participé à la commission
d'un concours relatif à l'archéologie; le problème ne concerne pas
les intérêts des conseillers vis-à-vis du concours, mais leur
présence aux fins de veiller au déroulement correct du concours.
Telle a toujours été notre attitude.
Je reviens à l'exemple présenté par M. Dolchi. Il est prévu que
le Président du concours sait le Président du Gouvernement ou un
assesseur, selon les compétences. Les conseillers le savent, les
traducteurs dépendent de la Présidence du Gouvernement; or, j'étais
absent les jours du concours en question, c'est pourquoi j'ai
délégué M. Perrin. Lorsqu'on a recommencé les épreuves, vu le
nombre des concours qui se déroulait à ce moment-là, il a été
décidé que j'aurai assumé la présidence. Pour conseillers
commissaires le choix a porté sur MM. Berti et Baldassarre (membres
effectif et suppléant) et cela peut donner lieu aux interprétations
les plus différentes: M. Berti avait suivi un cours accéléré de
français et, pour le récompenser de son effort déployé pendant des
mois à l'Alliance Française, nous avons jugé que le moment était
venu qu'il fasse ses preuves. Par ailleurs, vu qu'il s'agissait
d'un concours de traducteur, qui d'autre que M. Baldassarre pouvait
apprécier l'effort des traducteurs? (au cas où M. Berti aurait été
absent). Il n'y a rien d'anormal.
Au-delà de la présence de M. Berti ou de M. Baldassarre ou de
n'importe qui, le but de la présence du conseiller ne consiste pas
à apprécier directement et à donner son avis mais à voir ce qui se
passe. Il est donné à n'importe quel conseiller d'examiner la
régularité du concours. Si cela n'était, on risquerait vraiment -
au delà de la plaisanterie sur la présence de certains conseillers
- de dire qu'à certains concours on prévoit la participation de
certains conseillers. Certains conseillers ne pourraient faire
partie de la commission? Le problème se pose de la même façon,
alors, pour d'autres concours: pour un concours sur l'informatique,
qui devrait participer?
Pour parler sérieusement, on peut tranquillement dire à M.
Baldassarre que "Nuova Sinistra" n'était pas absente; il suffit de
lire la liste des concours pendant ces quatre ans. Nous avons
toujours essayé de permettre aux conseillers, à tour de rôle,
d'être commissaires des concours et je n'accepte pas que tu dises
que tu voulais assister à un certain concours. Si j'étais de
l'autre côté de la barrière, je pourrais alors te soupçonner. Nous
n'avons jamais eu l'intention de privilégier quelqu'un. Libre à toi
de vérifier ce qui se passe pour les autres concours. Compte tenu
du fait que nous avons toujours adopté ce critère, nous nous
abstiendrons sur cette motion.
Si dà atto che dalle ore 18,00 assume la Presidenza il
Presidente BONDAZ.
PRESIDENTE:
Ha chiesto la parola per dichiarazione di
voto il Consigliere Baldassarre; ne ha facoltà.
BALDASSARRE (P.S.D.I.):
Io non sono d'accordo su alcune
cose dette dal Presidente della Giunta ed in particolare sul fatto
che l'Ufficio Personale chiede ai Consiglieri se siano disponibili
a partecipare come Commissari ai concorsi regionali....
ROLLANDIN (fuori microfono):
Non sempre.
BALDASSARRE (P.S.D.I.):
Mai! Scusi Presidente, ma io non
ho mai ricevuto alcuna telefonata da parte dell'Ufficio Personale
per sentirmi chiedere: "Lei, Consigliere Baldassarre, è disponibile
a partecipare ad un concorso?" Non mi è mai capitato. Io non mi
sono innervosito per essere stato nominato commissario supplente
nel concorso per traduttori, ma mi sono innervosito per non esserne
stato informato. È vero che nei concorsi ci sono dei commissari
esperti, ma il commissario regionale deve accertare che il concorso
si svolga nel modo più regolare possibile. Siccome, però, in
quattro anni, io non ho mai partecipato ad alcun concorso, in
qualità di Consigliere commissario, sono stato costretto a
presentare questa mozione per evidenziare di fronte al Consiglio
regionale questa circostanza, che io considero del tutto
negativa.
Al Presidente della Giunta appare contraddittorio che io
presenti questa mozione e rinunci agli altri concorsi, ma dopo
quattro anni io mi voglio rendere conto di come funzionano questi
concorsi regionali. Solo dopo aver partecipato potrò essere in
grado di fare le mie valutazioni. Invito comunque a non ritenere la
richiesta come presentata dal Consigliere regionale Baldassarre; io
l'ho presentata solo per "evidenziare la penalizzazione" alla quale
è sottoposto un Gruppo politico.
Tuttavia, se non ci sono in questa vicenda elementi validi per
discriminare i Consiglieri "bravi" da quelli "cattivi", ciò vuol
dire che proprio non ci siamo. L'ex Consigliere Riccarand, che era
considerato "cattivo", come il sottoscritto - e do atto al
Presidente della Giunta di avermi corretto - ha preso parte ad un
unico concorso. Infatti, leggo qui: "Riccarand n. 1, Riccarand n.
1...". Successivamente l'ex Consigliere Riccarand, qualche mese
prima di lasciare il Consiglio regionale, ha presentato una mozione
per conoscere l'elenco dei Consiglieri regionali che partecipavano
come Commissari ai vari concorsi regionali: ciò significa che anche
l'ex Consigliere Riccarand aveva questo problema. Il Presidente
della Giunta dice che non c'è alcuna difficoltà e, del resto,
questa mozione non chiede nulla di strano, a parte forse quanto è
detto nella premessa, che può sembrare di carattere personale.
Io termino qui il mio intervento e, pur essendo un "cattivo",
riconosco che a volte anche i "cattivi" possono dare dei consigli
e, quindi, lancio questo invito alla Giunta e alla maggioranza:
"Qualche volta nominate anche noi, poveri Consiglieri di
opposizione!"...
TORRIONE (fuori microfono):
È una mozione degli affetti,
signor Presidente.
BALDASSARRE (P.S.D.I.):
Sì, è vero, sembra proprio una
mozione degli affetti. Il Consigliere Dolchi ha detto che a me può
far piacere prendere parte come commissario ai concorsi regionali,
però penso che un Consigliere, che riceve 4 milioni al mese, abbia
il compito di partecipare alle riunioni delle commissioni
esaminatrici dei concorsi regionali, così come partecipa ai lavori
delle Commissioni regionali.
Il mio intervento non voleva essere un richiamo nei confronti
del Consigliere Dolchi. Io ritengo che il Consigliere regionale
abbia il dovere di presenziare ai lavori delle commissioni
giudicatrici dei concorsi regionali, anche, come torno a ripetere,
in considerazione del compenso che percepisce e che non è di
modesta entità.
PRESIDENTE:
Ha chiesto la parola per dichiarazione di
voto il Consigliere Mafrica; ne ha facoltà.
MAFRICA (P.C.I.):
Anche se la mozione è presentata in
tono molto personale, perché il "soggetto" che delibera è il
Consiglio regionale, mentre poi parla del "sottoscritto", noi
voteremo a suo favore, perché riteniamo giusto che tutti i
Consiglieri abbiano la possibilità di verificare la regolarità dei
concorsi regionali. Come Gruppo noi abbiamo sempre difficoltà, al
nostro interno, a trovare il Consigliere libero che possa
presenziare ai concorsi. Colgo l'occasione che mi è data per
ringraziare pubblicamente il Consigliere Bajocco, che più di una
volta si è offerto per sostituire il sottoscritto.
Noi riteniamo che la presenza ai concorsi sia un compito
gravoso, che svolgiamo solo perché riteniamo dovere dei Consiglieri
garantire lo svolgimento regolare delle prove dei concorsi
regionali. Quando hanno partecipato membri del nostro Gruppo i
concorsi si sono svolti nella forma dovuta, tuttavia, riteniamo
opportuno che tutti possano verificare il loro corretto
svolgimento, senza che si dia adito a illazioni. Accettiamo quindi
come valido il criterio della rotazione, affinché la partecipazione
di tutti i Consiglieri possa giovare al buon funzionamento
dell'Amministrazione.
PRESIDENTE:
Ha chiesto la parola per dichiarazione di
voto il Consigliere Sandri; ne ha facoltà.
SANDRI (N.S.):
Io annuncio il voto favorevole di Nuova
Sinistra, ribadendo l'importanza che i concorsi si svolgano nella
maniera più chiara possibile. Credo che i Gruppi consiliari
dovrebbero avere un maggiore peso in materia e ritengo anche che
dovrebbero essere maggiormente meditate alcune delle considerazioni
fatte dal Consigliere Torrione.
Un altro dei motivi che mi spingono a votare a favore di questa
mozione è l'atteggiamento della Giunta, che può essere definito
discriminatorio.
Non so se sono da considerare tra i "buoni" per essere già stato
presente a due concorsi ad appena due mesi dalla mia nomina a
Consigliere regionale; tuttavia, se questo è il metodo di
valutazione, credo proprio che, dall'ex Consigliere Riccarand al
sottoscritto, Nuova Sinistra abbia fatto notevoli passi in
avanti.
Ritengo però fortemente negativo che vengano usate misure
diverse e che si tenda a personalizzare i problemi. Sotto questo
aspetto, ho trovato un po' fuori gusto il fatto che spesso si siano
voluti fare degli accenni alle caratteristiche personali di alcuni
Consiglieri; in particolare, non mi è piaciuto che ciò sia stato
fatto dalla Presidenza della Giunta. Io credo che le
caratteristiche personali, sia positive che negative, dovrebbero
essere fatte al di fuori di quest'aula, perché ognuno di noi ha i
propri lati positivi e negativi...
(...INTERRUZIONE...)
SANDRI (N.S.):
Ma non si parla dell'attività personale di
un Consigliere. Il fatto che egli partecipi ad un corso organizzato
dall'Alliance Française è una questione sua personale, che non
c'entra assolutamente niente con...
(...INTERRUZIONE...)
SANDRI (N.S.):
Prendo atto della dichiarazione del
Presidente della Giunta. Può darsi ch'io mi sia sbagliato, ma
verificherò la circostanza. Dovremmo sempre evitare i personalismi.
Questo è l'unico appunto che faccio anche alla mozione, nel senso
che, a mio parere, non si può considerare la mozione solo in
riferimento a se stessi.
PRESIDENTE:
Ha chiesto la parola per dichiarazione di
voto il Consigliere Aloisi; ne ha facoltà.
ALOISI (M.S.I.):
Io penso che il Consigliere Baldassarre
abbia posto all'attenzione del Consiglio un argomento di una certa
rilevanza. Concordo con la sua valutazione quando dice che non
bisogna distinguere i membri del Consiglio in Consiglieri di "serie
A" e di "serie B". Ognuno di noi, rappresentando una forza
politica, ha la propria dignità e deve essere tenuto in
considerazione alla stregua di ogni altro Consigliere. In
quest'ottica ritengo che la richiesta presente nella mozione del
Consigliere Baldassarre, di far sì che la Giunta faccia una
valutazione diversa...
ROLLANDIN (fuori microfono):
La sta già facendo.
ALOISI (M.S.I.):
Se la fa già, è ancora meglio, perché
penso che non ci sia nulla di anormale nell'adottare questo
criterio.
A nome del Movimento Sociale Italiano dichiaro che voterò a
favore della mozione.
PRESIDENTE:
Ha chiesto la parola per dichiarazione di
voto il Consigliere Torrione; ne ha facoltà.
TORRIONE (P.S.I.):
Io credo che questo argomento meriti
alcune considerazioni. Quella che ho fatto in precedenza non
riguardava certo le predisposizioni di un Consigliere a partecipare
più ad un concorso che ad un altro - ed in questo concordo con il
Presidente della Giunta. Aggiungo solo che può essere importante
partecipare ad un concorso come commissario, sia per valutare i
concorrenti, sia per verificare l'operato dei Consiglieri.
Quest'ultima circostanza è stata confermata dalle dichiarazioni del
Presidente della Giunta il quale ha affermato: "Abbiamo incaricato
il Consigliere Berti, perché volevamo riscontrare se aveva una
particolare attitudine dopo aver seguito quel particolare corso di
francese". Dicendo questo, però, è caduto in contraddizione ed io
mi permetto di fagli notare...
(...INTERRUZIONE...)
TORRIONE (P.S.I.):
La mia osservazione voleva essere
interpretata come una battuta valida anche a sdrammatizzare un po'
la situazione. Raccomando solo al Presidente della Giunta di farsi
portavoce, nei limiti del possibile, di due opportunità: prima -
che l'Ufficio personale tenga un conto complessivo delle
partecipazioni ai concorsi e segnali alla Giunta i nominativi dei
Consiglieri che, in fatto di presenze, sono arrivati al limite
della tolleranza - qualcuno, infatti, ha detto: "Io ho partecipato
a troppi concorsi!" Mi permetta di fargli notare che quando io
lavoravo all'Ufficio personale c'era un simile quadro di
riferimento, che consentiva alla Giunta di designare i Consiglieri
in modo più oculato e preciso -;
seconda - se non si vuole accondiscendere alla precedente
richiesta, io ritengo opportuno che venga segnalato, specie ai
Gruppi più consistenti, l'elenco dei posti disponibili in
determinate commissioni esaminatrici di concorsi regionali,
lasciando la scelta della partecipazione di un Consigliere allo
stesso Gruppo, che deciderà, in relazione agli impegni, alle
disponibilità e alle competenze.
Io credo che, senza giungere ad una modifica del Regolamento, si
possa in qualche modo procedere ad un più accurato controllo sulle
presenze dei Consiglieri nelle commissioni di concorso e, per
questo motivo, il nostro Gruppo voterà a favore della mozione.
PRESIDENTE:
Se nessuno chiede la parola, pongo in
votazione la mozione in oggetto:
ESITO DELLA VOTAZIONE
Presenti: 31
Votanti: 12
Favorevoli: 12
Astenuti: 19 (Beneforti, Bondaz, Borbey, Chabod, De Grandis,
Faval, Fosson, Lanièce, Lanivi, Marcoz, Martin, Perrin, Pollicini,
Ricco, Rolando, Rollandin, Stévenin, Tamone e Voyat).
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK