Consiglio Regionale della Valle d'Aosta - Oggetto del Consiglio n. 3471 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3471 del 3 aprile 2024 - Resoconto
OGGETTO N. 3471/XVI - Interrogazione: "Informazioni circa lo
sbancamento realizzato nella zona Pian della Cretetta che precede
l'ingresso al vallone del Grauson a Cogne - Pista poderale
Gimillan".
Marguerettaz (Presidente) -
Punto n. 12 all'ordine del
giorno. Per la risposta, la parola all'assessore Carrel, ne ha
facoltà.
Carrel (PA) -
Si premette che la proponente pone
l'attenzione su due questioni differenti: i quesiti di cui ai punti
1, 2 e 4 si riferiscono alla strada del Grauson per l'accesso al
Pian della Cretetta, mentre il quesito 3 si riferisce alla
realizzazione nell'estate del 2023 di un tratto di pista abusiva
mediante lo sbancamento di una porzione di terreno in località
Ecloseur.
Relativamente al punto 1, mi è stato riferito dal Comandante del
Corpo forestale della Valle d'Aosta che il Corpo forestale, in
qualità di Polizia giudiziaria, ha raccolto la denuncia della
persona offesa riguardante l'abbattimento del muro, dandone notizia
alla Procura della Repubblica. Tuttavia, come di norma per
procedimenti analoghi, non si conosce il seguito delle procedure
instaurate innanzi al Pubblico Ministero in quanto non si viene
notiziati dall'Autorità giudiziaria in merito al prosieguo dei
procedimenti.
Relativamente al punto 2, il Corpo forestale svolge le consuete
attività di vigilanza sul territorio ed è a conoscenza della
particolare attenzione posta sulla questione anche da parte della
cittadinanza. Per quanto possibile, quindi, il Comando della
stazione forestale locale effettua periodici servizi dedicati; nel
caso in cui vengano ravvisati comportamenti sanzionabili, verranno
poste in essere le procedure previste dalla legge.
Per quanto riguarda il punto 3, risulta che il Comune di Cogne
ha notificato a fine novembre 2023, con numero di protocollo 9025,
la sospensione del provvedimento di diffida ai proprietari dei
luoghi oggetto di discussione, dove si chiedeva di ripristinare lo
stato preesistente allo sbancamento. I termini della diffida con
cui l'Amministrazione comunale ha disposto il ripristino del sito
inizieranno nuovamente a decorrere dal 28 maggio 2024, cioè al
presumibile termine delle condizioni di innevamento.
Per quanto riguarda il punto n. 4, il Comandante del Corpo
forestale della Valle d'Aosta mi riferisce che non compete al Corpo
forestale interpretare quanto approvato in sede di valutazione di
impatto ambientale, ma unicamente adottare delle azioni
sanzionatorie laddove previsto. Nella fattispecie, come già
comunicato al Comitato per la salvaguardia del Vallone del Grauson,
ai sensi dalla legge regionale 17/1985, l'accesso con veicoli a
motore sulle strade poderali e anche al di fuori di esse è
consentito se funzionale all'esercizio dei diritti dei soggetti
indicati all'articolo 2, comma 2, in relazione alla titolarità dei
diritti di proprietà, affitto, usufrutto, nonché per lo svolgimento
di attività lavorative per motivi di servizio, pertanto il soggetto
proprietario di terreni nell'area interessata non è sanzionabile se
transita su un terreno di terzi al fine di raggiungere la sua
proprietà. La legge regionale non ricollega alcuna sanzione
all'assenza del consenso del proprietario al passaggio sul proprio
terreno in quanto trattasi di rapporti tra privati che rimangono
nella sfera giuridica degli stessi.
Presidente -
Per la replica, la parola alla collega Erika
Guichardaz.
Guichardaz E. (PCP) -
Assessore, non si conosce il
seguito, ma io le dico che un seguito c'è, quindi molto
probabilmente sarebbe importante che ne prendeste atto e
soprattutto acquisiste la sentenza che è stata emessa proprio per
capire cos'è successo su quel terreno: lo dico perché c'è chi si
sta vantando di quella sentenza, quindi molto probabilmente chi
pensa di essere nel Far West e poter fare tutto quello che vuole,
si vanta anche di poter girovagare con mezzi a motore ovunque lo
ritenga e lo desideri.
Rispetto ai periodici servizi, questo naturalmente ci conforta
e, come ha detto lei, non solo la Forestale ma ci sono cittadini
molto attenti rispetto a quella zona proprio perché si conosce
l'importanza di quella zona, quindi sicuramente, sotto questo punto
di vista, i controlli ci sono da ambedue le parti.
Adesso ha detto che è stato spostato al 28 di maggio, quindi
chiederemo in seguito e faremo nuovamente un sopralluogo, come
abbiamo già fatto, rispetto alla questione del manto erboso, perché
sicuramente lei avrà potuto vedere le foto di quanto è avvenuto in
quella zona ed è piuttosto evidente che si è andati con dei mezzi
meccanici per costruirsi una strada. Sotto questo punto di vista,
rispetto all'ultima risposta che lei ci ha dato, io capisco se
esistesse una strada poderale, ma lì si va sui terreni di altri
nonostante vi siano barriere legate a delibere di Giunta, prima
c'era un cartello, adesso c'è un
jersey
e cosa si fa? Si
cerca di spostare, si cerca di svitare, sennò si passa di lato.
Sotto questo punto di vista, pur capendo tutte le necessità, che
uno possa andare per coltivare il suo campo di patate, piuttosto
che di tuberi o di altre cose, però sinceramente non comprendiamo
e, come ci ha detto già altre volte, su questo ci sono anche degli
approfondimenti di tipo legislativo che mi sembra che siano al
CELVA adesso rispetto alla questione delle strade poderali, porremo
attenzione perché in quel caso non c'è una strada, cioè la strada
finisce con il muro e quel muro è stato messo proprio a seguito di
una decisione della Giunta regionale, quindi di lì in avanti non è
concepibile che le persone scorrazzino come credono. Su questo,
come le dicevo, terremo alta l'attenzione e ne torneremo a
discutere nel mese di giugno-luglio per capire se perlomeno il
manto erboso è stato ripristinato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK