Consiglio Regionale della Valle d'Aosta - Oggetto del Consiglio n. 2030 del 17 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
COMMERCIO
FINANZA REGIONALE E LOCALE
Programmazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2030 del 17 novembre 2022 - Resoconto
OGGETTO N. 2030/XVI - Reiezione di una risoluzione: "Rispetto
degli obiettivi in materia di turismo, commercio e beni culturali
previsti nel DEFR 2022-2024".
Bertin (Presidente) -
Passiamo ora al punto n. 17
dell'ordine del giorno. Ha chiesto la parola il consigliere Aggravi
per l'illustrazione della risoluzione.
Aggravi (LEGA VDA) -
Questa risoluzione si è sedimentata
nel tempo e sinceramente mi sono chiesto come poterla presentare,
quindi volevo partire da una citazione del 25 maggio 2022 che
abbiamo riportato nelle premesse, una citazione delle dichiarazioni
dell'Assessore al turismo di allora: "speriamo anche in un'ottima
stagione per la politica, perché siamo campioni del mondo di
autolesionismo. Si proclamano le crisi e non si sa mai come vanno a
finire. Siamo ancora qui a distanza di un mese e mezzo e, come
Assessore, continuo a lavorare come se non ci fosse un ieri ma come
se ci fosse un domani". Io penso che possa essere utile per
introdurre non soltanto la risoluzione ma anche il momento
politico.
Questa risoluzione impegna il Presidente della Regione...
vorrebbe impegnare il Presidente della Regione a invitare
l'Assessore al turismo a moderare il proprio presenzialismo in
trasferte, festival, appuntamenti a vario titolo organizzarti a
favore della sua attività amministrativa e del rispetto degli
obiettivi in materia di turismo, commercio e beni culturali che il
Governo si è dato nell'ambito del DEFR 2022-2024. Il DEFR è ancora
valido perché quello nuovo è sostanzialmente in Commissione,
arriverà probabilmente al prossimo Consiglio e all'interno della
risoluzione sono sì riportati fatti che possono essere considerati
un po' datati, non voglio tornare a parlare di elicotteri, non
voglio tornare a parlare di articoli che sono usciti sulla famosa
vicenda che ha riguardato anche un capo di Stato, quindi non voglio
tornare su quello, però ci sono degli altri punti che nel frattempo
sono indicativi di una situazione e li vado a riportare: il primo è
il percorso, ad esempio, del regolamento sui requisiti
igienico-sanitari, che è un ulteriore punto dell'azione politica di
quell'Assessorato. Ha un percorso in Commissione che poi a un certo
punto si è dovuto stoppare perché ci siamo trovati di fronte in
un'audizione a capire che quel percorso aveva avuto una falla,
aveva avuto delle problematiche ed è stato tutto rimesso in
discussione, con evidenti problematiche relativamente
all'applicazione e all'approvazione e soprattutto alla possibilità
degli operatori di mettersi a norma o comunque di adeguarsi a delle
indicazioni... che, tra l'altro, le associazioni di categoria sono
anche venute più volte, sembrava tutto definito eppure questa
definizione non è avvenuta. Perché? Io non voglio fare e non è mia
intenzione fare dei processi, però chi era in
charge
come si
dice, che, tra l'altro, di quella materia ne sa, è lei, Assessore,
non me ne voglia.
Un 'altro aspetto riguarda gli operatori, ci siamo trovati un
disegno di legge 86 che arriva in zona Cesarini, che riguarda la
nota questione delle deroghe sui
dehors
dell'articolo 78,
che poi è stato modificato dalla legge 3 della famosa legge
regionale 8, c'era una scadenza: il 27 di ottobre, arriva un
disegno di legge successivo e giustamente ci si dice: "ma che cosa
succederà tra il 27 di ottobre e la scadenza successiva?" e
soprattutto "perché questo disegno di legge è arrivato soltanto
adesso? Perché non si è pensato prima?". Anche qua è un problema di
programmazione, è un problema di volontà politica, è un problema di
confusione politica e di programmazione? Pensiamo a quello che
abbiamo visto riguardo al disegno di legge 80 sui rifugi alpini, ce
lo siamo trovati da un giorno all'altro in emergenza, perché doveva
essere approvato, perché altrimenti non si riusciva a dar corso
agli stanziamenti. Anche lì è un problema forse della confusione
che sta interessando la compagine di maggioranza? È un problema di
volontà politica complessiva? È un problema di organizzazione
dell'Assessorato, una svista? Non lo so, però sono dei fatti che,
tutti messi insieme... avessi voglia di scherzare, direi: "prendono
il volo" ma non lo dico perché mi fa anche un po' così.
Ci sono poi due
dossier
che non abbiamo citato ma che io
citerei: il bando borghi e la vicenda del Castello di Introd. Mi
perdoni, Assessore, non pervenuto, e non dico altro, eppure erano
due, soprattutto il primo, strategico, e quello che è venuto
fuori... io non lo so di chi è colpa, però sicuramente non c'è
stata una sorta di
governance
o di guardiania - come ogni
tanto dice l'assessore Caveri, gli rubo il termine - su
quest'aspetto. Adesso me ne viene in mente un'altra che riguarda il
question time
che abbiamo presentato riguardo alla questione
della scuola alberghiera, cioè c'è tutta una serie di punti che
insieme ovviamente portano a una considerazione, portano a una
valutazione. È caos politico generale, è caos
politico-amministrativo di solo quell'Assessorato o l'Assessore,
come abbiamo cercato di rappresentare per dare una rappresentazione
plastica, è molto più occupato a promuovere o a essere presente?
Ovviamente non è solo questo, c'è un problema più ampio.
Lei giustamente spesso ha detto: "è giusto che l'Assessore sia
presente, è giusto che vada, che si faccia vedere", abbiamo parlato
anche di turismo, abbiamo parlato del Festival di Cannes, di tante
cose, per carità, io penso che chi ha fatto l'Assessore sa che è
sollecitato da "n" inviti e da "n" momenti, però bisogna cercare di
controbilanciare - almeno questa è una mia opinione personale -
l'azione amministrativa dal presenzialismo personale, che
sicuramente fa parte del ruolo, però i
dossier
sul tavolo
sono tanti.
Vogliamo parlare delle leggi che ad oggi sono scritte o ripetute
nei DEFR e che, tra l'altro, in parte sono già pronte almeno per
essere discusse? Le abbiamo citate: l'ammodernamento dei requisiti
di classificazione delle aziende alberghiere, il disegno di legge
regionale recante la disciplina delle locazioni per scopi
turistici, il disegno di legge regionale che disciplina l'attività
delle agenzie di viaggio e
tour operator
, ci sono tantissimi
elementi. È ovvio, non è tutta colpa di una persona, di un ufficio,
di una situazione, però alcune di queste ci sono, perché non sono
state presentate e non sono state messe sul tavolo, anche perché
nelle Commissioni se ne discutesse? Mi viene da pensare che il
rischio è di vedere quello che è successo con il regolamento dei
requisiti igienico-sanitari, che poi arriviamo in Commissione e
un'audizione blocca tutto. Penso che sia sintomatico. Che cosa ci
potevamo chiedere quindi? Per carità, in quest'aula sono state
proposte delle mozioni di sfiducia per molto meno, personalmente
l'ho anche vissuta, però non l'abbiamo fatto e ci siamo detti: "ma
chi è il referente dell'azione politica di un Governo?". Il suo
Presidente prima di tutto, quindi abbiamo costruito
quest'impegnativa chiedendo al Presidente di invitare l'Assessore
al turismo - poi valuterà lui in che termini - e anche sulla base
del futuro come invitarlo a rispettare gli obiettivi a questo punto
io direi relativi alla futura programmazione, perché, ripeto,
potevo concentrarmi su elementi meno reali e più di - mi perdoni -
gossip
banale, ma non sta a me, non è parte del mio
essere.
Ho voluto citare dei fatti, degli atti, delle situazioni
concrete che abbiamo vissuto anche recentemente, anche dopo la
scrittura di questa risoluzione, anzi, direi forse soprattutto dopo
la presentazione di questa risoluzione. Non dico altro.
Presidente -
La risoluzione è stata illustrata, per il
Governo? Ha chiesto la parola il Presidente della Regione, ne ha
facoltà.
Lavevaz (UV) -
Molto velocemente, credo che questa
risoluzione sia chiaramente, al di là della presentazione e delle
considerazioni fatte, una provocazione rispetto ad alcuni eventi
specifici nei quali possono essere stati discutibili alcuni
passaggi o meno, questo lo lascio valutare ad altri. Quello che
posso dire è che l'assessore Guichardaz, rispetto alla risoluzione,
ha sufficiente capacità di discernimento per definire quali sono le
sue opportunità di presenzialismo o meno, rispetto agli obiettivi
del DEFR, è chiaramente evidente che gli obiettivi sono
innanzitutto scritti dall'Assessore, dalle sue strutture e
condivise con la maggioranza, quindi ci mancherebbe altro che
questi obiettivi non vengano seguiti!
Noi ci asterremo rispetto a questa risoluzione senza fare altre
considerazioni, almeno per quanto mi riguarda.
Presidente -
Ha chiesto la parola il consigliere
Marguerettaz.
Marguerettaz (UV) -
Mi consentirete di fare una piccola
premessa che nulla ha a che fare con la sostanza di questa
risoluzione, ovvero la narrazione giornalistica che è stata fatta
ormai da diversi mesi a questa parte rispetto a un eventuale
inciampo della maggioranza sulla base di una risoluzione, facendo
intendere che era possibile in una richiesta di voto segreto che
qualcuno della maggioranza, approfittando del buio, votasse contro
la maggioranza stessa. Allora ho avuto già diverse occasioni per
dire che il voto segreto contro la propria maggioranza è un atto di
codardia, è un atto che qualifica come pusillanime il Consigliere
che segue e adotta questo metodo. In 17 anni che sono in Consiglio
regionale non ho mai utilizzato questo metodo e credo che mai lo
utilizzerò.
Cosa vuol dire quindi? Vuol dire che probabilmente qualcuno fa
una narrazione per creare disagio. Ecco che chiedo veramente che
chi fa queste narrazioni, e non sempre vengono fatte dalla
minoranza, magari c'è qualche saputello anche, non necessariamente
in Consiglio regionale ma nella cintura.
Dal punto di vista invece sostanziale, anche la presentazione
del collega Aggravi mi pare abbia centrato un argomento,
probabilmente, perché ho avuto modo di ricoprire questo ruolo,
l'Assessore al turismo, e in questo caso che è anche ai beni
culturali con tutta una serie di ricadute turistiche, è preso
d'assalto, tutti i giorni probabilmente riceve qualcuno che gli fa
delle proposte. Tutti i giorni, l'ho già detto, io ricevevo
qualcuno che aveva l'ideona che risolveva tutte le sorti del nostro
turismo. La cosa più difficile per l'Assessore al turismo è quella
di creare delle convergenze, creare dei progetti che, per la loro
natura, per la loro portata, diventassero un punto di convergenza
per tutti gli operatori, quindi in buona sostanza, partendo da
domande molto banali: "qual è la Valle d'Aosta che tu vuoi
proporre, qual è l'Aosta che tu vuoi proporre?", io non credo ci
sia un'idea sbagliata per definizione, tutte le idee sono tutte
giuste, ma diventano sbagliate nel momento in cui quel progetto non
viene accettato e non viene condiviso da tutti.
Noi, quando abbiamo fatto il piano di
marketing
,
ormai più di dieci anni fa, avevamo definito i prodotti che
potevamo proporre, ce n'è più di cento! Noi avevamo definito alcuni
prodotti "prodotti star", che sono i prodotti dove noi riteniamo di
essere l'eccellenza, ovviamente non sto a dire quali possono
essere... lo sci, l'alpinismo, cioè laddove siamo indubbiamente
bravi, la
mountain-bike
. Ci sono quelli che vengono definiti
i "prodotti connotanti", cioè quelli tipici della montagna, ma non
necessariamente noi siamo i più bravi, e poi i prodotti che vengono
proposti in ogni dove, cioè il benessere non è che può essere un
patrimonio della Valle d'Aosta, qualsiasi Regione può fare delle
proposte sul benessere, e su questo cercare di creare delle
convergenze. Tutto questo ho cercato di dirlo durante l'audizione
all'Assessore nella discussione del DEFR, perché vede...  e
lei ha detto bene, Aggravi, riconosco l'onestà intellettuale, ha
detto: "tutto è discutibile".
Quello che io ho chiesto all'Assessore non è tanto di limitare
le sue trasferte, ma di finalizzarle facendo riferimento a un nuovo
piano di
marketing
dove ci sia una strategia, perché in caso
contrario le trasferte appaiono, ovviamente non lo sono,
voluttuarie e, rispetto a questo, anche nei ragionamenti puntuali.
Non è colpa ovviamente dell'Assessore, ma lo sconcerto della
notizia che l'area megalitica aprirà a luglio del 2023 esiste,
allora ovviamente uno cattivo può dire: "ma lei, Assessore, perché
è andato in Campania, perché è andato in Sardegna? Che cosa ha
proposto?". È come se io, proprietario di un'azienda, andassi a
proporre un prodotto che non esiste e soprattutto facendo
un'analisi verticale sull'area megalitica, un'area megalitica che
ha delle presenze scarsissime, l'unico momento che ha avuto delle
presenze importanti non è un momento dove abbiamo proposto l'area
megalitica, ma dove abbiamo proposto i dinosauri. Allora cosa vuol
dire? Vuol dire che noi lì abbiamo un gioiello ma che forse
dobbiamo fare una riflessione pesante non solo sull'aspetto
scientifico, ma sull'aspetto divulgativo. Probabilmente non è
sufficiente fare un investimento per avere il CPI, che è la
condizione minima, ma probabilmente dobbiamo far diventare l'area
megalitica un luogo dove sul modello Quark, sul modello Piero
Angela noi riusciamo a fare una divulgazione anche
popular
,
e questo lo possiamo fare se facciamo degli investimenti pesanti
anche sulla realtà virtuale, dove non è sufficiente dire che c'è il
solco sacro, ma con la realtà virtuale faccio vedere anche chi ha
fatto il solco sacro. Queste sono le cose che io credo possano dare
entusiasmo.
Ritengo che la discussione che abbiamo fatto con il DEFR possa
essere uno stimolo, non tanto una risoluzione su cui ci asterremo,
voteremo contro perché è stata l'occasione per fare una
discussione, ma una condivisione in aula: ecco perché il piano di
marketing
è interessante, perché ti permette di fare una
discussione e creare delle convergenze, prima di tutto delle
convergenze tra di noi, perché anche noi siamo continuamente
sollecitati, arriva uno e dice: "ma perché non fai questo, non fai
quello, fai il golf sulla neve", eccetera. Ovviamente, quando tu
hai delle persone che hanno una passione, ritengono che la loro
proposta sia la migliore possibile, ma noi non possiamo farci
trascinare, dobbiamo avere un po' di metodo.
Da un certo punto di vista, quindi non credo che questa
maggioranza si faccia prendere all'amo nella logica della pesca
sportiva di voler sfiduciare surrettiziamente l'Assessore piuttosto
che la Giunta. Credo che le risoluzioni vanno prese per quel poco o
quel tanto che propongono e credo che anche l'Assessore farà tesoro
di questa discussione in modo tale da mettere le basi per un
rilancio importante di un'attività di un settore che per noi è
fondamentale.
Presidente -
Ha chiesto la parola il consigliere
Chatrian, ne ha facoltà.
Chatrian (AV-VdA Unie) -
Sempre dei temi molto
appassionanti, soprattutto quello del turismo, turismo che per noi
è il principale comparto, soprattutto per chi abita nelle vallate
laterali, ma non solo, quindi importiamo, chi di più, chi di meno,
centinaia e centinaia di posti di lavoro e si mantiene il
territorio, quindi penso siano le due cose più importanti e anche
più belle da condividere in un'aula di Consiglio.
La minoranza ci dà qualche stimolo per fare qualche riflessione
sul principale pilastro della nostra economia, non l'unico, ma il
principale. Dopodiché - diceva bene il mio collega poc'anzi -
quando c'è passione, sicuramente gli appassionati si costruiscono
un loro recinto e ti presentano come la miglior soluzione il loro
pensiero.
Su un tema così delicato dove probabilmente il domani - questi
sono i numeri e i dati che leggiamo tutti -, la qualità della vita
sarà ancora più al centro, quindi probabilmente questo pilastro
diventerà sempre più importante, quello del turismo e anche del
nostro ambiente, delle nostre bellezze naturali e non solo quelle
antropizzate, quindi sicuramente ci sarà ancora più spazio per
poter affrontare e trovare dei giusti percorsi per aumentare la
principale nostra ricchezza: il turismo, dove probabilmente dovremo
avere anche la capacità di fare delle scelte strategiche, magari
dire anche dei piccoli "no" per poi presentare dei grandi "sì" nel
diversificare quelle che saranno comunque le sfide importanti in
questo settore.
Ho voluto fare queste prime considerazioni per un motivo
principale, che penso che sia il settore dove uno può spaziare più
di tutti gli altri, perché il turismo, la ricettività e i nostri
potenziali ospiti penso che possano toccare con mano tutti i
settori: da quello agricolo, da quello infrastrutturale, da quello
culturale, da quello identitario, da quello di veridicità legato al
fatto se noi riusciamo ancora, e penso che su questo ci sia
sicuramente dello spazio... l'autenticità, quando riusciamo e siamo
curiosi in andare a vedere cosa stanno facendo i nostri principali
competitor
, penso che l'autenticità e il disegno in cui loro
dettano l'agenda... credo che per noi legislatori sia fondamentale
conoscere, capire, carpire quello che i nostri principali
competitor
fanno.
Voi direte: "cosa ci azzecca con le considerazioni che ho fatto
poc'anzi?". Forse un po' di ordine è giusto che si possa fare a
livello anche magari di metodo e dall'altra parte dedicare le
principali energie nel momento in cui si decide di darci delle
priorità per raggiungere determinati obiettivi. Questo penso che
sia il nostro pensiero, il nostro posizionamento, forse le deleghe,
quelle che ha il collega Guichardaz sono le deleghe dove si può
spaziare a 360 gradi, nel senso che la possibilità...
(interruzione di un Consigliere, fuori microfono)
...no, l'inflazione galoppa più velocemente di quei cinque che
eventualmente ballano.
Termino nel mettere in evidenza che capiamo le provocazioni
dell'opposizione, penso che questo sia anche utile per fare un po'
di ordine, ma dall'altra parte per decidere meglio ancora i
sillon
, quali sono le priorità da mettere in campo e su
questa risoluzione e su questa provocazione ci asterremo o voteremo
contro.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Per fare un'ultima considerazione,
anche a fronte del dibattito, subito collega Chatrian non avevo
assolutamente capito dove volesse andare a parare, poi in realtà
lei ha messo a terra il ragionamento che mi ha permesso di fare un
po' in audizione, un po' oggi, il collega Marguerettaz, perché,
vedete, sì, è una provocazione, può essere magari visto come un
escamotage
, può essere anche visto come un
divertissement
da chi è fuori soprattutto, perché
effettivamente qualsiasi cosa si faccia e si chieda, ha sempre
qualcuno fuori che ne sa di più, perché anche noi siamo bravi a
dirlo ma fuori sappiamo che succede di tutto.
Vedete, però, io ho cercato e l'ho detto, e un po' si è capito,
qualcuno l'ha capito, che, invece di parlare di
gossip
, ho
parlato di fatti perché il collega Chatrian ha detto: "serve
dell'ordine" per darsi un metodo e il collega Marguerettaz ha
giustamente parlato di un piano, al di là del discorso del piano
del
marketing
, parliamo di pianificazione e di
programmazione. Bene, però - e penso che il collega Marguerettaz
possa capire il ragionamento - io, prima di mettere ordine, prima
di fare un piano, devo fare un bilancio, devo tirare la riga e devo
vedere che cos'è stato, e non sto parlando di prima: sto parlando
del durante, dall'avvio del mandato ad oggi per semplificare, a
luglio quando è stata presentata la risoluzione e anche
successivamente e gli elementi che ho cercato di rappresentare e di
mettere in ordine, seppur magari non cronologicamente, dimostrano
che quest'ordine non c'è, dimostrano che questa prioritizzazione
non c'è, dimostrano che c'è un deficit, mi spiace dirlo, in termini
di priorità e anche in termini di convergenze perché sicuramente
l'Assessore al turismo è quello più bombardato insieme al
Presidente, ma tutti gli Assessori sappiamo che ovviamente hanno
tutta una serie di persone e anche di altro tipo che ritengono di
proporre dei
dossier
, proporre delle soluzioni, proporre
delle idee, proporre dei sogni, proporre anche altro, però qui c'è
un problema di ordine, di priorità, di piano, ma prima di tutto -
mi spiace dirlo - forse tutte queste sollecitazioni hanno messo un
po' in confusione non soltanto la partecipazione ai vari eventi ma
anche la definizione di una linea precisa amministrativa, di
priorità che potesse venire dall'Assessorato o anche dalla
compagine di maggioranza, perché siamo disponibilissimi a
discutere, a fare, lo abbiamo anche già fatto in Commissione non
soltanto riguardo alla discussione sul tema del turismo con
l'audizione dell'assessore Guichardaz ma anche con altri, però qui
si sta parlando di altro e sono anche contento che qualcuno si
entusiasmi su una provocazione, però c'è un dato di fatto: c'è
confusione, non c'è priorità, ci sono tutta una serie di campanelli
di allarme che ci fanno capire che qualcosa fino a oggi non è
proprio funzionato bene, e ho parlato di fatti concreti, non ho
parlato di opinioni, non ho parlato di gossip, non ho parlato di
elicotteri o di altre cose. Ho parlato di situazioni concrete,
avvenute anche e soprattutto negli ultimi periodi, forse anche per
frutto di un problema che non è solo legato alla guida di
quell'Assessorato o a quell'Assessorato, ma a una sorta di clima,
perché sappiamo che tutte le maggioranze hanno una situazione
climatica che può essere più o meno favorevole, e qui non voglio
scatenare le discussioni di ieri. Io quindi penso che sicuramente
questa è una provocazione, però basata su degli elementi
concreti.
Penso che indirettamente i vostri interventi lo abbiano
sostanzialmente confermato, al di là di questo, al di là di quella
che può essere la narrazione esterna, al di là di quello che può
essere il pensiero di qualcuno: qua si parla di una persona e
quindi, com'è consueto, chiedo la votazione segreta per questa
risoluzione.
Presidente -
Ha chiesto la parola il consigliere Cretier,
ne ha facoltà.
Cretier (FP-PD) -
Intanto io ho cominciato a rileggere il
DEFR per cercare le note che ha sottolineato il collega Aggravi e
faccio un esempio: il tema dei beni culturali è complesso, come
abbiamo potuto vedere domenica in visita per il recupero del
Castello... uno dei tanti che abbiamo sul territorio, e abbiamo
visto la complessità del recupero, che non può essere fatto in un
solo dato momento ma in una sequenza di anni, di lavoro e di
investimenti, quindi una programmazione annuale, ma anche
triennale, proprio come descritto sul DEFR. Il limite temporale non
è il 2022 ma si spalma il documento sui prossimi due anni, e questo
è bene spiegarlo a tutti. Il discorso vale anche per gli altri
settori, in quest'ambito non si risolve niente sul breve periodo,
la programmazione ha degli
step
costanti e mirati: almeno
tre anni. La pandemia ha comunque modificato tutta una serie di
fattori ma che la montagna ha saputo compensare ed è apprezzata da
molti.
Ora, vorrei fare un richiamo sul piano personale: l'impegnativa
chiede di moderare il presenzialismo del collega, ma credo che
questo sia il suo modo responsabile per il ruolo che riveste e
spontaneamente decide di partecipare non sulla base di un
regolamento. La partecipazione distoglie tempo alla famiglia e
ognuno liberamente può decidere e partecipare e mi sembra
assolutamente opportuna la volontà di presenziare sia come
Assessore, come per noi Consiglieri ma anche come sportivo, come
appassionato, oppure come libero cittadino. Non credo si possa
limitare o sottoporre a un richiamo il collega. Le Istituzioni
devono essere presenti anche in situazioni di rispetto
istituzionale nei confronti di personalità politiche italiane e
straniere. La presenza degli Assessori alle varie manifestazioni
citate ha un valore puramente istituzionale e mai personale, se non
lo fanno, è molto più grave e sarebbe un motivo per nuovamente
proporre atti ispettivi, che, a volte, sono evocati e desunti da
articoli di stampa locale e italiana, come in tanti casi richiamati
dalla mozione.
Sul piano politico si possono fare tante valutazioni personali
su ognuno di noi, sia Consiglieri, sia Assessori sul singolo
componente, con le proprie capacità, con le proprie esperienze
professionali e con le proprie attività. Come maggioranza, abbiamo
saputo frenare o accelerare in dati momenti, lei ne ha citati
alcuni. Le Commissioni hanno lavorato e prodotto, a volte condiviso
con le minoranze, quindi le valutazioni e le espressioni rimangono
a uso e consumo di sterili polemiche consiliari e di parte. Il
lavoro collegiale è continuo, magari da perfezionare, da rendere
proficuo per la collettività e per la cittadinanza, quindi tale
risoluzione che abbiamo comunque deciso di iscrivere, non ha motivo
di esistere. Il confronto non ci preoccupa, abbiamo argomenti per
rispondere in questo difficile momento e lo abbiamo fatto.
Pensiamo invece a sostenere iniziative e a non istigare
continuamente coloro che sono in difficoltà, non istigare
ripetutamente coloro che sono là fuori, com'è successo anche oggi,
costruendo dei muri per dividere e spingere allo scontro sociale.
Non è sempre possibile fare norme "chiavi in mano".
Inoltre faccio anche la dichiarazione di voto in anticipo e, con
la massima trasparenza, il voto di astensione del nostro
gruppo.
Presidente -
Consigliera Erika Guichardaz a lei la
parola.
Guichardaz E. (PCP) -
È indubbio il presenzialismo
dell'Assessore e sicuramente anche i pochi risultati ottenuti fino
ad oggi che ha citato il collega Aggravi, come riteniamo
imbarazzante quanto è avvenuto in Commissione e a cui si è riferito
il collega Aggravi rispetto al regolamento sulla somministrazione
di alimenti e bevande, dove abbiamo ricevuto pesantissime critiche
soprattutto da parte di chi dovrà poi gestire quei controlli e
diciamo che non è un'associazione ma è un ente pubblico.
Detto questo, però non è assolutamente detto, e lo ha
sottolineato il collega Marguerettaz, che essere presente agli
eventi sia un motivo negativo, anzi, io vedo positivamente la
partecipazione di noi tutti a eventi organizzati sul territorio.
Quello che invece vedo negativamente è la presenza nostra in eventi
forse poco opportuni, e che quindi quella presenza sarebbe da
evitare. In questo senso entro proprio nelle premesse citate in
quella risoluzione perché, a seguito di approfondimenti rispetto a
quell'ascensione del Principe di Monaco sul Gran Paradiso, che è
stata giustamente citata nelle premesse e che aveva uno scopo
ambientale, questo è quanto si diceva, molto probabilmente il
messaggio che si voleva lanciare non è altrettanto ricompreso
invece rispetto a quello che è avvenuto, perché da luglio ad oggi
abbiamo potuto fare degli accessi agli atti e quindi poter
conoscere meglio quella vicenda. Quella vicenda nasce il 26 maggio
del 2022 quando il presidente di Fondation Grand Paradis, quindi il
consigliere Jordan, richiedeva la disponibilità di un elicottero
per una visita ufficiale del Principe di Monaco.
Il 30 maggio il presidente Lavevaz rilasciava l'autorizzazione
all'utilizzo di un elicottero in uso alla Protezione Civile per il
trasporto sul ghiacciaio del Gran Paradiso.
In data 8 luglio, quindi direi quasi a ridosso della visita, il
Vicedirettore del parco dava il benestare a quel volo in
elicottero, un benestare che è costato comunque alla comunità 6.935
euro, che aveva anche delle ricadute forse, ricordiamo la siccità
estiva, ricordiamo che cosa stava avvenendo sui ghiacciai della
Valle d'Aosta, ricordiamo anche che forse il volo di elicottero nel
parco più antico e importante d'Italia poteva essere poco
opportuno.
Vi erano quindi questioni legate al buon senso e a mille
specifiche del caso, con una lista infinita di natura tecnica
rispetto agli ecosistemi delicati, all'ecologia della specie e ai
cambiamenti climatici e soprattutto un non senso di promuovere e
finanziare un'azione volta alla ricerca della spettacolarità del
posto con il messaggio di sensibilità ambientale che voleva
lanciare.
Quello che dicevo è che va benissimo partecipare agli eventi,
molto probabilmente quando questi eventi possono essere poco
opportuni, sarebbe meglio non partecipare. Nel rimarcare comunque
la nostra ferma critica alle scelte compiute in quel frangente e
l'inopportunità che ci fosse la presenza di un Assessore a
quell'evento, come l'organizzazione della stessa, riteniamo che
l'impegno della risoluzione poco abbia a vedere con invece la parte
più importante delle premesse, ossia la mancanza di risultati
ottenuti fino ad oggi.
Permettetemi poi di dire che il collega Marguerettaz sempre ci
sollecita parlando dell'area megalitica, non sappiamo cosa fare di
un'area megalitica, ne vogliamo costruire una seconda sotto un
Ospedale, quindi molto probabilmente quando iniziamo a pensare
all'attuale area megalitica, iniziamo a pensare anche a quell'area
megalitica.
Tutto questo premesso, noi ci asterremo e quindi non voteremo
questa risoluzione.
Presidente -
Se non vi sono altri interventi, mettiamo in
votazione la risoluzione. Ricordo che la votazione è segreta. La
votazione è aperta. La votazione è chiusa.
VOTO SEGRETO
Presenti: 35
Votanti: 32
Favorevoli: 14
Contrari: 18
Astenuti: 3
La risoluzione non è approvata.
Con questo punto all'ordine del giorno si concludono i lavori di
questa mattina del Consiglio, che riprenderanno alle ore 15:00.
---
La seduta termina alle ore 13:02.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK