Consiglio Regionale della Valle d'Aosta - Oggetto del Consiglio n. 2733 del 28 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2733 del 28 luglio 2023 - Resoconto
OGGETTO N. 2733/XVI - Interpellanza: "Iniziative volte a
garantire la fruibilità del Museo dell'artigianato valdostano ai
visitatori non vedenti".
Bertin (Presidente) -
Punto n. 35. Invito chi è
interessato alle interpellanze a rimanere in Aula.
Consigliere Manfrin, ha facoltà di intervenire.
Manfrin (LEGA VDA) -
Torniamo in quest'Aula a parlare di
turismo accessibile e lo facciamo perché abbiamo appreso,
purtroppo, dagli organi di informazione una disavventura (secondo
me è dire poco), che è occorsa ad un gruppo di turisti non vedenti,
che, pur avendo avuto accesso gratuito al Museo dell'artigianato
valdostano di tradizione di Fénis, non hanno potuto fare che poche
esperienze tattili per conoscere, attraverso gli altri sensi, il
mondo dell'artigianato valdostano.
Pare, da una prima ricostruzione, che il divieto sia stato
imposto per fini conservativi delle opere presenti all'interno del
MAV.
Pare, peraltro, che lo stesso problema si sia verificato anche
durante un'altra visita a un'altra Fondazione, ed in
quell'occasione non è stato possibile, per il gruppo di non
vedenti, avere il contatto con i cani San Bernardo lì presenti,
perché, a detta di un operatore, i cani devono essere
preparati.
Le cose sono però andate diversamente, per fortuna, al Castello
di Fénis, dove è stata data la possibilità al gruppo di non vedenti
di toccare le opere e gli arredi presenti, nonostante le esigenze
conservative, da quello che pareva nell'altro museo; queste
esigenze conservative sono superiori, quelle di un castello,
rispetto a quelle degli oggetti presenti al MAV, che hanno una
datazione storica sicuramente più recente.
Peraltro, va detto che le difficoltà per i turisti con
disabilità, soprattutto se si tratta di non vedenti, già iniziano -
ma questo lo sappiamo, è una
vexata quaestio
- alla stazione
di Aosta, dove non c'è che un solo addetto per più persone e dove,
con i lavori in corso, non esiste nemmeno più un corrimano per
permettere loro di percorrere la scalinata in completa autonomia. E
questo è già un grave
vulnus
rispetto all'autonomia delle
persone.
Siamo tutti convinti - ne abbiamo parlato più volte all'interno
di quest'Aula - che l'accessibilità, specialmente nell'ambito del
turismo, debba essere un obiettivo primario per tutti coloro che
lavorano nel settore e nei servizi ad esso collegati. Leggere
questa notizia, che riportava di queste limitazioni che sono state
purtroppo subite da questi turisti, non è certo un sintomo di
volontà di inclusione delle persone con disabilità, a cui abbiamo
dedicato - ricordo ancora una volta - addirittura un garante.
Ci chiediamo, infatti, se non era possibile al MAV far toccare
agli utenti ipovedenti altri oggetti, magari preparati apposta per
l'occasione, e che potessero far capire loro come sono fatti gli
oggetti della nostra tradizione artigianale.
Il MAV, peraltro, ospita molto spesso delle scolaresche per la
visita al museo e per effettuare dei laboratori; quello che una
persona si chiede: ma non c'erano all'interno del museo oggetti,
magari pensati per questi laboratori dei più piccoli, per far fare
a questi turisti un'esperienza tattile, che i bambini spesso fanno?
E siamo sicuri che fosse necessario preparare con così largo
anticipo i cani della Fondazione che se ne occupa, che sono
notoriamente dei cani che amano il contatto con l'uomo, per
permettere ad un gruppo di non vedenti di conoscerli meglio?
Secondo noi, migliorare l'offerta del turismo accessibile è una
sfida importante, che stanno affrontando molti Paesi, non soltanto
per rispondere alle esigenze di una fetta del mercato, ma anche per
andare incontro ad un'esigenza sociale, che non può più essere
ignorata.
Su questo, a questo proposito, mi corre l'obbligo di ricordare
un esempio positivo, secondo me: quello che è stato messo in campo
all'area megalitica, dove, a fianco chiaramente dell'esposizione e
a tutte le cose che si possono vedere direttamente, è stato
previsto, dopo il percorso intorno ai luoghi del ritrovamento delle
stele, anche una parte tattile, che è dedicata non soltanto alle
persone non vedenti, ma è dedicata soprattutto alle scolaresche,
che possono toccare direttamente gli oggetti che sono stati trovati
(delle copie, ovviamente). Quindi, in questa maniera, capire anche
a livello tattile come sono fatti alcuni oggetti e comprendere,
soprattutto scoprire, anche la meraviglia di poter capire -
sappiamo che i bambini hanno questa capacità e questa volontà di
toccare spesso gli oggetti - anche tramite il tatto come sono fatti
questi oggetti e prenderne sicuramente conoscenza.
Quest'incidente occorso al MAV sicuramente ci ha lasciato un po'
perplessi perché ritenevamo che fosse sicuramente possibile. Non
comprendiamo quest'esigenza e questa necessità di tutelare degli
oggetti che sono sicuramente meno antichi di quelli presenti nel
Castello di Fénis.
Per queste motivazioni chiediamo all'Assessore se sia a
conoscenza delle criticità segnalate, quale sia lo stato dell'arte,
al fine di avere un turismo realmente accessibile in Valle d'Aosta.
Infine, se siano state prese iniziative per ovviare ai problemi
segnalati.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Per evitare la navetta tra
Assessori, rispondo io, sia per conto dell'assessore Bertschy che è
competente per quanto riguarda il MAV, sia per conto dell'assessore
Grosjacques per quanto riguarda il contributo sul turismo. E poi,
se mi permettete, visto che i tempi sono compressi, la questione
del contributo dell'assessorato alla cultura, che è un po' una
domanda che riguarda peraltro anche l'interpellanza 36, risponderei
in coda poi ai colleghi.
Il MAV accoglie normalmente gruppi di non vedenti e propone
visite guidate tattili, che tuttavia necessitano di una
prenotazione. Il gruppo in questione, mi dicono, si è presentato a
sorpresa al MAV ed in quel momento non sussisteva la disponibilità
di una persona che potesse seguirli nella visita.
Il gruppo è stato invitato a toccare gli oggetti in gran parte
del museo (le parti dedicate alla materia, alla forma e alla
bellezza), perché è stato ideato per consentire un'esperienza
tattile a tutti i visitatori, mentre la parte dedicata alla
memoria, dove è ospitata la collezione Brocherel, proveniente dal
museo civico di Torino, deve rimanere protetta sotto teca, sulla
base dell'accordo di prestito; quindi, in quell'area non è stato
possibile toccare le opere, così mi dicono.
Il gruppo, nonostante l'improvvisata, è stato comunque
parzialmente assistito nella visita: sono state proposte loro
alcune stampe 3D realizzate nell'ambito del progetto MEDIA, gli
oggetti tipici dell'artigianato di tradizione per permettere
un'esperienza tattile agli ospiti. La stampa 3D ha il vantaggio di
offrire una forma iconica dell'oggetto e sono state fornite alcune
informazioni, anche se la visita non era guidata.
Il gruppo, all'uscita del museo, è parso soddisfatto
dell'esperienza e non ha manifestato un disagio rispetto al tema
dell'accessibilità.
Per quanto riguarda la Fondation Barry, mi dicono che ha come
finalità il ruolo sociale, ne fa una missione nelle scuole, negli
ospedali, con i malati e anche con i non vedenti. Rispetto a quanto
segnalato, credo che sia sufficiente organizzare e segnalare con
anticipo la presenza, al fine di consentire una visita che,
evidentemente, non può essere organizzata nell'ambito delle normali
attività turistiche. Questo è quanto mi viene riferito
relativamente alla Fondation Barry.
Per quanto riguarda la parte turistica, l'offerta turistica in
Valle d'Aosta è particolarmente ricca per tutte le fasce d'età e
con accorgimenti intesi a favorire una più ampia accessibilità ai
servizi e alle attrazioni turistiche regionali, non soltanto con
riferimento alle barriere architettoniche, sono già stati adottati,
nell'ambito di progetti e iniziative attuate in tutta la Regione da
diversi soggetti pubblici e privati.
Per questo l'Assessorato al turismo, in particolare tramite il
suo portale, che ad oggi è la raccolta più esaustiva di
informazioni su tutti gli aspetti dell'offerta turistica regionale,
ha sempre tenuto conto, nella redazione delle notizie sulle diverse
componenti dell'offerta, anche degli aspetti legati
all'accessibilità.
Inoltre, per dare ulteriore visibilità a tali aspetti, è anche
stata creata, nell'ambito del portale, una sezione specifica. Tale
sezione, che è tutt'ora in corso di lavorazione, raccoglie per ora
informazioni su luoghi e percorsi
outdoor
per disabili
motori, sarà arricchita da ulteriori informazioni, ad esempio sui
siti culturali accessibili al chiuso.
Data l'ampiezza e la trasversalità del tema della disabilità
(quella fisica, ad esempio persone non deambulanti, quella
cognitiva, ad esempio autistici, e quella sensoriale, ad esempio
non vedenti sordi), non è possibile individuare in nessun settore,
e quello turistico non fa certamente eccezione, una soluzione
standard, che si possa calare su ogni situazione, ma occorre
costruire approcci integrati, affinché il soggiorno delle persone
con disabilità in Valle d'Aosta si riveli esperienza positiva, sia
per loro che per i loro accompagnatori, di stimolo a tornare nella
nostra regione.
In questo senso, la disponibilità di risorse economiche per
progettare ci consente di organizzare servizi e attività e testarli
anche con l'aiuto dei futuri fruitori e perfezionarli alla luce
delle esperienze, in modo che siano rispondenti alle finalità
perseguite, nella speranza che possano poi trasformarsi in azioni
strutturali dedicate alle persone con bisogni speciali. Cito anche
per questo il progetto "Lo sci per tutte le abilità", di cui è
stata data ampia informazione e di cui abbiamo parlato in diverse
occasioni.
Per quanto riguarda sempre il MAV, si ritiene che il MAV sia
pienamente fruibile. In particolare, alcuni anni fa il MAV aveva
realizzato un progetto per facilitare la visita ai sordomuti ed è
ancora fruibile un video linguaggio dei segni in LIS (Lingua dei
Segni Italiana), presente all'ingresso del museo.
Il personale è molto sensibile al tema della disabilità, lo
testimoniano, tra l'altro, le frequenti visite di gruppi di
disabili, che fruiscono del museo tramite percorsi guidati e
personalizzati; i laboratori didattici erogati anche in favore di
gruppi di disabili, sempre con grande attenzione e
personalizzazione dell'attività in funzione del caso specifico; il
progetto per sordomuti risalente ad alcuni anni fa, che ha portato
a realizzare un filmato in linguaggio LIS tutt'ora fruibile
all'interno del museo, l'assunzione di una persona disabile nei
servizi di accoglienza del museo e le numerose collaborazioni con
l'albergo etico di Fénis.
Presidente -
Il consigliere Manfrin interviene in
replica.
Manfrin (LEGA VDA) -
Grazie Assessore per la sua
risposta. Se è stato dato un certo risalto ed è stata fatta una
certa comunicazione a livello pubblico rispetto alla mancata
fruibilità del museo, probabilmente quello che è parso agli
operatori, cioè che il gruppo è apparso soddisfatto, probabilmente
non corrisponde a verità; quindi direi che, al netto di quello che
può essere parso, è evidente che non sia così.
Prendo atto della sua spiegazione e del fatto che vi fossero
alcune parti che, per accordi con altre strutture, non si potessero
toccare perché sotto teca. Non comprendo però la Fondation Barry:
cioè se i cani, soprattutto cani che hanno una possibilità e una
facilità di rapporti tattili, debbono essere preparati, non si
comprende effettivamente a che cosa ed in quale maniera devono
essere preparati per incontrare un gruppo di non vedenti.
Lei ha citato la parte de "Lo sci per tutte le abilità", ma
ricorderà che anche su quello, proprio sulla parte dei non vedenti,
erano state sollevate delle critiche: quindi, probabilmente, c'è
proprio un capitolo incentrato sulla parte dei non vedenti che
viene trascurato e che non trova completamente una sua soluzione
all'interno della nostra regione.
Io comprendo e non metto assolutamente in dubbio il fatto che vi
sia grande attenzione nei confronti delle persone con disabilità,
però credo che sia le critiche su "Lo sci per tutte le abilità",
sia le criticità legate alla stazione di Aosta (che non è
direttamente o completamente tutta responsabilità
dell'Amministrazione regionale), sia la parte che è stata sollevata
rispetto all'accessibilità e fruibilità delle strutture di cui
abbiamo parlato (quindi sia della Fondation Barry sia del museo
MAV) probabilmente sono un segnale, sono un sintomo del fatto che
vi siano delle criticità che vanno assolutamente corrette, di cui
bisogna tener conto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK