Consiglio Regionale della Valle d'Aosta - Oggetto del Consiglio n. 2588 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2588 del 8 giugno 2023 - Resoconto
OGGETTO N. 2588/XVI - Interpellanza: "Risoluzione delle
criticità segnalate in ordine alla gestione del servizio di
ristorazione per degenti e dipendenti dell'Azienda sanitaria
regionale".
Bertin (Presidente) -
Riprendiamo. Siamo al punto n. 58.
Per l'illustrazione, la parola al consigliere Manfrin.
Manfrin (LEGA VDA) -
Con quest'interpellanza ritorniamo
ancora una volta su un tema molto sentito: quello del servizio di
ristorazione per degenti e dipendenti dell'Azienda USL della Valle
d'Aosta, un tema che ha purtroppo collezionato, come sappiamo,
numerose criticità che sono state segnalate e che abbiamo già
affrontato in quest'aula con alcune iniziative sia da parte nostra,
sia da parte di alcuni altri colleghi.
Rispetto a quello di cui avevamo già parlato, ovvero della
carenza di pasti e del fatto che i pasti fossero freddi, si sono
aggiunte alcune altre segnalazioni nel merito che abbiamo voluto
riportare con l'iniziativa appunto che discutiamo. Le segnalazioni,
come abbiamo detto, provengono sia dai dipendenti che dai degenti
degli Ospedali Parini e del Beauregard.
Come parte che concede i dipendenti, abbiamo raccolto una serie
di segnalazioni che riguardano innanzitutto la difficoltà di
accesso al servizio mensa da parte dei dipendenti e il problema è
stato in parte risolto con l'applicazione di una prenotazione pasti
di cui ci aveva già parlato ai tempi l'Assessore. Rimane però il
fatto che i dipendenti, una volta ordinato il pasto, nel fine
settimana non essendoci operatori che gestiscono la mensa, devono
poi letteralmente cercarlo all'interno della mensa, un sistema che
noi pare molto poco igienico visto che i dipendenti sono costretti
a toccare anche i pasti non loro. È già stato detto, ma è utile
ricordarlo, che il cibo è spesso freddo, abbiamo detto che è anche
scarso e che ha spesso un aspetto poco gradevole e fa temere che il
cibo sia stato in qualche modo utilizzato in maniera creativa, cosa
peraltro non ammissibile secondo le regole dell'HCCP.
Un'altra grossa criticità rimane comunque la mancanza di cibo
per le diete speciali, quindi la dieta speciale per quelli che
devono avere una dieta senza glutine piuttosto che una dieta
liquida o semi-liquida o quella iposodica, questo era un altro
problema che abbiamo già segnalato nel corso di iniziative
precedenti. A fronte di tutto questo, è un po' curioso pensare che
ci si è avvicinati a questo nuovo appalto della mensa pensando che
potesse esserci un miglioramento del servizio quando invece occorre
prendere atto, dopo le numerose iniziative sul tema che sono
discusse in quest'aula, che questo miglioramento effettivamente non
c'è stato.
A fronte delle numerose segnalazioni che abbiamo voluto
riassumere e raggruppare, e che ci auguriamo siano poi oggetto di
un approfondito controllo, controllo che, a quanto ci ha comunicato
in aula il precedente Assessore alla sanità, dovrebbe essere stato
fatto dall'Azienda USL... ma, nonostante questi ipotetici
controlli, purtroppo i disservizi permangono e non saremmo qui
evidentemente in aula a significarlo se non fosse così.
Alla luce quindi di quanto sin qui esposto, chiediamo se
l'Amministrazione regionale e la Dirigenza dell'Azienda USL della
Valle d'Aosta siano a conoscenza degli ulteriori disservizi
summenzionati, in caso affermativo quali azioni intende mettere in
campo per risolvere le criticità segnalate e garantire il rispetto
del capitolato d'appalto summenzionato, infine chiediamo se sia
intenzione dell'Amministrazione regionale applicare sanzioni alla
ditta affidataria del servizio per il mancato rispetto del
capitolato d'appalto.
Presidente -
Risponde l'assessore Marzi.
Marzi (SA) -
Il grado di soddisfazione del servizio di
ristorazione nelle strutture ospedaliere deriva oggettivamente da
molteplici fattori, aumentati negli ultimi anni anche in
considerazione dell'orientamento generale di appaltare all'esterno
i servizi, fatto che comporta ulteriori sforzi nel garantire al
meglio il trasferimento dei pasti e il mantenimento della loro
temperatura ideale, dalle cucine sino ai tavoli, dai degenti e il
personale che opera nelle strutture. In quest'ambito vi sono
sicuramente margini di miglioramento che sicuramente dovranno
essere perseguiti anche attraverso il rafforzamento delle verifiche
messe in campo dall'Azienda USL. L'Azienda USL ha comunicato che
non risultano alla medesima segnalazioni riferite al servizio di
ristorazione che non siano già state prese in carico, come, tra
l'altro, da lei richiamato, anche grazie ad alcune iniziative e,
tra l'altro, non risultano segnalazioni a cui non sia stata fornita
risposta compatibilmente con i tempi necessari per l'individuazione
della soluzione del problema proposto.
In considerazione delle segnalazioni presenti nella premessa
della precedente interpellanza del 2 giugno del 2022, preciso che
l'Azienda USL provvede a erogare il servizio di mensa dei propri
dipendenti con i seguenti orari: dalle 11:30 alle 14:30 dal lunedì
al venerdì presso la mensa del Parini ad accesso libero e senza
necessità di prenotazione, dalle 12:00 alle 14:00 dal lunedì al
venerdì presso la mensa del Beauregard ad accesso libero e senza
necessità di prenotazioni, il sabato e la domenica e i festivi i
pranzi presso il Parini e il Beauregard sono garantiti dalle 12:00
alle 13:30 e comunque fino alla totale distribuzione dei pasti
prenotati. Dalle 19:00 alle 20:00 invece tutti i giorni, presso
entrambe le mense, previa prenotazione del pasto tramite
l'applicazione gratuita che lei ha richiamato. I dipendenti possono
inoltre prenotare il proprio pasto presso il reparto in cui
lavorano tramite apposita
App
attivata nel mese di marzo
2023. Il fine settimana e la sera, vista la scarsa affluenza presso
le mense, si è ritenuto opportuno distribuire solo i pasti
prenotati aventi le seguenti caratteristiche: confezionati
singolarmente in vassoi nominativi, sigillati con appositi coperti,
mantenuti alle temperature di legge all'interno dei carrelli di
riattivazione. Per i dipendenti celiaci è stato approntato un
apposito menù che gli stessi possono prenotare utilizzando sempre
l'
App
di cui sopra. I quantitativi di cibo distribuiti
corrispondono a quanto stabilito in capitolato e sono stati
effettuati oltre ottanta sopralluoghi che hanno sempre dato esito
positivo, effettuati, tra l'altro, dal direttore operativo sia
presso le mense, sia presso il reparto, sia presso il centro di
cottura. L'Azienda riferisce inoltre che il servizio è stato
oggetto di sopralluoghi effettuati anche dalle autorità di
controllo senza rilievi emersi e, per proseguire a gestire il
servizio in un'ottica di miglioramento, l'Azienda riferisce che
continuerà a effettuare con cadenza mensile sopralluoghi in
contraddittorio e che interverrà prontamente sulle eventuali
segnalazioni riconducendole a disposizioni capitolari. In tal senso
l'Azienda, dal punto di vista qualitativo, adatta mediante continua
e costante missione gli ordini di servizio, ad oggi ben
trentaquattro, le prestazioni secondo le richieste dei degenti e
dei dipendenti. In tal senso l'Azienda USL, che ha in capo il
contratto di appalto per la ristorazione, precisa che a non tutte
le segnalazioni si può dar seguito con l'applicazione di penali, in
ogni caso l'Azienda USL e l'INVA hanno proceduto ad applicare
alcune penali di quelle rilevate, due, che sono state regolarmente
notificate e fatturate. Naturalmente, lo ripeto, in quest'ambito vi
sono sicuramente margini di miglioramento che sicuramente dovranno
essere perseguiti anche attraverso il rafforzamento delle verifiche
messe in campo perché a tutti, ahimè, capita di frequentare
l'Ospedale, non è un buon momento, succede di avere amici, parenti
e a volte capita che quanto da lei evidenziato venga segnalato
anche a noi.
Presidente -
Per la replica, la parola al consigliere
Manfrin.
Manfrin (LEGA VDA) -
Comincio con il dire che sono lieto
che le stesse segnalazioni che fanno al sottoscritto le facciano
anche all'assessore Marzi, c'è però una fondamentale differenza:
mentre il sottoscritto può venire qui in aula e segnalarle e
ricevere la risposta che dice: "non è che sia tutto questo gran
problema, in realtà siamo già intervenuti", lei, Assessore, ha
invece la facoltà di convocare i vertici dell'USL, di convocare
l'Azienda, di trasmettere delle comunicazioni ufficiali e quindi ha
possibilità di incidere nel merito. Se lei dice che queste stesse
segnalazioni le vengono formulate e i risultati sono quelli che lei
ci sottopone, evidentemente credo che anche lei abbia scarso potere
di convincimento oppure ha scarsa capacità di attivazione, non lo
so, ci dica lei qual è delle due. Lei ci dice che alcune o tutte,
non si è capito, le segnalazioni che le abbiamo e le ho evidenziato
sono già state formulate in passato e ha richiamato l'iniziativa di
giugno 2022, quindi circa un anno fa, però siamo a giugno 2023 e le
segnalazioni permangono, quindi credo che probabilmente ci sia
fondamentalmente un problema anche di comunicazione. Il fatto che
lei ci confermi che sono state applicate alcune penali all'Azienda
conferma che alcune mancanze ci sono state.
Io quindi la ringrazio per la sua risposta, Assessore, però
evidentemente adesso appena ho terminato di intervenire, appena
avrò cinque minuti di tempo, mi affretterò a pubblicare alcune
fotografie relative ai pasti che sono serviti in maniera che così
vi sia traccia di quel che accade e così ci sia un contraddittorio,
quindi, da una parte, c'è quello che viene servito e, dall'altra,
ci sono le sue risposte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK