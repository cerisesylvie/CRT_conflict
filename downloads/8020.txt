Consiglio Regionale della Valle d'Aosta - Oggetto del Consiglio n. 2440 del 26 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2440 del 26 novembre 1986 - Resoconto
OGGETTO N. 2440/VIII - "INIZIATIVE PER COMBATTERE IL GRAVE
PROBLEMA DELLA DROGA". (Reiezione di mozione).
PRESIDENTE:
Do lettura della mozione presentata dai
Consiglieri Pascale, Torrione e Breuvé:
MOZIONE
Negli ultimi giorni ancora una volta il problema della droga è
tornato alla ribalta della cronaca ed ancora una volta sono emersi
casi: di minorenni irretiti dagli spacciatori.
Se l'azione delle forze di polizia volta alla repressione
ottiene qualche risultato, rimane sempre alla fase di studio
l'azione che dovrebbe essere svolta dall'Amministrazione regionale
ai vari livelli di prevenzione, cura e riabilitazione.
Non vi è dubbio che il problema è molto complesso, coinvolge
istituzioni pubbliche e private, richiede uno strategia di
interventi che va programmata organicamente, soprattutto per quanto
riguarda la cura ed il reinserimento sociale dei
tossico-dipendenti; ma in attesa di questo progetto complessivo
sarebbe utile ed opportuna una conoscenza più approfondita del
fenomeno proprio da parte di quei soggetti che potrebbero e
dovrebbero svolgere una opera di prevenzione e che di solito si
trovino impreparati ad affrontare il primo impatto con tali
situazioni.
Gli esperti sono concordi nel ritenere che la scuola e la
famiglia sono i luoghi ideali per impostare una politica di
educazione alla salute e quindi di prevenzione delle
tossico-dipendenze. D'altra parte è noto che molto spesso i
genitori sono privi anche delle nozioni più elementari per un
approccio al problema, mentre l'attuale formazione dei docenti è
indirizzata prevalentemente alla progettazione dell'intervento
didattico che non all'acquisizione di una reale comunicazione
educativa.
Inoltre anche la volontà di fare informazioni è spesso frenata,
in mancanza di una conoscenza specifica, dal dubbio di quali
linguaggi dissuasivi utilizzare e quindi dal timore di provocare
effetti controproducenti.
Tal problema è stato già affrontato in altri paesi occidentali,
e, ad esempio, nella vicina Francia si organizzano a livello
locale, nelle città più 'soggette a rischio', appositi corsi di
formazione per insegnanti ed operatori sanitari di base, aperti
anche ai genitori. Lo scopo è quello di dotare le persone che
maggiormente si trovano a contatto con i giovani di un tessuto di
predisposizioni relazionali, di informazioni, soprattutto di
suggerimenti tecnici e metodologici, in modo da porli in grado sia
di assicurare una comunicazione efficace in sede di prevenzione,
sia di dare una prima risposta al problema nel momento in cui ne
vengano improvvisamente a contatto: formazione quindi intesa non
tanto o non solo come informazione (come nei corsi organizzati nel
1980) quanto come formazione "attitudinale".
Tale iniziativa seguirebbe gli indirizzi previsti dalla
normativa nazionale (legge 22.12.1975, n. 685, circolare Ministero
della Sanità n. 84 del 1984 e n. 23 del 1985), non pregiudicherebbe
la formulazione di un programma organico di interventi da parte di
quel gruppo tecnico di studio previsto dalla delibera della Giunta
regionale n. 6308 del 23.9.1985, costituendone anzi il necessario
presupposto, e consentirebbe di dare un primo segnale positivo a
quanti, benchè volenterosi, si sentono inerti e disorientati
nell'affrontare il problema.
Ciò posto, il Consiglio regionale
Impegna
la Giunta regionale ad organizzare entro sei mesi,
avvalendosi di operatori specializzati in materia, corsi di
formazione per insegnanti, per operatori sanitari e per genitori,
congiuntamente o separati, volti a fornire nozioni di base sul
fenomeno della droga, sulle tecniche dell'informazione dissuasiva,
sulle metodologie da applicare per un primo approccio al
problema.
PRESIDENTE:
Ha chiesto di parlare il Consigliere Pascale
per mozione d'ordine, ne ha facoltà.
PASCALE (P.S.I.):
Se i lavori proseguono fino ad
esaurimento dell'ordine del giorno, mantengo la mozione, altrimenti
chiedo di rinviarla a domattina.
PRESIDENTE:
Dipende da come. si svilupperà la
discussione, questo non lo posso sapere n anticipo.
PASCALE (P.S.I.):
Ci sono ancora sei mozioni, io posso
anche andare avanti.
PRESIDENTE:
Ha chiesto di parlare il Consigliere Pascale
per illustrare la mozione, ne ha facoltà.
PASCALE (P.S.I.):
Nel marzo dello scorso anno presentammo
già una mozione su questo problema, nella quale chiedevamo alla
Giunta regionale una serie di interventi, fra i quali anche
l'istituzione di un servizio permanente presso l'Assessorato alla
Sanità. La maggioranza non approvò quella mozione, però qualche
mese dopo, precisamente con la delibera 6308 del 23.9.1985 approvò
un programma triennale di assistenza, nel quale era previsto anche,
ai fini degli interventi da attuare, la costituzione di un gruppo
tecnico permanente di lavoro presso l'Assessorato.
Questo gruppo tecnico fu poi costituito con molto ritardo perchè
il decreto del Presidente della Giunta del 18.6.1986 provvide alla
costituzione di una parte del gruppo tecnico in quanto mancavano
ancora i due componenti dell'USL, per cui presumo che il Gruppo
abbia cominciato a lavorare questo autunno. C'è poi un altro fatto
che vorrei ricordare, ed è che in data 14.11.1986, con delibera
8651, la Giunta ha approvato l'organizzazione di un corso di
aggiornamento per docenti e genitori del Liceo-Ginnasio di Aosta in
materia di prevenzione delle tossicodipendenze approvato su
proposta e su richiesta degli organi collegiali dell'Istituto del
Liceo Classico.
Ho voluto ricordare questi due fatti perchè abbiamo
l'impressione che su questo problema della droga questa Giunta
regionale agisca sempre quasi di rimessa, nel senso che se c'è uno
stimolo da parte di organismi esterni, vuoi dell'opposizione, vuoi
di altri organismi allora si comincia a fare qualcosa. E la riprova
è che ogniqualvolta si parla di questo problema, vuoi in Consiglio,
vuoi in altre sedi, mi sento sempre riproporre quelli che sono i
dati ufficiali riferiti a questo problema, cioè i dati degli 80-100
tossicodipendenti che si curano presso l'USL di Aosta, e dei quali
la metà solo residenti. Mi sembra che quantomeno nel recente
passato, ci sia stata da parte dell'Amministrazione regionale nel
suo complesso una costante sottovalutazione di quello che è il
fenomeno della droga nella nostra Regione.
Vorrei dire che su questo problema, che indubbiamente è molto
complesso e riguarda anche i vari aspetti di prevenzione, cura e
riabilitazione, ne avevamo già discusso un'altra volta, e che
quindi richiede degli interventi molto articolati; ci siamo
limitati in questa occasione con questa mozione, ad affrontare solo
il problema della prevenzione. Su questo ultimo aspetto c'è stato
proprio recentemente un sondaggio da parte della Telemark, dove si
dice che il 95,9% degli intervistati ha indicato la necessità di
affrontare il problema pubblicamente, e solo il 3% ha scelto la
strada del silenzio ai fini proprio della prevenzione.
Riteniamo, giustamente sulla base di questo sondaggio, che si fa
della prevenzione in modo particolare parlando del problema della
droga anzichè tacendo, il silenzio non serve a nessuno. Allora se
dobbiamo parlarne è opportuno cominciare a parlarne proprio nelle
sedi dove maggiormente si può fare opera di prevenzione, cioè nella
scuola, nella famiglia tanto per cominciare, per poi andare nelle
fabbriche e su tutti i luoghi di lavoro.
Ci rendiamo anche conto che parlare di questo problema senza
averne cognizioni giuste, può avere effetti controproducenti,
perchè anche l'informazione va data in un certo modo, ed infatti
proprio per risolvere questo problema, in altri paesi, in
particolare nella vicina Francia, sono stati organizzati
avvalendosi di istituti specializzati, dei corsi di formazione
attitudinale, per genitori, per insegnanti, per operatori sanitari
di base, cioè per quelle persone che maggiormente si trovano a
contatto con i giovani e che possono quindi svolgere una opera di
prevenzione in questo senso.
Quello che noi chiediamo è che anche qui in Valle d'Aosta si
cominci trattando in modo particolare del problema della
prevenzione, che è poi quello principale, perchè prevenire vuol
dire anche curare, si cominci a formare quelli che sono gli
operatori che maggiormente si trovano a contatto con i giovani, per
poter attuare una efficace opera di prevenzione.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Come diceva già il Consigliere Pascale, la
Giunta regionale nel settembre 1985 su indicazione del Ministero
aveva fatto una deliberazione istituendo un programma triennale sul
problema della droga, dove prevedeva due gruppi: uno prettamente
tecnico all'interno dell'USL, l'altro invece di studio e di
preparazione, documentazione e programmi all'Amministrazione
regionale.
I punti fondamentali evidentemente erano il fatto della
educazione alla salute, come prevenzione, cercando di spiegare a
tutti cosa è la salute e pertanto rispetto della persona e non
abuso di droga. L'altro punto, anche fondamentale, riguardava la
prevenzione, dove farla e di che tipo, perchè a volte è
inconcepibile che ci possano essere dei ragazzi che fanno uso di
droga e chi è a contatto con il ragazzo possa dare la colpa di un
certo comportamento solo ad esaurimenti nervosi, oppure di
passaggio della fase di età, quindi dell'arrivo della adolescenza
fino all'età dello sviluppo.
Pertanto la cosa fondamentale che dovrà essere presa in
considerazione è di sapere quali sono le reazioni da parte di chi
usa la droga. Questo va collegato a quanto diceva prima il
Consigliere Pascale, e cioè che della droga si deve parlarne
pubblicamente, comunque c'è anche una circolare del Ministero dove
si dice che bisogna parlarne, ma che si deve parlarne in un certo
modo, da parte di persone competenti. È inutile infatti che si
metta una persona qualunque, toccata più o meno da vicino dal
problema della droga, ma che non conosce nè le reazioni che la
droga può dare, nè come può essere affrontato questo problema.
Credo di dovermi esentare dal dover leggere i sei punti in cui
il Ministero dice che non se ne deve parlare, proprio perchè il
parlarne da parte di gente non competente può provocare solo la
voglia di provare questo che potrebbe essere visto come un frutto
proibito.
Questo gruppo ha iniziato i lavori in ritardo e finora ha fatto
solo cinque riunioni, una delle ultime risale al 22 ottobre,
prevedendo già un piano di formazione - informazione per insegnanti
e genitori al Liceo-Ginnasio di Aosta. La deliberazione è già stata
fatta da parte della Giunta regionale in data 7 novembre, non è
pertanto vero che la proposta sia venuta, come erroneamente porta
anche la deliberazione, da parte della scuola, in quanto il gruppo
di lavoro aveva previsto di fare questo corso scegliendo o
indicando una scuola. Ma evidentemente non poteva essere il gruppo
ad imporre a questa scuola questo corso; ci voleva la disponibilità
da parte degli insegnanti e dell'assemblea dei genitori, ed è per
questo che è stato precisato "su disponibilità da parte del corpo
insegnante e dei genitori".
In data 22 ottobre era stato tracciato questo programma che
verrà svolto dal servizio di consulenza e formazione di Torino che
si chiama A.S.K..
Sempre in questo campo è stato finanziato e previsto lo
svolgimento di un incontro di aggiornamento sul tema "Le droghe di
abuso e le attività nelle strutture sanitarie nell'indagine
epidemiologica, nell'accertamento laboratoristico e nel trattamento
terapeutico delle tossicodipendenze, che sarà tenuto il 6 dicembre
qui nel Palazzo dell'Amministrazione regionale.
Ci sono, proposte da questo gruppo di lavoro, su richiesta di
dipendenti dell'USL, altre cinque persone che partecipano a corsi
di specializzazione nel campo delle droghe sempre a Roma.
Quindi ritengo che la mozione non sia da votare in quanto il
gruppo di lavoro che ha iniziato la sua attività in ritardo, ha già
cominciato a proporre dei programmi e questo primo corso di
formazione delle persone che dovranno stare vicino ai giovani. Il
Presidente della Giunta mi sta dicendo in questo momento che corsi
erano già stati fatti negli anni passati, 1983-84, quando ancora
non ero in Giunta, altri ne dovranno essere fatti, però una delle
raccomandazioni che avevo rivolto, tramite i funzionari
dell'Amministrazione regionale, Assessorato Sanità, al gruppo, era
di considerare non solo l'ambito scolastico, ma anche l'ambito del
lavoro, dove, pur non disponendo di una grande quantità di dati,
possiamo affermare che la percentuale di tossicodipendenti è già
molto alta.
Pertanto si dovrà prevedere in queste zone, le più
industrializzate della Valle d'Aosta, l'istituzione di corsi per
datori di lavoro, oppure organizzare per chi agisce in certi ambiti
di lavoro i corsi di formazione-informazione di cui parlavo
prima.
Un altro dei problemi che dovrà essere affrontato è il
reinserimento lavorativo; a volte ci sono delle ricadute di questi
giovani che sono già stati curati, sono guariti, ma hanno delle
ricadute perchè non si riesce ad inserirli nel tessuto lavorativo
della Regione. Come dicevo già prima, parte di questo programma è
già fatto, altre riunioni saranno fatte non solo nell'ambito
scolastico, ma anche nei diversi ambiti lavorativi, pertanto credo
che la maggioranza si asterrà sulla mozione.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.):
L'Assessore faceva cenno ad una
circolare del Ministero della Sanità, penso sia la n. 84 del 1984
che ho qui, e che non dice assolutamente che non bisogna fare della
prevenzione nelle scuole, dice soltanto che bisogna studiare
metodologia di formazione e riconversione su tutti gli operatori
che sono in contatto con gli ambienti giovanili, direttamente o
indirettamente.
Poi dà delle indicazioni. Qui forse c'è il metodo di leggere una
riga sì, una riga no, non so se qualche volta capita dalla nostra
parte; qualche volta succede anche dall'altra parte.
Abbiamo capito che ancora una volta da parte dell'attuale Giunta
c'è l'impegno a studiare il problema, però di atti completi non ne
abbiamo ancora visti, tranne questo corso di aggiornamento per il
Liceo-Ginnasio che si configura come una sperimentazione che si
vuole attuare. A questo proposito userei le parole che l'Assessore
Faval ha usato in altre occasioni: le sperimentazioni sono un modo
per non dare risposte concrete ed incisive, quindi le trasferisco
dal contesto in cui le aveva usate, per dire che queste
sperimentazioni in questo campo non ci soddisfano, ma vorremmo
degli interventi più concreti ed incisivi, quali quelli che
chiedevamo con la nostra mozione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Voteremo a favore della mozione,
avevamo preparato del materiale per discuterla in modo più
specifico, le vicende abbastanza tormentate di questa giornata ci
costringono a ridurre i tempi, anche perchè penso che il Consiglio
abbia diritto ad un po' di riflessione prima di continuare i propri
lavori.
Nel votare la mozione, diciamo di respingere le osservazioni
fatte dall'Assessore perchè non crediamo assolutamente che in Valle
si stia facendo tutto quello che è possibile fare per intervenire
in questo delicato e importante problema che riguarda il futuro dei
giovani valdostani.
PRESIDENTE:
Pongo in votazione la mozione in oggetto:
ESITO DELLA VOTAZIONE
Presenti: 24
Votanti: 9
Favorevoli: 9
Astenuti 16 (Beneforti, Bondaz, De Grandis, Faval, Fosson,
Lanivi, Maquignaz, Marcoz, Martin, Perrin, Pollicini, Ricco,
Rollandin, Stévenin, Tamone e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK