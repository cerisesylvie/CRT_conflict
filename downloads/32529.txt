Consiglio Regionale della Valle d'Aosta - Oggetto del Consiglio n. 1225 del 26 maggio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1225 del 26 maggio 2010 - Resoconto
OGGETTO N. 1225/XIII - Approvazione di mozione: "Iniziative
per eliminare l'utilizzo di stoviglie in plastica nelle attività di
somministrazione di cibi e bevande".
Mozione
Constatato che le stoviglie, i bicchieri e le posate di
plastica non possono essere conferiti nella raccolta differenziata
dei rifiuti, ma esclusivamente nei raccoglitori
dell'indifferenziata e che non sono pertanto riciclabili;
Considerato che la plastica non è biodegradabile e dunque lo
smaltimento rappresenta un onere, sia sotto il profilo economico
che ambientale;
Ritenendo indifferibile attivare delle iniziative per
eliminare progressivamente i rifiuti sopraccitati;
Esprimendo apprezzamento per l'accordo stipulato con le Pro
Loco tendente a promuovere nelle sagre e nelle attività di
somministrazione di cibi e bevande in genere, l'utilizzo di
stoviglie tradizionali o quantomeno biodegradabili;
Preso atto che in diverse attività di somministrazione di
cibi e bevande in mense e spacci della pubblica amministrazione
vengono utilizzati stoviglie, posate, ecc. in materiale
plastico;
Ritenendo opportuno che l'Amministrazione pubblica sia
impegnata in prima linea nel sensibilizzare l'utilizzo di stoviglie
tradizionali, soprattutto con l'esempio diretto;
Il Consiglio regionale
Impegna
la Giunta regionale ad attivarsi per eliminare l'utilizzo di
stoviglie, ecc. in plastica in tutte le attività di
somministrazione di cibi e bevande della pubblica Amministrazione
anche qualora la gestione sia affidata a soggetti privati;
Impegna inoltre
la Giunta regionale a promuovere delle iniziative di
sensibilizzazione in linea con l'accordo raggiunto con le Pro Loco
anche nelle attività private di somministrazione di cibi e bevande
in genere, con il coinvolgimento delle associazioni di
categoria.
F.to: Giuseppe Cerise - Bertin - Chatrian - Patrizia Morelli
- Louvin
Président
- La parole au Conseiller Giuseppe Cerise.
Cerise G. (ALPE)
- Grazie, Presidente.
Abbiamo presentato questa mozione per richiamare l'attenzione di
quest'Assemblea e poi per impegnare la Giunta regionale a mettere
in atto delle iniziative per cercare di arginare il crescente
fenomeno dell'utilizzo di stoviglie e quant'altro correlato in
plastica. Questo non unicamente nell'attività di somministrazione
di cibi e bevande a carattere provvisorio come attività legata alle
sagre paesane, ma anche in attività gestite direttamente o
indirettamente dalla pubblica amministrazione. Possiamo vedere la
somministrazione dei pasti all'ospedale, negli spazi dell'ospedale
c'è un utilizzo per il caffè di tazzine di plastica... se uno
prende il panino o una fetta di dolce, viene servito su un piatto
di plastica che va a formare quei mucchi di sacchi di plastica che
vediamo in tutti gli angoli dove si esercitano queste attività.
Sappiamo che le stoviglie di plastica e assimilati, posate,
bicchieri, eccetera, non possono essere conferiti nella raccolta
differenziata e vedremo il perché, e vengono invece conferiti
nell'indifferenziata; come pure sappiamo che il tempo di
degradabilità della plastica, se ci riferiamo alla vita dell'uomo,
pare un periodo infinito. Abbiamo apprezzato l'accordo raggiunto
dall'Assessorato con le Pro Loco, accordo che tendeva a promuovere
l'eliminazione dell'utilizzo di stoviglie in plastica per passare
all'utilizzo di quelle tradizionali o biodegradabili. Riteniamo che
l'Amministrazione pubblica debba, in questo contesto, dare un
esempio - dove è coinvolta - promuovendo l'utilizzo di stoviglie
tradizionali o biodegradabili.
Ho fatto prima l'esempio dell'ospedale, ma si possono fare altri
esempi: i vari rinfreschi organizzati dall'amministrazione
pubblica. Recentemente abbiamo partecipato al Concours Cerlogne,
un'iniziativa lodevole per i riflessi che ha, ma in questi tre
giorni si sono alternati 4.500 bambini e ho avuto il piacere, un
giorno, di pranzare in questa occasione: quattro portate con
quattro piatti e tutta questa moltiplicazione che, facendo un costo
sommario, arriva a 25.000 piatti di plastica e a quanti sacchi che
sono stati prodotti. Poteva essere, visto che il Concours Cerlogne
è rivolto a dei bambini, un momento per sensibilizzare, perché i
bambini sono particolarmente sensibili ai problemi ambientali, e
per dare un segnale importante in questa direzione.
Sappiamo anche che il fatto che non si possono conferire le
stoviglie di plastica nella raccolta differenziata dipende dal
fatto che le aziende produttrici non aderiscono al consorzio per la
raccolta e per il riciclaggio; di conseguenza, qui si entra nella
logica che i profitti, i benefici sono appannaggio dei privati e
gli oneri di smaltimento sono a carico del pubblico: è una logica
piuttosto diffusa anche in altri settori, ma adesso ci soffermiamo
su questo aspetto. Sappiamo anche che l'utilizzo massiccio di
stoviglie in plastica è legato anche ai costi più contenuti,
semplicità di servizio e una serie di cose, ma dobbiamo guardare
anche ai costi riflessi che sono quelli dello smaltimento. Si ha un
maggior costo nell'usare i biodegradabili o i riciclabili, ma
questi non comportano un costo di smaltimento e dobbiamo porre
attenzione anche a quelli che sono i costi, difficilmente
quantificabili in termini monetari, sotto il profilo
ambientale.
Con l'Assessore, prima, abbiamo avuto modo di scambiare alcune
opinioni; mi pare di avere visto una disponibilità da parte del
Governo regionale di recepire questa mozione. L'Assessore mi ha
proposto, per quanto riguarda i due punti di impegno, di unificarli
in una forma più fluida e di aggiungere una presa d'atto positiva
dell'attività già posta in essere dall'Amministrazione in tal
senso. Non abbiamo alcuna difficoltà ad accettare, perché quello
che ci interessa è la sostanza e non tanto la forma di come una
cosa può essere presentata, ma che si vada a colpire l'obiettivo,
che è cercare di arginare questo utilizzo crescente di materiale di
plastica.
Nessun problema da parte nostra ad accettare questa
integrazione, come siamo solleciti a mettere in evidenza i punti di
criticità, non abbiamo alcuna difficoltà a riconoscere l'azione
positiva e i punti di forza del Governo regionale in questo
contesto.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Grazie, Presidente.
Sicuramente quello della distribuzione di pasti con stoviglie di
plastica è una fonte notevole di produzione di rifiuti, che - come
illustrato correttamente dal collega Cerise - sono conferiti nella
raccolta indifferenziata, perché non si tratta di imballaggi e
pertanto non vengono raccolti dai consorzi di recupero della
plastica.
Le iniziative e la volontà della mozione sono sicuramente in
linea con l'impegno di perseguire delle azioni di riduzione dei
rifiuti. In effetti l'Assessorato è impegnato nel promuovere una
serie di attività che riguardano in generale la riduzione dei
rifiuti, in particolare proprio quelli di plastica: le
stoviglie.
Come ricordato, sono stati presi in considerazione alcuni
ambiti: quello delle sagre paesane con l'accordo sottoscritto con
le Pro Loco che il Consigliere Cerise ha citato, che porterà presto
a forme dirette di incentivazione dell'uso di stoviglie
riciclabili. Abbiamo preso in considerazione il settore delle mense
scolastiche, inviando un questionario per conoscere la situazione;
qui, in realtà, l'utilizzo di stoviglie non riutilizzabili è
abbastanza limitato, ma c'è spazio per fare ulteriori iniziative e
ridurre l'utilizzo di stoviglie "usa e getta". Restano altri
ambiti, come quello che è stato sottolineato, di somministrazione
di cibi e bevande nel settore ospedaliero e sociosanitario: questo
va considerato con una certa attenzione in relazione ad una serie
di requisiti igienico-sanitari richiesti per questo tipo di
ambiente che sono più restrittivi; tuttavia si possono esplorare
iniziative anche in questo settore.
Voglio citare un accordo che stiamo attuando con il BIM, anche
per promuovere azioni per eliminare l'uso non solo delle bottiglie
di plastica, bensì dei bicchieri (in particolare per
somministrazione di acqua), a partire - si era pensato -
dall'invito ai Consigli comunali e agli enti pubblici, di utilizzo
delle bottiglie e dei bicchieri di vetro nelle sedute dei Consigli
comunali; credo che anche nel nostro Consiglio sarebbe opportuno
arrivare all'eliminazione definitiva delle bottiglie di plastica,
con lo scopo, da un lato, di sensibilizzazione e, dall'altro, con
un significato in termini di eliminazione del rifiuto.
Siamo favorevoli all'accoglimento della mozione seppure con
alcune modifiche, valutate e recepite favorevolmente dal
Consigliere Cerise, che comporterebbero la seguente aggiunta
nell'introduzione alla mozione al quarto punto:
Presidente
- ...non siamo mica delle macchine...
Zublena (UV)
- ...
"Preso atto positivamente
dell'attività avviata dall'Assessorato al territorio e ambiente a
partire dalla Settimana europea di riduzione dei rifiuti dello
scorso mese di novembre, per la prevenzione nella produzione di
rifiuti in diversi settori e con il coinvolgimento di associazioni,
amministrazioni pubbliche, BIM e CELVA"
; inoltre verrebbe
modificato il testo nella parte dell'impegno nel modo seguente:
"Il Consiglio regionale... impegna la Giunta regionale ad
attivarsi per promuovere l'eliminazione dell'utilizzo di stoviglie,
ecc. in plastica in tutte le attività di somministrazione di cibi e
bevande sia della pubblica Amministrazione sia nelle attività
private, in linea con l'accordo raggiunto con le Pro Loco, con il
coinvolgimento delle associazioni di categoria".
Con questa formulazione siamo favorevoli alla mozione.
Président
- Les promoteurs de la motion sont
d'accord?
Je soumets au vote la motion dans le texte ainsi amendé:
Mozione
Il Consiglio regionale
Constatato che le stoviglie, i bicchieri e le posate di
plastica non possono essere conferiti nella raccolta differenziata
dei rifiuti, ma esclusivamente nei raccoglitori
dell'indifferenziata e che non sono pertanto riciclabili;
Considerato che la plastica non è biodegradabile e dunque lo
smaltimento rappresenta un onere, sia sotto il profilo economico
che ambientale;
Ritenendo indifferibile attivare delle iniziative per
eliminare progressivamente i rifiuti sopraccitati;
Preso atto positivamente dell'attività avviata
dall'Assessorato al territorio e ambiente a partire dalla Settimana
europea di riduzione dei rifiuti dello scorso mese di novembre, per
la prevenzione nella produzione di rifiuti in diversi settori e con
il coinvolgimento di associazioni, amministrazioni pubbliche, BIM e
CELVA;
Esprimendo apprezzamento per l'accordo stipulato con le Pro
Loco tendente a promuovere nelle sagre e nelle attività di
somministrazione di cibi e bevande in genere, l'utilizzo di
stoviglie tradizionali o quantomeno biodegradabili;
Ritenendo opportuno che l'Amministrazione pubblica sia
impegnata in prima linea nel sensibilizzare l'utilizzo di stoviglie
tradizionali, soprattutto con l'esempio diretto;
Impegna
la Giunta regionale ad attivarsi per promuovere
l'eliminazione dell'utilizzo di stoviglie, ecc. in plastica in
tutte le attività di somministrazione di cibi e bevande sia della
pubblica Amministrazione sia nelle attività private, in linea con
l'accordo raggiunto con le Pro Loco, con il coinvolgimento delle
associazioni di categoria".
Conseillers présents et votants: 30
Pour: 30
Le Conseil approuve à l'unanimité.
Président
- Sur cette votation nous avons achevé nos
travaux.
La séance est levée.
---
La réunion se termine à dix-huit heures et trente-six
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK