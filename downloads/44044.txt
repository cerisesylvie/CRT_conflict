Consiglio Regionale della Valle d'Aosta - Oggetto del Consiglio n. 1118 del 15 dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1118 del 15 dicembre 2021 - Resoconto
OGGETTO N. 1118/XVI - Trattazione congiunta delle relazioni
della Sezione regionale di controllo della Corte dei conti, del
DEFR per il triennio 2022-2024, del D.L. n. 46 (Legge di stabilità
regionale per il triennio 2022/2024), del D.L. n. 47 (Bilancio di
previsione per il triennio 2022/2024) e del D.L. n. 48
(Disposizioni collegate alla legge di stabilità regionale per il
triennio 2022/2024). (Reiezione di sette ordini del giorno.
Approvazione di un ordine del giorno)
Bertin (Presidente) -
Con questo si concludono le
repliche e possiamo passare all'analisi degli ordini del giorno.
Ricordo in questa occasione che la seduta di oggi e di domani verrà
anticipata alle ore 14:30 per quanto riguarda l'apertura del
pomeriggio e posticipata alle ore 20:45 per quanto concerne la
chiusura serale per una questione ovviamente di utilizzo migliore
della tempistica come convenuto nella Conferenza dei
Capigruppo.
Inoltre, per quanto riguarda gli ordini del giorno, la
tempistica sarà di cinque minuti per il proponente, cinque di
replica per il Governo e un minuto di risposta per il Governo,
diciamo così, e un minuto di replica per i proponenti. Sono
pervenuti 1 ordine del giorno di PCP, 33 ordini del giorno della
Lega, 15 del Gruppo Pour l'Autonomie e 1 dei Capigruppo di
maggioranza.
Iniziamo con l'ordine del giorno di PCP. Per mozione d'ordine,
la parola al consigliere Manfrin.
Manfrin (LEGA VDA) -
Solo perché eravamo rimasti
d'accordo che avremo comunicato l'accettazione delle modalità di
riduzione dei tempi, non le abbiamo comunicate, non siamo ancora
arrivati a una definizione anche perché alcuni colleghi avevano
chiesto la possibilità di replica, quindi le chiederei un minuto di
sospensione per poter un attimo condividere queste modalità di
discussione in maniera che poi si arrivi a una definizione.
Presidente -
Concedo una pausa.
La seduta è sospesa dalle ore 11:46 alle ore 11:55.
Bertin (Presidente) -
Iniziamo con l'analisi degli ordini
del giorno. Ordine del giorno n. 1 presentato da PCP. Si è
prenotata per l'illustrazione la consigliera Erika Guichardaz, ne
ha facoltà.
Guichardaz E. (PCP) -
Quest'ordine del giorno è
semplicemente per riuscire ad aiutare, perché negli emendamenti al
DEFR lo porteremo, quella carenza che c'è nella sanità, che non è
una carenza solo di medici ma, come abbiamo detto, di infermieri,
di OSS e di tutto il personale anche socio-sanitario e
tecnico-riabilitativo. La valutazione che chiediamo di fare
all'Assessore competente quindi è quella, com'è già stato pensato
per i medici e come abbiamo appena poco tempo fa deciso anche per
la Dirigenza, valutare la possibilità di dare l'accertamento della
lingua francese in seguito al passaggio della prova
concorsuale.
Sappiamo bene che soprattutto rispetto alla legge n. 8 c'è
un'impugnativa dello Stato, naturalmente su questo speriamo che ci
sia chiarezza perché, come ci è stato spiegato in Commissione,
l'impugnativa è più legata al problema di non conoscenza della
lingua italiana che naturalmente non è prevista da parte dello
Stato e che oltretutto non è prevista nemmeno dalla legge n. 8
perché essere all'interno di un albo vuol dire conoscere comunque
la lingua italiana, quindi sperando che anche in questo senso si
vada a risolvere quella situazione, quello che chiediamo con
quest'ordine del giorno è di valutare questa possibilità anche per
il restante personale che opera nella sanità e, come sa bene
l'Assessore, è in carenza e in sofferenza anch'esso, quindi questo
è quello che propone il nostro ordine del giorno.
Presidente -
Per il Governo, ha chiesto la parola
l'assessore Barmasse.
Barmasse (UV) -
Effettivamente questa è una tematica
importante che è già stata affrontata sulle norme per la nomina
della Direzione strategica e sicuramente sarà oggetto di ulteriori
valutazioni. Non ritengo comunque in questo momento, visto che non
abbiamo ancora l'esito dell'impugnativa, poter svolgere queste
valutazioni per quanto riguarda l'accertamento della lingua
francese, che, secondo me, andrà fatto dopo l'esito
dell'impugnazione e il ricorso alla Corte costituzionale. Non
ritengo, pertanto, in questo momento che sia accoglibile
quest'ordine del giorno e chiedo alla collega eventualmente di
ritirarlo, sennò propongo l'astensione da parte della
maggioranza.
Presidente -
Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Come detto in premessa, sappiamo
bene di questa sentenza e chiedevamo di portarci avanti proprio in
questo senso, sembra che la sentenza arriverà a breve, l'Assessore
ha detto che lo valuterà, quello che noi chiediamo è che venga
valutato a breve, quindi non intendiamo ritirare l'ordine del
giorno.
Presidente -
Mettiamo in votazione l'ordine del giorno,
la votazione è aperta. La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Jean-Pierre Guichardaz, Jordan,
Lavevaz, Malacrinò, Marguerettaz, Marquis, Marzi, Padovani,
Restano, Rollandin, Rosaire, Sapinet, Testolin)
L'ordine del giorno non è approvato.
Ordine del giorno n. 1 della Lega. Per l'illustrazione, ha
chiesto la parola la consigliera Foudraz a cui passo la parola.
Foudraz (LEGA VDA) -
Con questo ordine del giorno si
chiede un'impegnativa al Governo per quanto riguarda un aiuto alle
famiglie per il pagamento delle rette degli asili-nido. Il nostro è
un Paese sempre più vecchio in cui la pandemia da Covid-19 ha
accentuato la tendenza alla recessione demografica che è già in
atto. Questo è il quadro che emerge nel nuovo censimento della
popolazione dinamica demografica 2020 dell'Istat, che segna un
nuovo record minimo delle nascite: 405 mila, aggravato, se così
possiamo dire, dall'elevato numero di decessi: 740 mila. Così il
saldo naturale tra nati e morti nel 2020 raggiunge meno 335 mila
unità, un valore inferiore dall'Unità d'Italia solo a quello record
del 1918 dove erano meno 648 mila quando ci fu l'epidemia di
spagnola che contribuì quindi a determinare quasi la metà degli 1,3
milioni di decessi registrati in quell'anno.
La popolazione italiana, che attualmente si attesta su 59
milioni di residenti, diventa così sempre più anziana, l'età media
si innalza, da 45 a 45,4 anni, pur con una certa variabilità nella
geografia dell'invecchiamento ma lo squilibrio della piramide per
età della popolazione è ben evidenziato dal confronto tra la
numerosità degli anziani, persone con più di 65 anni, e quella dei
bambini sotto i 6 anni di età. Nel 2020 per ogni bambino si contano
5,1 anziani a livello nazionale. Questo è quanto emerge da un
articolo del "Corriere della Sera" del 9 dicembre scorso. A partire
dall'anno 2014 i nuovi nati in Italia sono stati in continuo calo
raggiungendo un
trend
maggiormente negativo nel 2020 e,
stando alle ultime proiezioni Istat, quest'anno in Italia per la
prima volta scenderanno sotto la soglia dei 400 mila. Se si
continua di questo passo, non sarà solo un problema di
invecchiamento della popolazione, allo stato attuale dal momento
della nascita la prospettiva di vita è di circa 80 anni, ma sarà
anche un rischio per la nostra economia. Perché si può affermare
questo? Perché con un'aspettativa di vita pari a 80 anni per ogni
individuo e nascite pari a circa 400 mila l'anno la popolazione
italiana nel lungo periodo si ridurrebbe della metà passando dagli
attuali 60 milioni di persone circa a circa 30 milioni di
persone.
Traducendo questi dati in termini economici, vorrebbe dire
quindi che a lungo termine il PIL della nostra Nazione che viene
misurato con equazioni matematiche mettendo in relazione
produttività, occupazione, partecipazione al mercato del lavoro,
struttura demografica e popolazione scenderebbe drasticamente.
Occorre quindi mettere in campo al più presto delle politiche
pubbliche efficaci. Questa situazione di calo demografico mette,
tra l'altro, anche a rischio la sopravvivenza di tante scuole,
cosiddette "di montagna", così come avete evidenziato nel DEFR al
punto 1.4 Istruzione e Università.
Considerato che questo Consiglio regionale ha svolto un
importantissimo lavoro nel corso di quest'anno con l'elaborazione e
l'approvazione della legge n. 15/2021, che ha consentito di
definire una serie di interventi a sostegno della nostra economia e
delle categorie sociali maggiormente colpite dalla crisi, un lavoro
che era già iniziato nella legislatura precedente con
l'approvazione della legge n. 8/2020. Con la sensibilità di tutti
si può quindi giungere a dei risultati positivi che impattano
favorevolmente sul tessuto sociale ed economico della nostra
Regione. È proprio per queste motivazioni che si ritiene opportuno,
al fine dell'incremento demografico, valutare la possibilità di
istituzione di questa misura. È per questo che con questo ordine
del giorno si chiede al Governo regionale di valutare la
possibilità, nella definizione di una prossima variazione di
bilancio, di prevedere un assegno in aiuto al pagamento delle rette
degli asili-nido a favore dei nuclei familiari all'interno dei
quali entrambi i genitori svolgono attività lavorativa al fine di
incrementare le nascite nella nostra Regione.
Presidente -
Per il Governo ha chiesto la parola
l'assessore Barmasse.
Barmasse (UV) -
Con specifico riferimento a quanto
richiesto nell'ordine del giorno, preciso che i regolamenti
relativi agli inserimenti negli asili nido pubblici prevedono
l'attribuzione di un maggior punteggio a favore delle famiglie in
cui entrambi i genitori svolgono attività lavorativa, mentre ai
fini del calcolo della retta, rileva l'ISEE che prevede un sistema
di calcolo proporzionale in funzione del reddito percepito.
Pertanto, la proposta non sembrerebbe coerente anche in termini di
equità rispetto a tale meccanismo. Per quanto sopra esposto, le
chiedo Consigliera o di ritirare l'ordine del giorno sennò propongo
l'astensione per la maggioranza.
Presidente -
Per la
replica, ha chiesto la parola
la consigliera Foudraz.
Foudraz (LEGA VDA) -
Mi stupisce un po' che un ordine del
giorno a sostegno delle famiglie valdostane non trovi il consenso
di quest'Aula, soprattutto del Governo regionale, perché mi
stupisco: mi stupisco perché nella relazione al DEFR presentata
dall'Assessore alle finanze si fa esplicito riferimento alla cura e
all'attenzione di questa finanziaria ai fini della tutela delle
persone e delle famiglie per andare incontro alle esigenze di una
comunità. Quello che viene richiesto nell'impegnativa è la
possibilità di valutare, in una prossima variazione di bilancio, un
aiuto alle famiglie. Io credo che dovremmo imparare anche da altre
Regioni, ad esempio, nella Regione Lombardia è stato adottato un
provvedimento: asili nido praticamente gratis per quei nuclei
aventi certo un certo tipo di importo ISEE, questo al fine di
facilitare l'accesso ai servizi della prima infanzia rispondendo
così ai bisogni di conciliazione vita-lavoro. Ritengo che a volte
guardarsi attorno e copiare anche i provvedimenti messi in campo da
altre Regioni non sia sinonimo di incapacità ma il non vedere o il
non voler vedere lo è.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 35
Votanti: 15
Favorevoli: 15
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Lavevaz, Malacrinò, Marguerettaz, Marquis, Marzi, Minelli,
Padovani, Rosaire, Sapinet, Testolin)
L'ordine del giorno non è approvato.
Ordine del giorno n. 2 della Lega. Ha chiesto la parola il
consigliere Brunod, ne ha facoltà.
Brunod (LEGA VDA) -
Letto il Documento di Economia
e Finanza Regionale per il triennio 2022-2024; preso atto che nel
paragrafo 1.12 della Sezione 3 del DEFR vengono trattati i temi
relativi a trasporti e mobilità sostenibile; rilevato che nel
summenzionato paragrafo si apprende che tra le linee di fondo della
politica del settore, al di là del momento emergenziale, si possono
individuare i seguenti punti: mobilità più sostenibile da collegare
all'obiettivo 11 dell'Agenda 2030, attuare il piano della mobilità
ciclistica da collegare all'obiettivo 13 dell'Agenda 2030,
promuovere azioni a tutti i livelli per combattere il cambiamento
climatico proseguendo nella realizzazione della ciclovia Baltea di
Fondovalle da Courmayeur a Pont-Saint-Martin;
evidenziato che attraverso il piano si introdurranno tutti gli
indirizzi per lo sviluppo della rete di piste ciclabili e delle
connesse infrastrutture di supporto, oltre a promuovere una
mobilità ciclistica attraverso il graduale completamento della
dorsale di Fondovalle, la definizione di un chiaro quadro dei
rapporti Regione-Enti locali sulla realizzazione e gestione delle
infrastrutture, la necessità di adeguare le risorse per la
realizzazione e la gestione della rete, azioni di incentivazione
all'uso della bicicletta come, ad esempio, la diffusione
dell'iniziativa
Boudzate
, azioni di promozione turistica per
una migliore conoscenza della rete già esistente di percorsi
ciclabili; preso atto che dal programma regionale dei lavori
pubblici per il triennio 2022/2024 l'inizio dei lavori per la
realizzazione della segnaletica verticale da apporre sugli
itinerari ciclabili classificati di interesse regionale è prevista
per il quarto trimestre 2022 e che tale intervento è individuato
con una priorità di livello medio; considerato che nel mese di
maggio 2022 vi sarà nuovamente la presenza in Valle d'Aosta del
Giro d'Italia con arrivo di una tappa a Cogne e visto che sono già
presenti sul nostro territorio tutta una serie di percorsi e
attrazioni relative al cicloturismo, che costituiscono già oggi un
buon livello di offerta che possono essere oggetto di una maggiore
promozione e sponsorizzazione al fine di recuperare il terreno
perso nei confronti della concorrenza di altre realtà turistiche
più avanzate, il Consiglio regionale impegna il Governo regionale a
modificare il livello di priorità di tale intervento affinché la
realizzazione della segnaletica verticale da apporre sugli
itinerari ciclabili già esistenti venga ultimata nel periodo
precedente all'arrivo della tappa del Giro d'Italia a Cogne in modo
tale da sfruttare strategicamente tale evento di interesse mondiale
come grande vetrina di promozione e valorizzazione del settore
cicloturistico della Regione Valle d'Aosta.
Presidente -
Per il Governo ha chiesto la parola
l'assessore Marzi.
Marzi (SA) -
Collega Brunod, ho trovato assolutamente
positivo il quadro logico e l'analisi fatta con il presente ordine
del giorno di mettere assieme l'importantissima occasione che la
Regione autonoma Valle d'Aosta avrà nel mese di maggio 2022 di
ospitare una tappa del Giro d'Italia. Quello che però è
assolutamente fondamentale cogliere è che l'opportunità di avere,
in termini di manifestazioni sportive, il Giro d'Italia nel mese di
maggio, nulla ha a che vedere con quanto da lei richiamato nelle
parti del DEFR che cita: quello che lei ha giustamente richiamato
nelle parti del DEFR è la scelta in merito alla pista ciclabile di
arrivare a prevedere - e non a caso la programmazione di
riferimento la vede come priorità media in quanto è prevista per
l'ultimo trimestre del 2022 perché in realtà, in termini di
programmazione e progettazione, le due cose nulla hanno a che fare
tra di loro - di dotare il tratto di pista ciclabile stessa della
segnaletica verticale. Per tale attività è prevista tutta una serie
di adempimenti tecnici che devono essere eseguiti, non ultimo il
fatto che deve essere ancora terminata la fase di programmazione e
progettazione che può coincidere con la fine del 2022. Inoltre il
fatto che all'interno di un impianto sportivo, chiamiamolo così
perché richiamato dalla 16/2007, di interesse regionale a tutti gli
effetti si abbia in previsione la segnaletica verticale e che
questa debba essere apposta è una parte assolutamente tecnica della
pista ciclabile stessa. Visto che soltanto nel mese di dicembre
2021 è stata prevista la parte di progettazione iniziale, questo
farà sì che tutti quanti gli adempimenti di matrice tecnica per
arrivare ad avere fisicamente i cartelli verticali siano possibili
soltanto per l'ultima parte del 2022 stesso. La richiesta di
anticipare la posa della segnaletica verticale sugli itinerari
ciclabili già esistenti secondo quanto previsto dalla
programmazione dei lavori pubblici 2022-2024 in modo che la
medesima venga ultimata nel periodo precedente la tappa del Giro
d'Italia quindi non può di fatto essere accolta. Per questo motivo
le chiedo di ritirare l'ordine del giorno oppure ci asterremo.
Presidente -
Consigliere Brunod a lei la parola.
Brunod (LEGA VDA) -
Assessore, sono molto dispiaciuto di
questa sua risposta anche perché il nostro gruppo ha presentato
diverse iniziative in merito all'importanza che ha il settore
cicloturistico, ma soprattutto non stiamo parlando di nuovi
percorsi ma di percorsi esistenti da anni in questa regione che
hanno delle grandi potenzialità, quindi, secondo noi, vi perdete
l'ennesima grande occasione di metterle in risalto con questa
grande vetrina. Poi che lei adesso ha specificato che questa
segnaletica riguarda la pista ciclabile, forse credo che sia ancora
più grave perché vuol dire che ancora una volta è stata tralasciata
la promozione a livello nazionale e internazionale di tutti i
sentieri già esistenti. Noi avevamo preso spunto dalle indicazioni
del DEFR e della scheda perché citava proprio i percorsi già
esistenti. Se per voi esistenti sono solo quelli della pista
ciclabile, noi crediamo che sia molto grave e quindi votiamo lo
stesso quest'ordine del giorno.
Presidente -
Consigliera Minelli un minuto.
Minelli (PCP) -
Brevemente per giustificare il motivo
dell'astensione su questo ordine del giorno che presenta un tema
interessante ma che riteniamo predisponga un'azione che è
secondaria rispetto alle priorità. Perché qui si chiede di
ribaltare l'ordine delle priorità, che sono, a nostro avviso:
individuare le modalità normative per consentire e promuovere la
ciclabilità sulle piste forestali e poderali, definire l'itinerario
completo della ciclovia connessa con il Piemonte, la ciclovia
Baltea, affrontando le problematiche relative alla gestione; poi
valorizzare e promuovere la rete integrata attraverso la mappatura,
digitalizzare i percorsi ciclabili, inserire le informazioni,
eccetera. Questo che si propone è importante ma rispetto alle
priorità, a nostro avviso, è secondario.
Presidente -
Possiamo mettere in votazione l'ordine del
giorno? La votazione è aperta. La votazione è chiusa.
Presenti: 35
Votanti: 13
Favorevoli: 13
Astenuti: 22 (Baccega, Barmasse, Bertin, Bertschy, Caveri,
Chatrian, Cretier, Grosjacques, Jean-Pierre Guichardaz, Erika
Guichardaz, Jordan, Lavevaz, Malacrinò, Marguerettaz, Marquis,
Marzi, Minelli, Padovani, Restano, Rosaire, Sapinet, Testolin)
L'ordine del giorno non è approvato.
Ordine del giorno n. 3 della Lega. Ha chiesto la parola la
consigliera Spelgatti, ne ha facoltà.
Spelgatti (LEGA VDA) -
Considerato quanto annunciato
dall'attuale Governo regionale nel programma di legislatura 2020 in
merito alla innovazione e trasformazione digitale, amministrazione
4.0, infrastrutture digitali, gestione dati, piattaforme digitali,
nonché quanto indicato nel DEFR; atteso che l'obiettivo strategico
della digitalizzazione della Pubblica Amministrazione, indicato
come prioritario a tutti i livelli a partire dall'Europa per
arrivare agli indirizzi dati dal nostro Paese ai fini della
modernizzazione e dell'efficientamento del sistema Italia;
considerate le grandi somme che è presumibile arrivino dall'Europa
tramite il Recovery Fund, che andranno a finanziare i progetti di
riforma strutturale contenuti nei piani nazionali di riforme di
ogni paese, il Recovery Plan, con quello italiano focalizzato
in
primis
sulla digitalizzazione; considerata altresì la
conseguente enorme mole di lavoro che ne deriverà in relazione alla
predisposizione dei progetti per accedere ai relativi fondi, nonché
per la conseguente realizzazione dei piani predisposti; atteso che
il Dipartimento Innovazione Agenda Digitale riveste un ruolo
cruciale all'interno di questo programma; per questo chiediamo di
impegnare il Governo regionale a nominare in tempi brevi un
coordinatore con ampia e comprovata competenza ed esperienza nelle
materie e negli ambiti di cui il Dipartimento Innovazione Agenda
Digitale deve occuparsi. È sostanzialmente più di un anno che siete
insediati e non è stato nominato ancora il Coordinatore a questo
Dipartimento, Dipartimento che è cruciale.
Ricordo che, quando noi ci siamo insediati al Governo, quando
eravamo noi al Governo, la prima cosa che abbiamo fatto in tempi
non sospetti è stata quella proprio di cercare un coordinatore di
questo Dipartimento che fosse ai massimi vertici nel settore
privato preso su scala nazionale perché avevamo bisogno di un
manager con comprovate competenze in questo ambito sulla base di
quale visione? Una visione, e non era ancora arrivata la pandemia e
tutti i problemi che poi ne sono derivati, che era questa: se
vogliamo avere un'Amministrazione digitale, un'Amministrazione
efficiente, un'Amministrazione vicina al cittadino, noi dobbiamo
implementare assolutamente questo Dipartimento, lo dobbiamo far
crescere, dobbiamo cercare qualcuno che sia ai massimi vertici a
livello nazionale per poter far crescere anche le persone che
lavorano all'interno del Dipartimento e a quel punto, avendo
implementato questo Dipartimento, potremo poi far sì anche che ci
sia poi quel ruolo giusto di
governance
da parte del
Dipartimento rispetto al discorso anche di INVA, che è il braccio
armato comunque della Regione ma che comunque deve avere delle
direttive e dei controlli che arrivano dall'interno, dalle Regioni
e quindi di questo Dipartimento. Ovviamente che fine ha fatto
questo Coordinatore? Cambio di Governo, voi avete deciso che non
fosse più necessario, ma attenzione, non solo non era necessario
lui come figura, ma non ne avete nominato un altro. Ora capiamo
benissimo e abbiamo visto che sappiamo sono otto mesi quasi ormai
che il Presidente della Regione riesce a essere contemporaneamente
Presidente della Regione e Assessore ai trasporti e all'ambiente,
evidentemente vuol dire svolgere tutto questo o uno rasenta dei
poteri sovrannaturali oppure semplicemente significa firmare quello
che porta avanti l'Amministrazione. Con questa mentalità state
lavorando anche sul discorso della macchina amministrativa perché
pensare che una persona contemporaneamente possa svolgere due ruoli
così fondamentali come questo Dipartimento, che è cruciale per il
rilancio della Valle d'Aosta, soprattutto con tutti i soldi che
arriveranno dall'Europa e tenendo presente che veramente è lo snodo
di tutti i soldi che arrivano dall'Europa, e possa essere anche
Coordinatore alle opere pubbliche e quant'altro significa non aver
capito che è bello che scriviate tante cose, sul DEFR abbiamo visto
tante cose bellissime: l'innovazione, bla bla bla, l'Agenda
Digitale, tutto quello che è la modernizzazione della Pubblica
Amministrazione, una Valle d'Aosta futura disegnata in una certa
maniera ma sono tutte parole perché poi dovete tradurre tutto
questo in fatti e, per tradurre in fatti, ci vogliono gli uomini e
ci vogliono gli uomini al posto giusto che lavorino con le giuste
competenze per, ripeto, senza nulla togliere alla figura che viene
individuata, ma nessuno può svolgere due ruoli così
contemporaneamente. Attenzione, soprattutto ci vogliono delle
competenze specifiche perché è un settore particolarmente specifico
ed è particolarmente complesso poter andare avanti su questo
discorso e su competenze così tecniche senza averlo fatto per tutta
la vita.
Presidente -
Per il Governo ha chiesto la parola
l'assessore Marzi, ne ha facoltà
Marzi (SA) -
Comincio subito con l'individuare il fatto
che lei propone un'iniziativa che cita: "nominare il Coordinatore
al DIAD".  La Regione autonoma Valle d'Aosta ha un
Coordinatore al DIAD, che, tra l'altro, sta svolgendo in maniera
egregia il lavoro che gli è stato chiesto di fare. Da un punto di
vista pratico - questo glielo dico sapendo benissimo buona parte
della replica che lei andrà a creare - lei sa perfettamente che la
persona da voi insediata nel momento in cui avete scelto l'allora
Coordinatore non è stata sostituita, ma semplicemente è andata in
pensione e, tra l'altro, nel periodo in cui ha lavorato sotto il
suo iniziale Governo
pro-tempore
per pochi mesi e invece poi
per molto più tempo sotto altri Governi non presieduti da lei, ha
svolto un ottimo lavoro. Ci tengo però a far presente una cosa in
termini numerici: nel momento in cui il Governo attuale si è
insediato, quindi, di conseguenza, con l'attuale Coordinatore, per
restare ad esempio alla risposta di una delle iniziative che lei ha
già posto su questo tema nel corso del tempo, erano una decina i
Comuni in un biennio che erano stati raggiunti dalla fibra, mentre
attualmente, nel giro soltanto di un anno, si è passati a
ventiquattro.
Nel corso di questo anno sono state portate avanti tutta una
serie di iniziative sul mondo, ad esempio, della scuola dove siamo
i primi in Italia; sono state stanziate tutta una serie di risorse
per quanto riguarda il
Data Center
nel corso
dell'assestamento e sono stati già spesati, sono previsti nel corso
dei prossimi mesi, una serie di interventi e, non ultimo, in questo
mese si è fatta anche tutta una serie di interventi sulla
tariffazione, ad esempio, delle antenne poste sul territorio
valdostano specificandole e andandole a prezzare in maniera diversa
in base alle necessità soprattutto legate al fatto che il nostro è
un territorio molto complesso dove spesso le volontà di natura
economica e degli operatori del settore non coincidono invece con
la volontà della Pubblica Amministrazione regionale di raggiungere
tutte quante le postazioni. Lo stesso è stato fatto, ad esempio,
con il disegno di legge che abbiamo approvato rispetto alla posa
della fibra. Insomma, nel corso di questo anno il Coordinatore che
attualmente ha accettato di svolgere un incarico multiplo compreso
questo tema, senza entrare nel merito di questioni personali, non
soltanto ha garantito lo stesso livello di servizio del precedente
ma, se possibile, siamo riusciti, e non certo per demerito di chi
c'era prima, a svolgere e a tirare le fila di tutta quanta una
serie di attività che ottimamente erano già state messe in campo ma
che abbiamo sviluppato con assoluta solerzia. Per questo motivo le
chiedo di ritirare l'ordine del giorno, chiedo all'Aula di
astenersi. Io per i motivi appena espressi a titolo personale
voterò contro qualora lei decida di mettere l'ordine del giorno in
votazione.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Indovini un po', ovviamente non lo
ritiro e sono anche contenta del fatto che lei voti contro perché
questo dimostra sempre il suo animo, abbiamo visto infatti oggi che
ha fatto una replica tutta basata sull'intervento che ho fatto,
quindi
touché
di nuovo. Le ricordo che un Coordinatore c'è,
un Coordinatore reggente e che vengano portati avanti tutti i
lavori che sono stati portati a compimento e tutta l'impostazione
che è stata data prima ben venga, ma le ripeto un ragionamento
banalissimo: nel momento stesso in cui una persona svolge
contemporaneamente il ruolo di Coordinatore di due Dipartimenti
fondamentali della Pubblica Amministrazione significa che o senza
guardare la persona perché la persona sicuramente ha delle capacità
enormi, il discorso è generale, o una persona non lavora su un
Dipartimento normalmente, oppure non si può sdoppiare e fare bene
il lavoro di due Coordinatori di due Dipartimenti fondamentali. È
pura logica, non si fa nessun riferimento alle singole persone e al
lavoro delle singole persone, che sicuramente sono eccezionali ma è
un dato di fatto: o uno si sdoppia o uno lavora per forza di cose
la metà del tempo da una parte e dall'altra e soprattutto uno non
può inventare delle competenze se per tutta la vita ha fatto
tutt'altro. Sarà eccezionale laddove lavora ma nessuno è un
tuttologo, non ci si può inventare contemporaneamente specialisti
su competenze completamente differenti. Portiamolo quindi al voto e
sono contenta del suo voto contrario perché vedo sempre che
risponde ottimamente alle mie sollecitazioni.
Presidente
- Ha chiesto la parola il consigliere Baccega,
ne ha facoltà.
Baccega (GM) -
Semplicemente per dichiarazione di voto.
Poco fa nella riunione di opposizione ho comunicato ai miei
colleghi che il mio atteggiamento rispetto agli ordini del giorno
sarebbe stato a seconda se... e a seconda di... quindi troverete
delle mie astensioni rispetto a voti a favore...
Su questo argomento e in coerenza con quello che ho detto ieri
nel mio intervento in discussione generale sul DEFR, quindi,
parlando proprio di riorganizzazione generale, ritengo che
quest'ordine del giorno possa essere votato e quindi lo voterò con
convinzione, semplicemente perché, al di là delle cose che
correttamente ha detto l'assessore Marzi, c'è la volontà e
l'esigenza che questa struttura - e l'ho detto anche ieri nel mio
intervento - vada rinforzata alla quale bisogna dare, secondo me,
una priorità.
Presidente -
Metto in votazione. La votazione è aperta.
La votazione è chiusa.
Presenti: 35
Votanti: 16
Favorevoli: 16
Contrari: 10
Astenuti: 9 (Bertin, Chatrian, Grosjacques, Jordan, Lavevaz,
Marquis, Restano, Rosaire, Sapinet)
L'ordine del giorno non è approvato.
Ordine del giorno n. 4 della Lega. Ha chiesto la parola il
consigliere Distort, ne ha facoltà.
Distort (LEGA VDA) -
L'ordine del giorno tratta di
impianti termoelettrici alimentati a biomassa proveniente da
selvicoltura e agricoltura. Premesso che il PNRR tra fondi europei
e fondo nazionale attribuisce 70 miliardi alla transizione
energetica per investimenti importanti in grado di creare lavoro e
sviluppo e nello stesso tempo di salvaguardare l'ambiente; tenuto
conto che la Commissione europea stima che, per conseguire gli
obiettivi del
Green Deal
europeo, l'Unione europea dovrà
incrementare di 500 giga watt la produzione di energia da fonti
rinnovabili entro il 2030 e chiede agli Stati membri di realizzare
il 40 percento di questo obiettivo entro il 2025 nell'ambito dei
PNRR; considerato che l'attuale tecnologia basata sulla
realizzazione di impianti a biomassa per la produzione di energia
elettrica o cogenerata, elettrica e termica, consente a determinate
condizioni una serie di vantaggi significativi quali a titolo
descrittivo e non esaustivo lo sfruttamento delle risorse forestali
facilmente reperibili nel territorio, quindi economia di territorio
a chilometro zero, la possibilità di stoccaggio e regolazione di
erogazione in funzione delle esigenze energetiche, lo sfruttamento
di risorse di scarto in particolare dal settore dell'agricoltura
per quello che diversamente diventerebbe rifiuto, la possibilità di
dislocare impianti di dimensioni variabili secondo necessità anche
su micro scala in parti del territorio di scarso valore produttivo
in corrispondenza di attività produttive e insediative che
richiedono energia o che producono biomasse o risorse di scarto -
parlo sempre di risorse di scarto bio, non risorse di scarto di
basso livello -, ottimizzazione delle prestazioni del ciclo
produttivo se si concepisce la generazione contemporanea o
cogenerazione di energia elettrica e calore con possibilità di
impiego simultaneo per teleriscaldamento - ovviamente parlando di
piccoli impianti, anche di piccole realtà, anche comunità
ecosostenibili -, possibilità di usufruire degli incentivi dedicati
dalle attuali disposizioni nazionali europee; evidenziato
oltretutto che l'ampia estensione delle aree boscate sul territorio
della nostra Regione con indice di boscosità pari al 30 percento
presuppone ingenti misure di manutenzione dell'intera superficie
forestale che, in funzione delle scelte di gestione della filiera,
possono rivelarsi oneri economici oppure opportunità in grado di
produrre ricchezza e posti di impiego e che l'avvio quindi di
politiche di utilizzo della biomassa proveniente dalla silvicoltura
e dal settore agricolo appare una soluzione virtuosa di
sfruttamento di risorse ampiamente disponibili sul nostro
territorio con rispettivo beneficio di cura dei boschi, di
occupazione, di produzione di energia da fonti rinnovabili e quindi
di sostenibilità economica e ambientale dell'intera filiera, fatte
queste premesse, si impegna il Governo della Regione ad avviare,
attraverso gli uffici regionali, un approfondimento tecnico e
normativo relativo alla realizzazione di impianti a biomassa per la
produzione di energia elettrica diretta o in cogenerazione e basati
sull'utilizzo del materiale proveniente dalla filiera delle risorse
forestali e dai residui provenienti dalla filiera del settore
agricolo.
Presidente -
Per il Governo ha chiesto la parola
l'assessore Sapinet, ne ha facoltà.
Sapinet (UV) -
Lo studio commissionato all'IPLA relativo
alla valutazione delle potenzialità per le filiere forestali dai
boschi della Valle d'Aosta stima in circa 93 mila metri cubi il
volume della legna da ardere per la triturazione ritraibile dalle
superfici forestali servite da viabilità nella nostra regione, a
fronte di un prelievo attuale che si aggira annualmente intorno ai
16 mila metri cubi complessivi. È stata quindi già analizzata, come
abbiamo visto nell'ultimo Consiglio e in III Commissione, la
possibilità di disporre di materiale legnoso prelevabile dai nostri
boschi da destinare alla produzione di energia. La valorizzazione
della filiera bosco legna è, tra l'altro, uno degli obiettivi
evidenziati nel DEFR ed in tale contesto analizzare la possibilità
di un utilizzo a fini energetici del legname è sicuramente uno dei
punti che si è previsto di sviluppare. Nel corso dell'anno, e come
avevamo già ricordato, sono state incontrate più volte le imprese
forestali per intraprendere un percorso in tal senso, anche con la
costituzione di un gruppo di lavoro dedicato all'analisi delle
criticità del settore e allo sviluppo della filiera. Rimane da
approfondire l'aspetto ambientale anche se ovviamente non usare
combustibili fossili è sicuramente interessante, è il discorso di
sostenibilità da un punto di vista economico ed energetico...
Tenuto quindi conto dei vari approfondimenti che sono avviati su
questo tema e sugli altri paralleli, propongo il ritiro della
iniziativa o il voto di astensione da parte della maggioranza.
Presidente -
Ha chiesto la parola il consigliere Distort
per la replica.
Distort (LEGA VDA) -
Assessore, i casi sono due: o voi
state tenendo segreta una soluzione da tirar fuori dal cappello
oppure non avete idea di dove andare a parare nell'ambito della
gestione delle risorse. Lo studio che è stato fatto è un'analisi ma
dall'analisi poi si prosegue con un progetto, con una visione.
Questa visione non esiste. Allora o voi ce l'avete e ce l'avete in
serbo e ve la tenete giustamente, quindi siete in linea con
l'impegnativa, oppure se non siete in linea con l'impegnativa, vuol
dire che la visione non l'avete e questo è grave.
Presidente -
La parola alla consigliera Minelli.
Minelli (PCP) -
Un'osservazione generale: produrre
dell'energia elettrica da biomassa è una questione, secondo noi, da
discutere - e anche discutibile - con il rischio di dare fuoco a
una parte del patrimonio boschivo facile da raggiungere. Un altro
discorso invece è la pulizia dei boschi, l'utilizzo degli scarti e
delle potature, per cui è bene individuare delle soluzioni che
privilegino l'uso per il riscaldamento e la produzione di acqua dei
processi combinati. Però, così come è formulata, l'impegnativa ci
sembra non essere chiara su questo punto ma proporre un discorso
più generale, per cui su questo ci asteniamo e pensiamo che ci sarà
la possibilità in Commissione di approfondire la questione.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 35
Votanti: 13
Favorevoli: 13
Astenuti: 22 (Baccega, Barmasse, Bertin, Bertschy, Caveri,
Chatrian, Cretier, Grosjacques, Jean-Pierre Guichardaz, Erika
Guichardaz, Jordan, Lavevaz, Malacrinò, Marguerettaz, Marquis,
Marzi, Minelli, Padovani, Restano, Rosaire, Sapinet, Testolin)
L'ordine del giorno non è approvato.
Ordine del giorno n. 5 della Lega. Per l'illustrazione, ha
chiesto la parola la consigliera Foudraz, ne ha facoltà.
Foudraz (LEGA VDA) -
Quest'ordine del giorno riguarda
iniziative in ambito scolastico volte a prevenire e contrastare il
fenomeno del bullismo cibernetico. Stando a recenti dati
dell'Europol la pandemia da Covid-19 ha contribuito all'aumento del
già alto numero di casi riguardanti abusi
on-line
nei
confronti dei minori. Infatti le misure di confinamento, che a
partire dallo scorso mese di marzo ci hanno visti tutti costretti a
modificare comportamenti e abitudini hanno portato a un aumento del
tempo trascorso su Internet da parte dei minori, spesso senza la
supervisione degli adulti e questo li ha resi più esposti alle
pratiche di sfruttamento. Gli autori di abusi in generale hanno
quindi approfittato della situazione pandemica per adescare le
potenziali vittime tra i minori. Le tecnologie digitali hanno
facilitato il compito di quei soggetti propensi a compiere atti di
abuso permettendogli di raggiungere con facilità i minori tramite
l'uso di
webcam
, dispositivi connessi e
chat room
sui
social media
e nei videogiochi. L'anonimato di questi
aguzzini è stato garantito grazie all'uso di tecnologie come il
Cloud Computing
e il
Dark Web
. Gli abusi on-line sono
molteplici, nello specifico quello che viene trattato oggi in
quest'Aula consiliare riguarda il cyberbullismo o il bullismo
cibernetico ma vediamo nello specifico di cosa si tratta. Il
cyberbullismo è quella manifestazione in rete di un fenomeno più
ampio e meglio conosciuto come bullismo. Quest'ultimo è
caratterizzato da azioni violente e intimidatorie esercitate da un
bullo o un gruppo di bulli su una vittima. Le azioni possono
riguardare molestie verbali, aggressioni fisiche, persecuzioni
generalmente attuate in ambiente scolastico.
Come dicevo prima, oggi la tecnologia consente ai bulli di
infiltrarsi nelle case delle vittime, di materializzarsi in ogni
momento della loro vita perseguitandoli con messaggi, immagini,
video offensivi inviati tramite Smartphone o pubblicati su siti
web
tramite
Internet
. Il bullismo diventa quindi
cyberbullismo. Stando a dati raccolti da Terre Des Hommes insieme a
ScuolaZoo, dati che sono stati pubblicati a febbraio 2021, si è
vista proprio un'enorme crescita di questo fenomeno, fenomeno che
ha riguardato oltre il 70 percento di un campione di adolescenti,
circa 6 mila adolescenti. Spesso le vittime di questa tipologia di
abuso sono comunque persone fragili e indifese. Considerato che nel
DEFR 2022/2024 al punto 1.3 Politiche sociali si evidenzia la
problematica degli abusi on-line a seguito appunto dell'intensivo
utilizzo delle tecnologie digitali da parte dei minori, però si
parla in maniera generica del pericolo digitale e sempre in maniera
generica di azioni di sostegno volte a un utilizzo consapevole da
parte dei minori degli strumenti informatici, per queste
motivazioni si chiede con quest'ordine del giorno di impegnare il
Governo regionale a valutare la possibilità di definire, in
collaborazione con le istituzioni scolastiche della Regione,
l'organizzazione di percorsi di sensibilizzazione rivolti alle
classi della scuola superiore di primo e secondo grado che
consentano l'avvio di attività scolastiche per prevenire e
contrastare il fenomeno del cyberbullismo.
Presidente -
Per il Governo ha chiesto la parola
l'assessore Caveri, ne ha facoltà.
Caveri (AV-VdA Unie) -
Le chiedo di ritirare l'ordine del
giorno perché sono attività che già ordinariamente si svolgono
nelle scuole con grande successo e con la presenza delle Forze
dell'ordine e degli esperti dell'USL.
Presidente -
Ha chiesto la parola la consigliera Foudraz,
ne ha facoltà.
Foudraz (LEGA VDA) -
Grazie assessore Caveri per la
risposta che mi ha dato. In realtà queste azioni volte a prevenire
e contrastare questo fenomeno dovrebbero svolgersi in tutte le
scuole. In realtà, da quello che mi risulta, non è così,
probabilmente vengono svolte a campione. Siccome il fenomeno è
diffuso non in maniera campione ma è largamente diffuso, quello che
io chiedevo con questa impegnativa era coinvolgere tutte le
istituzioni, per cui non ritiro l'ordine del giorno.
Presidente -
Metto in votazione l'ordine del giorno. La
votazione è aperta. La votazione è chiusa.
Presenti: 35
Votanti: 13
Favorevoli: 13
Astenuti: 22 (Baccega, Barmasse, Bertin, Bertschy, Caveri,
Chatrian, Cretier, Grosjacques, Jean-Pierre Guichardaz, Erika
Guichardaz, Jordan, Lavevaz, Malacrinò, Marguerettaz, Marquis,
Marzi, Minelli, Padovani, Restano, Rosaire, Sapinet, Testolin)
L'ordine del giorno non è approvato.
Ordine del giorno n. 6 sempre della Lega. Per l'illustrazione,
ha chiesto la parola il consigliere Brunod, ne ha facoltà.
Brunod (LEGA VDA) -
Letto il Documento di Economia e
Finanza Regionale per il triennio 2022/2024 e preso atto che nel
paragrafo 1.10 della sezione 3 del DEFR vengono trattati i temi
relativi allo sport; rilevato che nel summenzionato paragrafo non
vi è alcun passaggio in riferimento alla valorizzazione e
promozione dell'attività sportiva rivolta alle persone diversamente
abili e appreso che nel paragrafo 1.3 della sezione sempre del DEFR
vengono trattati i temi delle politiche sociali e nella bozza del
piano della salute e del benessere sociale della Valle d'Aosta di
prossima approvazione da parte del Consiglio regionale viene
indicato che occorrerà un sempre più oculato utilizzo di tutte le
risorse economiche a disposizione, sia regionali, nazionali o di
derivazione europea, alle quali si aggiungeranno significative
risorse provenienti dal PNRR con particolare riferimento al
sostegno delle persone con disabilità; evidenziato che l'obiettivo
3 dell'Agenda 2030 per lo sviluppo sostenibile prevede di
assicurare la salute e il benessere per tutti e per tutte le età;
rilevato che le finalità della legge regionale 1° aprile 2004 n. 3
sono le seguenti: la Regione promuove e sostiene lo sviluppo dello
sport dilettantistico caratterizzato da un importante contenuto
motorio riconoscendo la fondamentale funzione sociale dell'attività
sportiva e il ruolo dello sport a salvaguardia della salute fisica
e dell'integrità morale e il suo contributo alla lotta contro la
tossicodipendenza, le devianze e le emarginazioni, leggo l'ultimo
punto per non leggerli tutti tanto li avete a disposizione, il
valore delle attività sportive dei diversamente abili, risorse di
qualità per il movimento sportivo regionale per l'intera comunità;
tenuto conto che nel paragrafo 1.18 sempre del DEFR vengono
trattati i temi dell'agricoltura e risorse naturali, per quanto
riguarda queste ultime, si apprende che uno degli obiettivi è
promuovere e mantenere la rete escursionistica regionale al fine di
garantirne la sua piena fruizione; preso atto che sul programma di
legislatura 2020/2025 dell'attuale maggioranza all'interno del
paragrafo relativo alla sanità e politiche sociali, dove si parla
di
welfare
, si apprende che occorre promuovere i corretti
stili di vita anche attraverso lo sport, fonte di attrazione
turistica per la Valle d'Aosta con collaborazione dei medici di
medicina generale, dei pediatri di libera scelta, sportivi,
dietologi, dietisti attraverso la collaborazione degli istituti
scolastici volta principalmente alla diffusione di un'adeguata
alimentazione in età prescolare e scolare, è necessaria una
valutazione reale del problema disabilità in Valle d'Aosta per dare
delle risposte concrete al problema, bisogna recepire i problemi e
le aspettative che esprimono i disabili e le loro famiglie;
evidenziato che ormai da tempo in diverse Regioni italiane, ma
anche a livello europeo, si sta portando avanti la pratica della
montagna-terapia, un tema sul quale anche il collega Manfrin aveva
già portato delle iniziative in questa sede, montagna-terapia si
occupa di tutte quelle attività terapeutiche, riabilitative e
socio-educative che si attuano prevalentemente nella dimensione di
piccoli gruppi, da tre a dodici persone circa, che mirano a
favorire l'incremento della salute e del benessere in generale
attraverso delle attività svolte nell'ambiente culturale, naturale
e artificiale della montagna; constatato che nel sito www.lovevda
vi è una sezione che promuove gli itinerari a piedi, in bici, con
racchette, in moto, culturali, del gusto, dello spirito ma non vi è
nessuna sezione espressamente dedicata alla valorizzazione e
promozione dei percorsi e itinerari
outdoor
adatti alle
persone diversamente abili; preso atto che in Valle d'Aosta sono
presenti diversi di questi percorsi e sentieri che ben si prestano
alla promozione dell'attività per le persone diversamente abili, il
Consiglio regionale impegna il Governo regionale a verificare e
individuare, in collaborazione con tutte le Amministrazioni
comunali della Valle d'Aosta, la presenza di percorsi e itinerari
outdoor
che ben si prestano all'attività sportiva delle
persone diversamente abili, valorizzare e promuovere tali percorsi
e sentieri attraverso un'apposita sezione dedicata sul sito
istituzionale www.lovevda.it e sui relativi canali
social
della Regione in vista della prossima stagione primaverile estiva
2022.
Presidente -
Per il Governo ha chiesto la parola
l'assessore Sapinet.
Sapinet (UV) -
Nella nostra regione la quasi totalità
degli itinerari... non sono tantissimi ma quelli che abbiamo sono
di competenza dei Comuni, ad esclusione, ad esempio, del percorso
per non vedenti del Bois de la Tour di Saint-Nicolas, che è di
competenza regionale ma questa comunque è la modesta entità del
nostro territorio. Per quanto riguarda le aree picnic, che sappiamo
bene non essere legate all'attività sportiva ma è comunque un
segnale importante e significativo, alcune di queste sono già state
adeguate con servizi igienici e tavoli adatti alle persone
diversamente abili e così viene fatto man mano che la
programmazione della manutenzione di tali aree prosegue,
solitamente una manutenzione biennale.
La Struttura Foreste-sentieristica collabora, ove possibile, con
gli Enti locali in attuazione del piano di lavoro anche in tal
senso e alcune sollecitazioni sono state fatte proprio ai Comuni al
fine di sviluppare iniziative in quella direzione, magari
sfruttando le varie opportunità di finanziamento. Direi che si
raccoglie positivamente la proposta del collega relativamente al
primo punto e in collaborazione con il collega Guichardaz
cercheremo di perseguire quanto espresso anche nel secondo. Esprimo
quindi il voto favorevole da parte della maggioranza.
Presidente -
Consigliere Brunod a lei la parola.
Brunod (LEGA VDA) -
Mi fa molto piacere che sia stato
percepito quest'ordine del giorno, infatti non c'era intenzione di
dire che non ci sono queste strutture, questi percorsi, perché ci
sono, si tratta solo di raccoglierli tutti insieme e promuoverli
sul sito della Regione VdA in quanto mettiamoci sempre al posto di
chi viene da fuori Valle che non conosce per niente la nostra
regione e attualmente sul sito non si riesce ad andare a trovare
questi percorsi. Noi quindi siamo molto contenti che è stato
recepito e vi ringrazio per l'attenzione.
Presidente -
Metto in votazione l'ordine del giorno... la
parola al consigliere Cretier.
Cretier (FP-PD) -
Semplicemente per sostenere questa
iniziativa in quanto fatta anche, per esempio, dal Parco Mont Avic
assolutamente per altre tipologie ma per dare una possibilità, uno
sfogo e un'occasione a queste persone. Com'è fatto anche da una
nota società bocciofila della Bassa Valle che si è attivata per
dare la possibilità a questi ragazzi, comunque nel rispetto delle
condizioni di pandemia, di poter svolgere un minimo di attività
sportiva.
Presidente -
Metto in votazione. La votazione è aperta.
La votazione è chiusa.
Presenti, votanti e favorevoli: 35
L'ordine del giorno è approvato all'unanimità.
Ordine del giorno n. 7 sempre della Lega. Per l'illustrazione,
ha chiesto la parola il consigliere Manfrin.
Manfrin (LEGA VDA) -
Con quest'ordine del giorno abbiamo
deciso - lo avevo già detto in sede di discussione generale
rispetto al bilancio - di mettere un punto fermo sulla questione
definiamola "Migrazione", perché? Perché nel DEFR viene inserita
una definizione su cui tante persone potrebbero mettere la firma,
ovvero garantire un buon livello di inclusione sociale nel contesto
regionale scuola, formazione, lavoro, sociale, salute e casa e lo
si fa però per le persone definite migranti. Il problema è uno e lo
abbiamo evidenziato, l'ho evidenziato in realtà in parte in questo
ordine del giorno, l'ho preso abbastanza alla larga ma solo per
farvi un esempio. Dire che si vuole garantire il diritto alla casa
alle persone migranti significa dire qualcosa che è assolutamente
errato, è errato perché? Perché le persone migranti, considerato
che vogliamo considerare quelle legittime, però in realtà la
definizione "Migranti" le comprende tutte, e questo sarebbe
abbastanza grave, ma garantire il diritto alla casa, per esempio,
delle persone migranti significa che in realtà abbiamo due esempi,
cioè le persone migranti che sono accolte dal sistema di
accoglienza regionale che una casa già ce l'hanno ed è pagata con i
soldi pubblici, oppure abbiamo delle persone migranti che hanno
ottenuto, per esempio, lo
status
di rifugiato che si vedono
riconoscere il diritto alla casa dalla legge n. 3/2013, che prevede
una riserva di alloggi per i profughi così come previsto appunto
dalla norma nazionale come abbiamo inserito all'interno di questo
testo. Evidentemente troviamo un qualcosa che è assolutamente
ultroneo rispetto a quanto già le normative regionali prevedono,
allora ho provato a cercare di girare il tutto, girare la frase che
è stata così formulata, cioè a tutti i cittadini, soprattutto ai
cittadini valdostani, piacerebbe in un momento di difficoltà
vedersi riconoscere quei diritti che in questo DEFR vengono appunto
garantiti per le persone migranti e sono numerosi i casi delle
famiglie delle persone in difficoltà che, quando si trovano in uno
stato di assoluta necessità, ci dicono: "ma le istituzioni dove
sono?". Facciamo sempre l'esempio della casa: voi vi siete mai
chiesti che cosa fa una persona quando ha dei problemi con
l'alloggio, cioè quando ha uno sfratto esecutivo in mano, quando
non ha un posto in cui stare? Si rivolge all'Amministrazione,
Comune, la Regione, chicchessia, e la risposta è sempre: "devi
chiamare l'assistente sociale, devi farti fare il progetto, devi
andare all'ufficio, devi andare allo sportello, devi andare su,
devi andare giù" e poi forse tra qualche mese, forse perché non
viene garantito, forse vedrai riconoscerti il diritto. Che cosa
accade invece con le persone che arrivano domani sulle nostre
coste? Vengono presi, caricati su un pullman, gli viene fatta
un'ispezione sanitaria dopodiché vengono suddivisi fra le strutture
di accoglienza e questo avviene in quel momento perché in quel
momento si trovano in uno stato di necessità. Allora perché non
garantire questo stesso diritto alle persone che sono residenti in
questo Paese e in questa Regione in quello stesso momento? E perché
questo diritto ad avere la casa, per esempio, non viene garantito e
non viene esteso, come scritto nel DEFR, al diritto alla scuola, al
diritto alla formazione, al diritto al lavoro, al diritto al
sociale, che obiettivamente non so cosa significhi perché questo è
un DEFR che è stato preso, copiato e incollato da un anno all'altro
e c'è una serie di parole scritte a caso buttate lì tra le
parentesi "Scuola, formazione lavoro, sociale, salute e casa".
Purtroppo ci troviamo ad avere a che fare con persone che questi
diritti non se li vedono garantire e i cui diritti non sono
garantiti: ecco perché con questo ordine del giorno chiediamo di
impegnare, proprio in forza del fatto che un articolo della
Costituzione, ovvero l'articolo 3, dispone che tutti i cittadini
hanno pari dignità sociale e sono uguali davanti alla legge senza
distinzione di sesso, di razza, di lingua, di religione, di
opinioni politiche e condizioni personali sociali, quindi
chiaramente l'essere cittadini italiani e valdostani non dovrebbe
essere un qualcosa che provoca una criticità ma in realtà dovrebbe
essere qualcosa che garantisce invece l'accesso ad un diritto, ma
in questo caso l'accesso a questo diritto non si vede garantito...
con questo ordine giorno chiediamo di estendere questo impegno,
quindi di garantire un buon livello di inclusione sociale nel
contesto regionale scuola, formazione, lavoro, sociale, salute e
casa anche a tutti i cittadini valdostani.
Presidente -
Per il Governo, ha chiesto la parola
l'assessore Barmasse.
Barmasse (UV) -
Ovviamente questo è un ordine del giorno
che era già preannunciato, quindi me lo aspettavo. La richiesta
contenuta nell'ordine del giorno a garantire un buon livello di
inclusione sociale nel contesto regionale, scuola, formazione,
lavoro, sociale, salute e casa anche a tutti i cittadini valdostani
si ritiene non accoglibile in quanto questi ultimi, in virtù della
residenza sul territorio regionale, possono accedere a tutti i
servizi presenti. Quanto enunciato dal Documento di Economia e
Finanza Regionale 2022/224, con riferimento alle azioni finalizzate
al raggiungimento di un buon livello di inclusione sociale delle
persone migranti nel contesto regionale non va certo a detrimento,
quindi, dei cittadini valdostani come sopra esplicitato, ma è
funzionale a declinare soprattutto attraverso la risposta bandi a
valere sul fondo asilo, migrazione e integrazione, azioni
specifiche di integrazione delle persone migranti nel tessuto
valdostano, ad esempio, attraverso la formazione linguistica, il
supporto delle pratiche amministrative e azioni volte a giovani di
seconda generazione in ottica anche di miglioramento del dialogo
interculturale. Per quanto sopra esposto, quindi, si ritiene che
l'ordine del giorno non debba essere accolto, le chiedo
eventualmente di ritirarlo, sennò propongo l'astensione da parte
della maggioranza.
Presidente -
Consigliere Manfrin a lei la parola.
Manfrin (LEGA VDA) -
La sorprenderò dicendole che non
ritiriamo l'ordine del giorno. Ovviamente, come può immaginare,
quello che lei dice da una parte mi fa piacere, nel senso che segna
un solco e questo voto segnerà un solco fra coloro che vogliono
garantire questi diritti ai cittadini valdostani e quelli che non
vogliono garantirli perché lei lo ha detto anche nella sua risposta
estendendola oltre al diritto alla casa. Il diritto alla casa, per
esempio, delle persone migranti è già riconosciuto, per i
Valdostani no, e purtroppo ai Valdostani non è riconosciuto
nemmeno, e lo ha detto lei... lei dice che vuole offrire un
supporto alle pratiche amministrative ma quale valdostano non
vorrebbe avere un supporto alle pratiche amministrative? Ma tutti
vorremmo avere un supporto alle pratiche amministrative, ci
mancherebbe altro. Lo garantite soltanto alle persone migranti, ce
ne dispiace, vorremmo venisse garantito a tutti e quindi voteremo
convintamente quest'ordine del giorno.
Presidente -
La parola al consigliere Baccega.
Baccega (GM) -
Brevissimamente certo, l'ordine del giorno
ha un certo che di provocazione, ma è certamente funzionale a
quello che è stato più volte detto in quest'aula, ovvero andare a
fare un approfondimento sulla legge 3/2013, modificarla in molti
suoi aspetti ed ecco che per questo motivo io voterò a favore di
quest'ordine del giorno, proprio perché è anche funzionale
all'emendamento che io ho presentato nel DEFR che andremo a
valutare nelle prossime ore.
Presidente -
Metto in votazione. La votazione è aperta.
La votazione è chiusa.
Presenti: 33
Votanti: 15
Favorevoli: 14
Contrari: 1
Astenuti: 18 ((Barmasse, Bertin, Bertschy, Caveri, Chatrian,
Cretier, Grosjacques, Jean-Pierre Guichardaz, Jordan, Lavevaz,
Malacrinò, Marguerettaz, Marquis, Marzi, Restano, Rosaire, Sapinet,
Testolin)
L'ordine del giorno non è approvato.
Riprendiamo i lavori nel pomeriggio alle ore 14:30.
---
La seduta termina alle ore 12:59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK