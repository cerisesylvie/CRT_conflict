Consiglio Regionale della Valle d'Aosta - Oggetto del Consiglio n. 2494 del 25 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2494 del 25 maggio 2023 - Resoconto
OGGETTO N. 2494/XVI - Reiezione di mozione: "Attivazione di
tickets sanitari per il trasporto su ambulanze del servizio di
emergenza-urgenza regionale per i soggetti in stato di ebbrezza o
sotto effetto di sostanze stupefacenti".
Bertin (Presidente) -
Punto n. 15. Illustra la mozione il
consigliere Manfrin.
Manfrin (LEGA VDA) -
L'intervento che proponiamo con
questa mozione è di natura educativa ed è già stato adottato con
effetti positivi in altre realtà che abbiamo indicato nel corpo
dell'iniziativa. Lo scopo è di tutta evidenza, non è quello di fare
cassa con situazioni di gravità, ma si può tranquillamente
iscrivere in quelle molte iniziative, oltre a scoraggiare l'eccesso
di alcol e droghe soprattutto tra i giovani, che purtroppo è molto
diffuso.
Questa mozione parte evidentemente anche dai dati, ovvero quelli
disponibili sulle dipendenze che ci dicono che in Valle d'Aosta
quasi il 20% degli uomini e quasi il 10% delle donne viene
considerato un
binge drinker
, un tema su cui il collega
Ganis si era concentrato negli scorsi Consigli, quindi un forte
consumatore di alcool considerato a rischio, mentre più del 30%
degli uomini e quasi il 15% delle donne viene considerato a rischio
di diventarlo.
Anche il consumo di droghe desta preoccupazione, se infatti non
è molto diffuso rispetto al resto d'Italia l'utilizzo di droghe che
comunemente e volgarmente vengono definite "pesanti", il consumo di
cannabis risulta essere uno dei più rilevanti del Paese,
evidenziando la sussistenza di problemi legati alla dipendenza. Per
questo è indispensabile promuovere modelli di comportamento e stili
di vita che rispettino la salute e la sicurezza, soprattutto a
partire dalle fasce più giovani, verso le quali dobbiamo cercare di
scommettere sull'educazione e sulla prevenzione: ecco perché
sull'esempio positivo della deliberazione di Giunta provinciale di
Trento, la nostra proposta è quella di inserire un ticket a
pagamento che introduce una compartecipazione di spesa per il
trasporto in ambulanza richiesti per persone in particolare stato
di ebbrezza o sotto l'effetto di sostanze stupefacenti. Questa
scelta potrà così responsabilizzare maggiormente i cittadini che
sapranno a cosa possono andare incontro se esagerano con i drink o
se fanno uso di sostanze stupefacenti, così facendo se non vorranno
tenere in sufficiente considerazione i guai che l'alcool provoca il
fisico, magari potranno essere più sensibili al portafoglio e,
prima di esagerare del tutto, si potrà inserire una riflessione
sullo spiacevole conto che l'Azienda sanitaria gli potrebbe
presentare se dovesse mettere in moto un'ambulanza. Per fare
un'analogia, è il medesimo criterio, pur con le dovute differenze,
adottato dall'elisoccorso quando viene chiamato con leggerezza,
senza cause serie che ne motivino l'intervento. Come sappiamo, in
questi casi specifici, scatta la fattura perché un conto è, e
questo possiamo tranquillamente considerarlo l'emergenza
imponderabile, e un altro è affrontare le cose con superficialità,
contando che la macchina dei soccorsi sia sempre a propria
disposizione per toglierci dagli impicci. L'ubriachezza eccessiva,
quella tanto per intenderci sopra l'1,5% di tasso alcolemico o
l'utilizzo di sostanze stupefacenti, allo stesso modo è una
condizione cercata e voluta, così appunto come abbiamo detto
nell'utilizzo e in quello che si produce poi da quest'utilizzo,
quindi l'avvio della macchina dei soccorsi ovviamente è
imprescindibile quando uno sta male, diventa un costo collettivo
obbligatorio ma evitabile se il soggetto applica una condotta
intelligente: ecco perché con la presente mozione, impegniamo il
Governo regionale a valutare la possibilità di attivare dei ticket
per chi viene trasportato dalle ambulanze del servizio di
emergenza-urgenza regionale in stato di ebbrezza o sotto l'effetto
di sostanze stupefacenti, eventualmente escludendo la
compartecipazione alla spesa per il trasporto se si tratta di
soggetti con particolare e comprovata fragilità presi in carico dal
Servizio sanitario regionale.
Rispetto a quest'iniziativa, abbiamo anche voluto citare le
delibere che sono attualmente in vigore nella Provincia autonoma di
Trento che hanno portato degli effetti positivi, quindi hanno
portato a un miglioramento dei dati rispetto alle dipendenze ed è
ovviamente la direzione nella quale vogliamo andare. Non
sicuramente quindi una misura per far cassa ma una misura per
educare e per spiegare gli effetti negativi evidentemente anche per
supportare la collettività nei casi che abbiamo segnalato.
Presidente -
Apriamo la discussione generale, si è
prenotata la consigliera Minelli.
Minelli (PCP) -
Abbiamo letto questa proposta, sia nelle
sue premesse, e in particolare nell'impegno che viene proposto. Noi
crediamo che l'introduzione di quello che a tutti gli effetti si
configurerebbe come un super ticket per chi si presenta
all'ambulanza, per chi deve essere trasportato sull'ambulanza in
stato di ebbrezza o sotto l'effetto delle sostanze stupefacenti è
un provvedimento pericoloso e, dal nostro punto di vista, non si
ravvisa la valenza educativa che ha invece esplicitato il
consigliere Manfrin, soprattutto se si pensa a questo provvedimento
come deterrente per la popolazione più giovanile. È quasi come dire
a dei ragazzini che si trovano con un compagno che va in coma
etilico, e sappiamo che non è una cosa che succede raramente
purtroppo: "non chiamate il 112, non chiamate l'ambulanza, perché
poi deve pagare", perché questo è il ragionamento che viene fatto
nel momento in cui succede qualche cosa vista anche l'età di alcuni
di questi ragazzi. Quando si parla di soggetti che sono in stato di
ebbrezza, nel linguaggio medico mi risulta che il termine
"ebbrezza" viene utilizzato per indicare uno stato iniziale di
un'intossicazione alcolica acuta e le intossicazioni sono
contrastare un'intossicazione tra le prestazioni che sono esenti da
ticket.
Mi sembra che sia, come dicevo, una norma pericolosa questa,
mentre sarebbe molto più importante, a nostro avviso, riprendere
con maggior forza, come era stato fatto in certi periodi in
passato, un'attività di prevenzione attraverso non soltanto la
comunicazione mirata nelle scuole che veniva fatta da operatori del
SERD, piuttosto che da altri soggetti e associazioni, ma anche una
campagna più incisiva sulla popolazione, perché io purtroppo questo
riscontro, questo rimando dai colloqui con la gente, ma parlo di
questioni semplici, quando ci si incontra in occasione di feste
anche di Paese... vi è una sorta di tolleranza all'abitudine del
bere. Purtroppo è così, da noi c'è ancora una cultura che è
tutt'altro che rivolta a limitare e a combattere un fenomeno che è
molto grave: quello dell'alcolismo, che ci vede purtroppo ai primi
posti come Regione e anche per il consumo di alcool tra
giovanissimi. Se invece l'obiettivo è quello di filtrare
l'ubriacone abituale, ma io preferisco definirlo affetto da
etilismo, mi chiedo anche se siamo sicuri che non sia più
importante un supporto psicologico a lui e alla sua famiglia o al
contesto in cui vive piuttosto che una multa.
Ci sono altrove dei servizi molto efficienti di alcologia che
forse bisognerebbe mettere insieme. È vero poi che ci sono dei
comportamenti violenti da parte di queste persone anche quando
arrivano in Pronto Soccorso, è un problema di cui bisogna prendere
atto, però a quel punto diventa un problema più di ordine pubblico
ed eventualmente anche di tipo penale che non sanitario. Io credo
che bisognerebbe adottare delle altre forme che potrebbero agire da
deterrente: per esempio, le persone che sono accompagnate in
Ospedale dall'ambulanza appunto in stato di ebbrezza o sotto
l'effetto di stupefacenti devono essere obbligate a fare dei
percorsi al SERD, dei passaggi al SERD una volta esaurita la fase
acuta ovviamente, per poi valutare la situazione in maniera più
mirata.
Nell'impegno della mozione c'è poi scritta una cosa che mi
lascia ulteriormente perplessa, perché voi dite: "valutare la
possibilità di attivare dei ticket per chi viene trasportato dalle
ambulanze... eventualmente escludendo dalla compartecipazione alla
spesa per il trasporto se soggetti con particolari comprovata
fragilità".
Ora la "particolare e comprovata fragilità", nel momento in cui
c'è un trasporto - facciamo pure il caso di un giovane che è in
coma etilico - ma chi la stabilisce la particolare comprovata
fragilità? Questo è successivo oppure non pagano solo quelli che
sono già seguiti da un servizio? È questo che non mi è chiaro. Cioè
non paga chi è già preso in carico da un servizio o non paga chi
viene valutato come essere un soggetto fragile dopo un episodio di
questo tipo? La formulazione quindi anche dell'impegno genera delle
perplessità, ma è l'impianto stesso della mozione che noi non
condividiamo, mentre siamo d'accordo sul fatto che debbano essere
messe in campo tutte le risorse possibili per un serio lavoro di
prevenzione e anche di presa in carico di una situazione, che,
purtroppo, è così da tanto tempo e forse sta anche peggiorando per
quello che riguarda la popolazione giovanile.
Presidente -
Altri in discussione generale? Non ci sono
altre prenotazioni, chiudo la discussione generale. La discussione
generale è chiusa. Si è prenotato l'assessore Marzi a cui passo la
parola.
Marzi (SA) -
Il tema portato all'attenzione di
quest'Assemblea ha già rappresentato in passato argomento di
approfondimento e valutazioni sia in seno alle competenti strutture
dell'Assessorato sanità, salute e politiche sociali, sia
nell'ambito dei servizi competenti dell'Azienda USL. Mi rifaccio
all'iniziativa della Provincia di Trento che ha portato a
verificare il percorso avviato con un primo provvedimento nel 2012
dalla Provincia medesima. Nel 2016 è emersa la necessità di
riconsiderare la disciplina a fronte di diverse opposizioni poste
in particolare da parte della Commissione mista conciliativa, che
di fatto evidenziava come l'iniziativa coinvolgesse una categoria
di soggetti particolarmente fragili, come richiamato dalla collega
Minelli e anche, tra l'altro, dal presentatore della mozione. I
dati forniti dai competenti servizi dell'Azienda USL della Valle
d'Aosta evidenziano che le missioni di soccorso per intossicazione
alcolica sono state 139 nel 2019, 151 nel 2020, 140 nel 2021. Per
l'anno 2022 il dato disponibile alla data del 24 aprile è pari a
64. In relazione a tali dati, il Responsabile della Struttura
semplice emergenza territoriale CUS dell'Azienda USL ha evidenziato
che tutti gli interventi rientrano nell'ambito dell'emergenza
poiché anzitutto alla prima chiamata di intervento l'operatore 118
non riesce ovviamente a capire se si è o meno di fronte a
un'intossicazione alcolica.
Secondariamente, e indipendentemente se trattasi di alcolista
cronico o di abuso occasionale, i parametri vitali alterati
potrebbero avere un'evoluzione clinica quanto mai imprevedibile.
Questo comporta la necessità di procedere in ogni caso nel minor
tempo possibile e con i mezzi adeguati.
Da un confronto svolto inoltre con i servizi dell'Azienda USL
dedicati alla presa in carico di soggetti affetti da dipendenza è
emerso che il provvedimento proposto porrebbe alcuni problemi, non
sempre di semplice soluzioni, tra cui vanno evidenziati:
l'impossibilità di ricondurre in modo inequivocabile la causalità
della richiesta di intervento in urgenza a una motivazione
collegata all'intossicazione, anziché a problematiche mediche
intercorrenti o concomitanti, come, ad esempio, crisi ipertensiva,
squilibrio elettrolitico o ipoglicemi; la necessità di
differenziare l'intossicazione alcolica da quella da altre
sostanze, in special modo quelle di sintesi, per la più grande
capacità di queste ultime di provocare danni organici
nell'immediato e di comportare conseguenze meritevoli di cura e di
adeguato monitoraggio, come, ad esempio, in caso di overdose. La
popolazione abituale abusatrice di alcool inoltre si compone spesso
di persone molto fragili dal punto di vista economico che non
potrebbero permettersi il costo di trasporto; ciò comporterebbe
l'inefficacia della misura nei termini di dissuasione, oltre che
naturalmente per l'introito economico per i servizi. Da questo
emerge infatti che un provvedimento, come quello proposto nella
mozione, in molti casi non farebbe altro che trasferire in modo
inappropriato un problema del mondo sanitario a quello sociale. Si
ritiene pertanto che, in luogo di adottare provvedimenti
sanzionatori, sarebbe più auspicabile adottare misure di presa in
carico da parte dei servizi al fine di svolgere adeguata
prevenzione, anche e soprattutto di quelle circostanze di abuso
occasionale che nella stragrande maggioranza dei casi rappresentano
comunque dei campanelli di allarme di un disagio personale sempre
pronto a tradursi a vario modo in complicanze più marcate
future.
Con riferimento alla problematica posta all'attenzione, voglio
informare inoltre che in linea con il Piano nazionale regionale di
prevenzione, il programma predefinito 4, la Valle d'Aosta e la
Regione Veneto collaborano alla realizzazione di un progetto
denominato "Contrasto agli interventi a favore dei giovani
vulnerabili" dedicato all'intercettazione delle situazioni di
fragilità e alla loro precoce presa in carico al fine di evitare
l'acutizzazione e la cronicizzazione. Pertanto la Regione Valle
d'Aosta e il Veneto risultano individuate ai fini della
realizzazione del suddetto progetto su mandato del Ministero della
salute, ai sensi dell'articolo 3, comma 4, della legge
125/2001(Legge quadro in materia di alcool e di problemi
alcoolcorrelati) e a ciascuna di esse sono affidate le risorse
finanziarie pari ad euro 48.504 per le attività progettuali che si
svilupperanno nell'arco di 12 mesi. Il progetto intende infatti
affrontare i seguenti aspetti di criticità che caratterizzano la
popolazione:
1) l'abbassamento dell'età di avvicinamento al consumo;
2) l'aumento dei ricoveri in Ospedale per problematiche
alcoolcorrelate;
3) l'aumento del numero dei giovani vulnerabili e dei
consumatori a rischio;
4) la frequenza di intossicazioni non prese in carico a causa
della tendenza a minimizzare il problema;
5) l'incremento degli accessi al Pronto Soccorso e dei ricoveri
di giovani per diagnosi alcoolcorrelate.
L'Assessorato della sanità, salute e politiche sociali porterà
avanti questo progetto che nel concreto - e qui credo che ci sia
già una forte risposta a quanto rappresentato sia con la mozione
che in discussione generale - vede già avviata una collaborazione
tra il Pronto Soccorso e il SERD per lo studio e la creazione
di:
· un contatto efficace con il Pronto Soccorso e l'Ospedale
attraverso un codice identificativo dello stato di alterazione
alcol e sostanze del paziente, il codice attiverà immediatamente
l
'équipe
del SERD formata e dedicata all'aggancio e alla
presa in carico precoce del paziente e della sua famiglia;
· un'equipe dedicata composta da due infermieri specificatamente
formati nell'ambito della prevenzione attraverso il conseguimento
del
master
con l'obiettivo di agganciare più giovani e le
loro famiglie, mentre per i pazienti con diagnosi di dipendenza si
propone il percorso di presa in carico già in essere presso il
SERD;
· un percorso di presa in carico di prevenzione secondaria e
quindi la creazione di un modello di aggancio e presa in carico
precoci dei giovani vulnerabili e consumatori a rischio;
· il contrasto alla disinformazione, cioè il progetto prevede
una campagna informativa a favore di tutta la popolazione affinché
si possano diffondere messaggi che favoriscano il bere consapevole
e diffondano una cultura della moderazione.
Per questo motivo chiedo al proponente di ritirare l'iniziativa,
altrimenti ci asterremo.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Nel momento in cui ho scritto questo
testo avevo ipotizzato di poterlo adattare alla realtà valdostana
aggiungendo alcuni criteri. Dopodiché ho immaginato, e ne ho avuto
conferma testé, che numerosi attori politici all'interno di
quest'aula avrebbero sollevato l'inapplicabilità o la non
realizzabilità delle disposizioni che abbiamo chiesto di valutare,
quindi con questa mozione non è che, una volta approvata domani,
c'è il ticket, noi abbiamo chiesto di valutare e per evitare che
questi rilievi venissero fatti, abbiamo fatto una cosa molto
semplice, abbiamo preso una delibera che esiste, che è attiva, che
è stata fatta nel 2012 ed è stata migliorata, come giustamente
l'Assessore ha citato, nel 2016. Qualsiasi rilievo in ordine
all'inapplicabilità, ai problemi, come ci è stato riferito, di
differenziazione fra quali siano le cause che hanno portato alla
chiamata dell'ambulanza o in ordine a questioni: "non sappiamo se
ci troviamo di fronte a un alcolista abituale oppure no" sono già
superati e sono superati da una delibera che esiste.
Oggi quindi non c'è una scelta fra "proviamo a esplorare un
percorso inesplorato di cui non conosciamo le specifiche, di cui
non conosciamo gli effetti", oppure no, ma semplicemente aderiamo a
un percorso che già esiste e ha portato a degli effetti positivi o
continuiamo a fare quello che abbiamo sempre fatto... Assessore,
credo che questo sia l'unico dato positivo che è stato fornito
dalla collega Minelli, è un dato che, purtroppo, rispetto alle
dipendenze, è in forte aumento in Valle d'Aosta, e questo è
sicuramente un dato negativo.
A coloro i quali dicono: "non si può fare perché" dico che basta
andare nel sito della Provincia autonoma di Trento, prendere la
delibera per vedere che si può fare.
A quelli che dicono: "non si sa come si fa", "ah, no, nella
frase c'è la virgola che è messa male"... i professori che ci
insegnano a scrivere le impegnative delle iniziative... abbiamo
citato la delibera che dice come si identificano le persone di
comprovata fragilità e presa in carico del Servizio sanitario
regionale. Bisognerebbe quindi leggere tutto il testo e non
soltanto le parti che indicativamente si vogliono attaccare, ma
questa è una strategia antica che viene utilizzata, cioè quando non
si sa cosa dire per contestare l'iniziativa altrui, si dice: "no,
ma è scritta male, quella frase lì non va bene, la virgola è messa
male, c'è quel punto" e va bene così.
È stata sollevata la necessità di portare avanti una
comunicazione nelle scuole per spiegare ai ragazzi gli effetti
negativi, mi pare che le iniziative del collega Ganis abbiano
evidenziato che alcune iniziative già ci sono, o almeno così è
stato detto dall'Assessore, quindi le cose sono due: o le cose non
ci sono e ci è stata riportata una menzogna in aula, oppure le cose
ci sono e allora che non c'è nient'altro da fare, perché le
iniziative nelle scuole ci sono, allora questo non è sufficiente e
non funziona.
Ci è stato detto che si sta organizzando un'attività di presa in
carico dei servizi, ma questo credevo che fosse automatico,
Assessore, non pensavo che bisognasse addirittura andare a dire che
se arriva una persona che ha un tasso alcolemico dell'1,5% al
Pronto Soccorso o che è in overdose, oppure che evidenzia dei
comportamenti che sono propri di chi è sotto l'effetto di sostanze
stupefacenti si debba addirittura vedere e provvedere a "ma no,
forse attiviamo dei percorsi, non lo so, verifichiamo", ma io
pensavo che fosse già una cosa normale, non lo presenterei come se
fosse una novità straordinaria, una novità sesquipedale.
Direi quindi che, rispetto ai rilievi, io sinceramente non ho
ricevuto delle valutazioni che mi portano a recedere rispetto ai
proposti che abbiamo voluto inserire all'interno del testo, mi pare
un testo in uso, mi pare un testo efficace, mi pare anche
addirittura una proposta che tutela le persone che soffrono e che
sono affette da comprovata fragilità, però mi permetterei di
ricordare a quest'Aula che questa richiesta arriva anche dai
sanitari e da chi si occupa di soccorso, cioè sono
in primis
le persone che si occupano di soccorso a rilevare che ci sarebbe
bisogno di uno strumento che possa scoraggiare le persone ad avere
comportamenti che, attenzione, il limite è 1,5%, tanto per parlare
di alcool, della droga non ne parliamo neanche... il consumo di
alcool è legale, parliamo di un limite altissimo, il consumo della
droga è illegale e quindi evidentemente qui i limiti non ci sono,
quindi parliamo di cose non prese alla leggera.
I percorsi ci sono, le disposizioni anche, i sanitari sono i
primi che chiedono evidentemente un intervento di questo tipo, non
si vuole andare in quella direzione, si vuole continuare
tranquillamente a dire che va tutto bene così, alla collega Minelli
che giustamente dice: "il problema è che se noi mettiamo questo,
potrebbe succedere che per una persona in coma etilico si dica:
"lasciamola morire perché sennò paghiamo una sanzione di 200
euro"", va bene, d'accordo, ne prendo atto che questa è la sua
interpretazione, allora a questo punto mi aspetto che presenti la
stessa iniziativa rispetto all'elisoccorso, quindi quando ci sono
le persone che hanno bisogno e chiamano l'elisoccorso, no, togliamo
anche il pagamento di quel servizio altrimenti le persone
potrebbero non chiamare il soccorso, se questo è il suo
ragionamento, io l'apprezzo, collega Minelli, è sempre lineare
nelle sue idee.
Noi ovviamente non ritireremo questa mozione, la porteremo al
voto e verificheremo chi in quest'aula sta dalla parte di chi si
occupa di soccorso e di chi si occupa di cercare di produrre di
portare degli effetti benefici a favore dei ragazzi e di fare degli
interventi di natura educativa e chi invece ritiene che va tutto
bene così, può proseguire così, perché dopo che si sono ubriacati,
dopo che si sono drogati poi forse vengono presi in carico dal
SERD.
Presidente -
Ha chiesto la parola il consigliere Ganis
per dichiarazione di voto, ne ha facoltà.
Ganis (LEGA VDA) -
Ringrazio il collega Manfrin per
l'iniziativa. Il problema è che manca veramente una prevenzione
sull'abuso di alcool e di droghe nella nostra regione, soprattutto
nelle scuole, perché la prevenzione viene fatta a macchia di
leopardo. L'intossicazione dell'abuso di alcool e droghe è molto
pericolosa, quello è vero, lo sa, collega Minelli, che
l'intossicazione può portare anche all'arresto cardiaco? È vero
questo, però il servizio non è da considerarsi un servizio dovuto
del tipo: "mi ubriaco tanto c'è l'ambulanza lì fuori", non è così e
mi spiace che ancora oggi si dica che la nostra Regione è fondata
sulla cultura del bere, non è così, basta, questo è uno
stereotipo.
Condivido quindi l'iniziativa del collega Manfrin perché, tra
l'altro, prestare servizio in ambulanza e avere a che fare con un
ubriaco non è così semplice.
Presidente -
Ha chiesto la parola la consigliera Minelli
per dichiarazione di voto.
Minelli (PCP) -
Per dichiarazione di voto, anche per
ribadire le motivazioni e per fare una specificazione. Io non mi
sono minimamente sognata di dire che questa sia una norma o una
richiesta inapplicabile, non è quello, io ho detto e ripeto che,
dal nostro punto di vista, è pericolosa, è un'altra cosa, che poi
la Provincia di Trento dal 2012 con una revisione nel 2016 abbia
applicato una sua delibera in questo modo, molto probabilmente, poi
credo che lei lo ha esplicitato ma anche l'Assessore mi sembra che
abbia fatto riferimento a quella cosa... è applicabile,
semplicemente dal nostro punto di vista non è condivisibile.
Lei ha posto un problema che è molto importante e che io credo
debba essere analizzato a fondo e dovrebbe anche essere oggetto
probabilmente di un approfondimento nella Commissione competente,
proprio perché per la nostra regione, così come per altre regioni
di montagna, perché poi sappiamo che questo è un fenomeno che è più
diffuso in quelle regioni perché i dati così ci dicono, vada
affrontato in maniera seria, studiando delle possibili norme e
progetti integrativi rispetto a quanto già c'è, è in corso ed
evidentemente non ha dato risultati così come ci si sarebbe
aspettati, però la proposta che voi fate dal mio punto di vista è
una norma è una proposta da stato etico, come ne stiamo vedendo
molte purtroppo in questo periodo e mi riferisco al contesto
nazionale, perché così è su un sacco di altre questioni.
Ancora una cosa, collega Ganis: non mi sono neanche sognata di
dire che la Valle d'Aosta è fondata sulla cultura del bere, per
fortuna, siamo fondati su ben altro, ma che nella nostra Regione, e
lo ribadisco, ci sia a livello generale e popolare un atteggiamento
di tolleranza, di accettazione di un certo modo di comportarsi è un
dato di fatto, basta andare in mezzo alla gente e rendersene
conto.
Credo che sia corretta una cosa che ha detto l'assessore Marzi e
cioè che bisogna educare a una cultura della moderazione, che non
significa bollare qualsiasi tipo di comportamento, l'uso e il
consumo in maniera moderata di quello che può essere il vino o
altre bevande così come certi cibi. Credo però che tra quello che
proponete voi e quello che si può fare, ci sia una bella
differenza.
Presidente -
Metto in votazione la mozione. La votazione
è aperta. La votazione è chiusa.
Presenti: 33
Votanti: 13
Favorevoli: 13
Astenuti: 20 (Barmasse, Bertin, Bertschy, Carrel, Chatrian,
Cretier, Grosjacques, Guichardaz Erika, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Minelli, Padovani,
Rollandin, Rosaire, Sapinet, Testolin)
La mozione non è approvata.
Con questo punto all'ordine del giorno, si interrompono i lavori
del Consiglio di questa mattina. Riprenderanno alle ore 15:00.
---
La seduta termina alle ore 13:13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK