Consiglio Regionale della Valle d'Aosta - Oggetto del Consiglio n. 2780 del 6 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2780 del 6 giugno 2017 - Resoconto
OGGETTO N. 2780/XIV - Interpellanza: "Applicazione del
prezziario regionale per l'effettuazione dei lavori di manutenzione
presso la Casa da gioco".
Rosset (Presidente) -
Punto n. 11 dell'ordine del giorno.
Per l'illustrazione, chiede la parola il collega Cognetta, ne ha
facoltà.
Cognetta (M5S) -
Con questa interpellanza vorrei porre
l'attenzione sui lavori fatti di manutenzione, che poi di
manutenzione non sono, all'interno della Casa da gioco negli ultimi
due anni. Ho chiesto la documentazione riferita ad un'azienda,
probabilmente ce ne sono state anche altre, ma io mi sono
soffermato su una e ho visto le fatture che mi sono state inviate,
oltre che la documentazione relativa agli ordini o ai preventivi
riferiti alle fatture stesse per i lavori fatti. Mi sono saltate
agli occhi alcune cifre, che sinceramente non ho capito e di cui
sostanzialmente non solo chiedo spiegazione, ma ritengo che
l'Amministratore debba porre rimedio a questa situazione. So che
c'è una legge approvata in quest'aula, so che c'è stata poi una
delibera che specificava la legge, perché la legge, a quanto pare,
non era abbastanza chiara, che riferisce alcuni limiti oltre i
quali non bisogna andare per dare gli affidi diretti. In questo
caso vorrei far presente che c'è da dire che quest'azienda riesce
ad accumulare, con diversi lavori tutti frammentati, più di 60-70
mila euro l'anno di lavori, ma sono tutti lavori molto piccoli che
si sommano mano a mano. Magari quindi bisogna fare attenzione anche
su questo, perché sul singolo lavoro magari non supera la cifra che
ci siamo detti, ma eventualmente sommando tutte le cifre si hanno
degli importi comunque considerevoli. Giusto per fare un esempio,
abbiamo una fattura che permette il fissaggio di un magnete di una
porta tagliafuoco che è costato 366 euro. Per fissare con due
strisce al muro un pezzo di ferro, abbiamo speso 366 euro, oppure
per sistemare il distacco di un seggiolino e ricostruire la parete
relativa al distacco di questo seggiolino, abbiamo speso 2623 euro,
e così via. Cosa quindi si evidenzia in questo modo? Si evidenzia
che, a fronte di un prezziario per i lavori pubblici stabilito
dalla Regione e normalmente utilizzato per quantificare i lavori di
un certo importo, anche superiori di molto a queste cifre, su
queste cifre invece non viene applicato questo prezziario. Per fare
un esempio banale: il costo lavoro di un operaio sul prezziario è
di 30 euro l'ora circa, quindi, per fissare il magnete di cui
sopra, ci sarebbero volute 10 ore, che mi sembra un po' esagerato,
e così via per tutte quante le altre questioni. Io chiedo che venga
posta maggiore attenzione visto che conosciamo tutti i problemi
economici della Casa da gioco, anche perché, a furia di vedere
queste cose, sembra che vogliamo far pagare soltanto ai più deboli,
cioè ai lavoratori, la situazione di crisi che c'è, mentre invece
ci sono posti dove si può tranquillamente operare per diminuire le
spese. Attendo la risposta in merito.
Presidente -
Per la risposta, ha chiesto la parola
l'Assessore Chatrian, ne ha facoltà.
Chatrian (ALPE) -
Il collega Cognetta mi dà la
possibilità di mettere in evidenza non tanto la legge, che è stata
approvata a novembre, ma cosa abbiamo fatto in questi mesi per dare
attuazione a questa legge legata alla trasparenza e alle società
partecipate. Abbiamo già avuto modo di confrontarci in commissione
e qualche giorno fa abbiamo approvato in Giunta le linee di
indirizzo per quanto riguarda l'applicazione della legge n. 20/2016
nelle società partecipate e controllate; è di pochi giorni fa la
lettera con cui ho comunicato alle singole aziende il contenuto
della delibera. Faccio una sintesi per quanto riguarda il passaggio
principale, che è quello legato all'obbligo da parte di tutte le
aziende di rendere pubblici gli esiti delle gare, o affidamenti che
siano, sopra i 5 mila euro: tutte le aziende dovranno caricare
all'interno dei propri siti gli esiti di gara, chi ha partecipato,
gli affidamenti se sono diretti o indiretti o apertura gare, aperte
o chiuse. Oltre agli esiti delle gare, dovranno essere resi noti i
regolamenti per le assunzioni, perché le società dovranno fare
comunque dei concorsi ad evidenza pubblica.
L'interpellanza mi chiede se da parte di questo Governo c'è la
volontà di comunicare, di indicare all'Amministratore unico della
Casa da gioco l'elenco prezzi regionale per quanto riguarda i
lavori. Lei ha avuto modo di verificare certi lavori fatti nel 2016
come ordinaria o straordinaria manutenzione, ma, al di là di
quello, ci dà la possibilità proprio nei prossimi giorni di poter
dare degli indirizzi all'Amministratore unico sui prezzi regionali
per quanto riguarda le manutenzioni ordinarie e straordinarie
all'interno non solo della Casa da gioco ma anche delle altre
aziende. Accettiamo, facciamo nostra quindi la possibilità di
comunicare all'azienda in modo che faccia riferimento all'elenco
prezzi regionale, che oltretutto sarà rivisto nei mesi di settembre
e ottobre.
Non entro nel merito delle premesse: lei ha avuto modo di
verificare quelle fatture a piè di lista che sono state pagate
allora dall'azienda dall'allora Amministratore per urgenze
straordinarie, emergenze, eccetera. Ne cito solo una, quella
relativa ad un intervento realizzato in servizio del Grand Hotel
Billia, il ripristino onde evitare di avere la camera fuori
servizio per molti giorni è stato eseguito rimuovendo il materiale
del rivestimento togliendo le vecchie staffe, inserendolo in una
struttura metallica atta a sostenere un nuovo sedile. Si è poi
rizappato per riposizionare le lastre in pietra e, per fare questo,
sono state spese delle ingenti risorse dall'azienda nel 2016 e nel
2017. Al di là dei casi singoli, io penso che, vista la situazione,
la volontà di questo Governo sia di far adottare alla società il
prezziario regionale.
Presidente -
Per la replica, chiede la parola il collega
Cognetta, ne ha facoltà.
Cognetta (M5S) -
Io spero che l'Amministratore unico poi
legga il prezziario e soprattutto spero che chi sovrintende alla
gestione tecnica all'interno della Casa da gioco poi utilizzi
effettivamente quanto prescritto, perché è interessante vedere i
passaggi che sono fatti all'interno della Casa da gioco quando
bisogna fare un lavoro. C'è un ufficio tecnico che valuta il
problema, che eventualmente si informa su quali sono i prezzi e
come sistemare la questione, poi si passa all'Ufficio acquisti,
che, di fatto, certifica l'acquisto, ma non entra nel merito
tecnico della questione e poi l'Ufficio contabilità paga la
relativa fattura. In tutti questi passaggi non c'è mai una
situazione di controllo di ritorno, cioè non c'è mai un
feedback
se il lavoro ha un prezzo congruo, non lo ha, se
c'è stata la fine di un lavoro e così via. È tutto quanto molto
burocratico, ma, di fatto, non garantisce nulla, perché ci sono
degli esempi in cui l'ordine ha lo stesso giorno della fattura,
perché ho capito chiedendo che a volte ci sono dei ritardi molto
grossi rispetto alla trafila burocratica e quindi succede che il
giorno in cui c'è l'ordine è lo stesso giorno in cui arriva la
fattura, oppure, al contrario, si saltano dei passaggi, quindi su
degli ordini non ci sono le firme autorizzative di tutto perché a
volte manca il funzionario, a volte ci sono delle questioni
tecniche che non vengono recepite e quindi, nonostante questo,
comunque si fa il pagamento della fattura stessa. Sono tutte cose
che lasciano perplessi, perché in teoria invece se uno mette in
piedi una procedura, la mette in piedi perché dovrebbero essere
fatti dei controlli e delle firme a
step
successivi per
arrivare poi al pagamento corretto, invece così non è.
L'Amministratore, oltre alle tante cose di cui si deve interessare,
si dovrebbe interessare anche a come vengono spese le poche risorse
necessarie per sistemare le cose.
A latere di tutto questo ragionamento c'è il fatto che si è
utilizzata questa modalità: quella degli affidi diretti e dei
lavori in urgenza per spostare delle porte REI, perché
sostanzialmente non era stato fatto il lavoro a regola d'arte,
oppure per evitare che le porte REI cadessero. Le porte REI, per
intenderci, sono le porte antincendio e ci sono delle fatture con
delle diciture davvero spiritose su com'è stata gestita tutta
l'operazione. Tutto questo mi fa dire che, al di là dei lavori di
ristrutturazione continui che ci sono, c'è poi un problema tecnico
dietro molto più grande relativo ai certificati di prevenzione
incendi. Non vorrei sollevare una questione molto grande, però è
effettivo ed è reale che ci sono ancora problemi rispetto a questo
tipo di certificazione che dovrebbe essere necessaria in un albergo
e in un Casinò.
Io quindi spero che non debba continuare a fare questo lavoro
certosino di controllo delle fatture e che finalmente le cose
funzionino come devono.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK