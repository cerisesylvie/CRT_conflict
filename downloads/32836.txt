Consiglio Regionale della Valle d'Aosta - Oggetto del Consiglio n. 1392 del 6 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1392 del 6 ottobre 2010 - Resoconto
OGGETTO N. 1392/XIII - Interpellanza: "Interventi per la
riduzione dei tempi di erogazione delle provvidenze previste dalla
legge regionale n. 23/2010 in materia di assistenza economica alle
famiglie".
Interpellanza
Evidenziato che i contributi previsti dalla Legge 19/94, sono
erogati in tempi spesso troppo lunghi rispetto alle emergenze delle
situazioni di disagio economico;
Considerato che le procedure previste dalla recente legge
appaiono formalmente corrette, ma nella pratica potrebbero
rivelarsi lunghe e farraginose;
Sottolineata la necessità di sostenere tempestivamente tutte
le persone in difficoltà economica in modo che la situazione non si
aggravi e produca nuove e più ampie necessità economiche;
la sottoscritta Consigliera regionale
Interpella
la Giunta regionale per conoscere se intenda:
1) predisporre tutti i provvedimenti necessari perché le
strutture regionali competenti predispongano degli iter burocratici
i più efficienti possibili per ridurre drasticamente i tempi di
erogazione dei contributi di sostegno e di promozione
sociale;
2) organizzare le commissioni previste dall'articolo 16 della
legge regionale 23/2010 in modo che esprimano tempestivamente il
loro parere e migliorino a partire dal gennaio 2011 l'efficienza
nell'erogazione dei contributi.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie, Presidente. La crisi economica è
ancora presente in Europa, in Italia e in Valle d'Aosta, certo non
è più acuta come un anno fa, ma ancora è forte e colpisce
particolarmente le persone socialmente più deboli della nostra
comunità. La legge n. 19/1994 ha svolto finora un importante ruolo
di ammortizzatore sociale, tuttavia le esigenze attuali sono più
complesse e si è giustamente provveduto a redigere un testo unico
del settore con la legge n. 23 recentemente approvata. C'è tuttavia
un punto di debolezza nella legge n. 19/1994 che non mi pare sia
stato adeguatamente affrontato e di cui non mi sembra vi sia una
sufficiente consapevolezza: mi riferisco alla tempistica di
erogazione degli assegni, che in questi anni è sempre stata motivo
di disagio e di difficoltà per queste persone, che di difficoltà ne
hanno già abbastanza. Proprio per fare in modo che la legge
regionale n. 23 possa essere un concreto passo in avanti
nell'efficienza e nell'efficacia dei servizi sociali regionali, con
questa interpellanza chiedo alla Giunta regionale se si stanno
predisponendo tutte le opportune iniziative affinché le procedure
per l'erogazione dei sussidi possano essere sufficientemente veloci
ed efficienti, tali da garantire la tempestività degli interventi.
In particolare vorrei chiedere all'Assessore l'introduzione
dell'autocertificazione; secondo noi, è uno strumento molto
efficace. Spero che la Giunta regionale, oltre ad unificare tutta
la variegata legislazione precedente in un testo unico e ad
adeguare la normativa alle esigenze attuali, rappresenti un esempio
di tempestività nella risposta ai bisogni sempre più urgenti di chi
ha tanto bisogno. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente.
L'interpellanza presentata dalla collega Fontana riporta
sicuramente all'attenzione tematiche che abbiamo già avuto modo di
trattare in Consiglio e in V Commissione, dove abbiamo già dato
degli approfondimenti, ma che meritano un'attenzione continua.
Questa crisi economica credo sia tutt'altro che passata, anzi
sembra che, rispetto all'anno scorso, la situazione sia esattamente
di quella entità, se non peggio.
Per quanto riguarda la predisposizione dei provvedimenti
necessari affinché vengano al più presto predisposti gli iter
burocratici e l'applicazione della nuova legge in relazione alla
riduzione dei tempi di erogazione dei contributi, si sottolinea il
fatto che negli ultimi anni, in relazione al crescere delle
situazioni di grave disagio economico, l'Assessorato della sanità,
salute e politiche sociali ha messo in atto strategie finalizzate a
garantire risposte celeri, in particolare in situazioni di
emergenza. A confronto di tali affermazioni si fa rilevare che nel
corso del 2006 sono state valutate 84 domande urgenti, nel 2007 le
pratiche sono salite a 146, nel 2008 a 251, nel 2009 si sono
assestate attorno a 248, nel corrente anno le domande urgenti al 30
giugno 2010 sono state 159 con un'evidente considerevole crescita,
in particolare fra il 2006 al 2008 del 300 percento. In aggiunta si
fa rilevare che nel corso del 2008, per accelerare anche i tempi di
erogazione dei contributi urgenti, si è adottata una modalità di
liquidazione effettuata direttamente dagli uffici del Servizio
famiglia e politiche giovanili, che consente di ridurre
notevolmente i tempi di attesa. In effetti si sono ridotti al
massimo ad una settimana i tempi di riscossione dei contributi
urgenti da parte dei cittadini. A supporto si segnala che nel corso
dei primi 8 mesi del 2010 sono stati erogati in forma urgente
250.000 euro corrispondenti a circa 170 pratiche. Si ritiene
necessario ribadire che gli interventi economici vengono
normalmente erogati in base ad un progetto complessivo, che il
servizio sociale competente per territorio condivide con gli
utenti, in particolare in un'ottica di autonomizzazione nei nuclei
familiari dove sono presenti potenzialità da attivare per
l'emersione di una situazione di disagio economico.
La delibera di Giunta regionale n. 392/2008 prevede un ulteriore
criterio per gli utenti ultrasessantacinquenni relativo
all'erogazione del contributo integrativo al minimo vitale; nel
caso in cui il nucleo sia composto da un anziano o da un nucleo in
cui oltre all'anziano siano presenti adulti totalmente inabili al
lavoro, l'integrazione al minimo vitale è garantita per tutto
l'anno al momento della presentazione della domanda. I criteri e le
modalità sopra segnalate sono contenute anche nella legge n.
23/2010 in vigore da gennaio 2011, pertanto saranno oggetto di
definizione nelle delibere applicative che sono in corso di
stesura; ricordo che saranno condivise in V Commissione, come
previsto dalla legge.
Per quanto riguarda l'organizzazione delle commissioni, nella
nuova legge l'articolo 16 prevede, al comma 1, l'istituzione di
commissioni preposte alla valutazione delle domande, tale
possibilità è stata prevista direttamente all'interno della legge
regionale proprio nell'ottica di ridurre i tempi di valutazione
delle pratiche e giungere tempestivamente alla liquidazione dei
contributi. Sono quindi in fase di definizione da parte dei
competenti uffici dell'Assessorato gli atti amministrativi
finalizzati all'individuazione dei componenti le commissioni
individuati all'interno del personale dipendente dall'Assessorato,
competente in materia di politiche sociali e composte da
rappresentanti di enti locali nominati dal Consiglio permanente
degli enti locali. Vi è quindi la volontà di prevedere delle
commissioni in più per accelerare i tempi di erogazione. In questo
periodo confermo che stiamo predisponendo queste delibere
attuative, che terranno in conto anche aspetti legati ad accelerare
il più possibile l'erogazione soprattutto nelle situazioni più
urgenti. Grazie.
Presidente
- La parola alla Consigliera Carmela
Fontana.
Fontana (PD)
- Grazie, Presidente. Volevo ringraziare
l'Assessore per i dati che mi ha fornito, mi ha però confermato che
ogni anno che passa il disagio diventa sempre più importante ed è
per quello che dobbiamo dare una maggiore attenzione. Il mio
ragionamento era questo; lei mi dice che tutte le pratiche urgenti
vengono liquidate in una settimana; secondo me, queste domande sono
tutte urgenti, perché il minimo vitale lei mi deve spiegare come fa
a non essere urgente. I tempi di erogazione sono quasi di 5-6 mesi
e se all'inizio dell'anno faccio una domanda, che ho bisogno
veramente di sopravvivere... se l'assegno mi arriva a giugno, non è
che da gennaio mangio a giugno.
Sono già stata la prima a dire che questi servizi sono molto
importanti, funzionano, si sta lavorando, non è una critica nei
confronti di questi servizi, quello che volevo era un suggerimento,
non è la prima volta che lo faccio, l'ho portato avanti anche
nell'altra legislatura... che, tra l'altro, l'Assessore Fosson mi
aveva dato una possibilità che si potrebbe lavorare su questo... ed
era l'autocertificazione. L'autocertificazione in Italia è una
legge, viene applicata, perché non possiamo farlo? Gli
ultrasessantacinquenni non trovano un lavoro, la posizione non
cambia; capisco nelle famiglie che un anno hanno perso il lavoro e
magari l'anno dopo possono... ma le chiedo per gli
ultrasessantacinquenni: gli eviteremmo una marea di umiliazioni,
devono sempre telefonare, sollecitare questo assegno, davvero ne
sento veramente tanti! Al di là che devo darle merito che tutte le
volte che le ho chiesto qualcosa me l'ha sempre risolta, ma non
deve essere più nemmeno un piacere risolvere per una persona e poi
magari ce ne sono tante altre che non osano per dignità andare a
bussare alle porte; questo, secondo me, si potrebbe vedere... con
questo non voglio dire che non vanno fatti i controlli, perché non
sono una di quelle persone che dicono: "dobbiamo dare a tutti",
perché i soldi non ci sono, la povertà aumenta, dobbiamo stare
attenti anche noi e dare a chi ha bisogno, ma li facciamo dopo...
Nel frattempo viene rinnovata automaticamente e questo le darebbe
un maggiore respiro, visto tutte queste persone per le quali ogni
anno si ripresenta la solita musica. Le chiedo davvero un momento
di riflessione per vedere se è fattibile, perché non mi sembra una
cosa irrisolvibile; comunque la ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK