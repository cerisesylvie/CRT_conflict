Consiglio Regionale della Valle d'Aosta - Oggetto del Consiglio n. 1296 del 14 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1296 del 14 luglio 2010 - Resoconto
OGGETTO N. 1296/XIII - Interpellanza: "Interventi per il
mantenimento dei livelli occupazionali presso la Verrès
S.p.a.".
Interpellanza
Premesso che Verrès S.p.a., industria valdostana dedita alla
monetazione, è controllata dall'Istituto Poligrafico e Zecca dello
Stato (IPZS) ed è partecipata da Finaosta S.p.a.;
Appreso
? che nel prossimo mese di agosto sono in scadenza una
cinquantina di contratti a tempo determinato e che non sembrano
essere in previsione i rinnovi;
? che la carenza di ordinativi potrebbe comportare ulteriori
riduzioni del personale sin dall'inizio del prossimo anno;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) quali sono le commesse in corso di produzione, quando
andranno ad esaurimento e se ci sono ordinativi significativi per
mantenere almeno gli attuali livelli occupazionali;
2) se è a conoscenza dell'esistenza di produzioni difettose o
comunque inidonee al conio che sovente non vengono accettate dai
clienti;
3) per quali ragioni il quantitativo di euro "italiano" non
viene più prodotto da Verrès S.p.a. e quali imprese concorrenti se
ne fanno carico;
4) se intende affrontare concretamente la criticità di tale
situazione aziendale: in caso affermativo, con quali modalità ed
entro quali termini.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- Verrès S.p.a.: 10 anni fa viveva l'epopea
d'oro dell'euro, della preparazione dei tondelli che sarebbero
stati coniati come euromoneta italiana, di conseguenza c'era una
commessa molto importante che portava a quel periodo florido per
alcuni anni e ad un incremento dell'occupazione veramente
importante. Con il tempo l'epopea ha perso i suoi effetti e la
Verrès S.p.a. si è arrangiata racimolando qua e là delle commesse
sempre meno significative in termini di quantità e di qualità e
ovviamente questo ha un riflesso sull'andamento aziendale, che
recentemente ci è stato segnalato come preoccupante, di qui la
nostra iniziativa, da diverse persone che vi lavorano e che sanno
che il loro posto è a rischio. Ci sono lavoratori a tempo
determinato, come è naturale che ci siano in industrie di questo
tipo, che sono consapevoli che il loro contratto è in scadenza e,
quando andrà in esaurimento, non sarà più rinnovato.
Il problema si pone anche non domani, dopodomani, ossia con la
fine di quest'anno e l'inizio del prossimo anno, perché rimangono
solo i lavoratori
full time
a tempo indeterminato, che si
stanno chiedendo quali sono le sorti di quest'industria valdostana,
che è partecipata anche da Finaosta, nel consiglio di
amministrazione mi sembra abbiamo un rappresentante. Questo
rappresentante qualche anno fa lo abbiamo ascoltato in commissione,
ci ha fatto capire del significato numerico minimale e quindi anche
decisionale che poteva portare in seno a quel consesso, però
abbiamo constatato in questi anni con i vari Assessori che si sono
succeduti una sorta di disinteresse nei confronti di Verrès S.p.a.,
ossia, finché la barca va, lasciala andare, poi, quando non va più,
inizi a remare, però non si sa da che parte cercare i remi.
Chiediamo allora all'Assessore se ha qualche remo nascosto da
qualche parte, se ha qualche soluzione da suggerire ad un
amministratore delegato, che ormai in quell'azienda si protrae da
diversi anni, ossia la storia degli ultimi 15 anni ha un nome e un
cognome e, di conseguenza, credo che questo personaggio abbia una
sua responsabilità nel bene e nel male di quello che è accaduto
prima, di quello che sta accadendo adesso in questa azienda.
Innanzitutto le chiediamo se lei è a conoscenza di quello che sta
accadendo a Verrès, perché talvolta gli aostani hanno un po' una
concezione Aosta-centrica della Valle: al di fuori del perimetro
del capoluogo tutto il resto è o media valle, o bassa valle. Allora
Verrès so che è distante qualche chilometro e può essere snervante
occuparsene, ma esiste anche Verrès, esiste una realtà industriale,
abbiamo un consigliere che rappresenta onorevolmente quest'area, di
conseguenza è giusto che si parli anche di Verrès. Ho notato nella
rassegna delle varie iniziative che avete fatto, di Verrès S.p.a.
penso di avere il primato non solo perché ho degli input che mi
arrivano da quell'azienda, ma ci saranno una quindicina di
iniziative di Verrès...
(interruzione del Consigliere Caveri, fuori
microfono)
...perché forse dalla maggioranza tu, Caveri, non te ne occupi
per nulla, perché non ti interessa il problema, non so...
Il discorso allora è questo. Assessore Pastoret, lei è la prima
volta che viene interpellato sull'argomento, quindi ha
l'attenuante, ma è una prima volta che non vorremmo fosse una delle
ultime, perché ci segnalano carenza di ordinativi che potrebbero
comportare ulteriori riduzioni del personale, scadenza di contratti
a termine di cui non si prevede il rinnovo. È un po' la solita
situazione che periodicamente si verificava e che adesso ha
raggiunto dei livelli di non sostenibilità, o per guardare dalla
parte dei dipendenti, di profonda preoccupazione. Lei avrà sentito
parlare, visto che in Giunta ha vissuto qualche anno, e anche in
questo Consiglio, che con il tempo Verrès S.p.a. ha rinunciato al
reparto di microfusione, un reparto che poteva essere potenziato,
anzi vennero avviati degli investimenti di tutto rispetto per
lanciarlo sul mercato, la microfusione che faceva anche delle
valvole in acciaio speciale per la Ferrari, tanto per citare un
cliente. Sono stati fatti degli investimenti, ma improvvisamente
dall'alto dell'amministrazione viene deciso di dismettere questo
reparto e addirittura di cedere i macchinari appena acquistati e
comunque funzionanti non ad un'altra azienda che potesse
recuperarli, ma addirittura alla rottamazione secondo quanto ci
risulta; quindi delle scelte che hanno dei grossi punti
interrogativi, penso che, se uno andasse a mettere le mani nei
faldoni di certe decisioni, ci sarebbe anche da spaventarsi.
La fonderia artistica è un lumicino che sembra essere prossimo
all'estinzione, l'intermediazione di altri soggetti nel reperimento
delle commesse sul mercato mondiale è stata devastante. Ricordo - è
un'interrogazione del 2006 - quando ci fu l'intermediazione di VDN
Eurocoin che, oltre ad essere intermediario, divenne anche socio di
Verrès S.p.a., ma che è poi fallito. Allora feci la domanda a La
Torre, che mi ringraziò per l'interrogazione, perché non avevano
ancora questa informazione, ma uno dei soci di Verrès S.p.a.,
nonostante la presenza di Finaosta, era fallito e l'intermediazione
di questi soggetti soci in genere costa e va ad incidere sul
prodotto finale e la redditività di un'azienda.
Le ho sintetizzato in maniera molto rapida e con qualche volo
pindarico quello che sta accadendo a Verrès; adesso le chiedo se ha
informazioni che sono analoghe, coincidenti, se ha magari qualche
informazione più rassicurante, perché le domande che poniamo non
sono state ispirate da notizie positive, ma da notizie negative, da
criticità che o da lei verranno smentite, o verranno
affrontate.
Président
- La parole à l'Assesseur aux activités
productives, Pastoret.
Pastoret (UV)
- Grazie, Presidente. Questa non è una
prima da parte del Consigliere Tibaldi, ho avuto modo di ripercorre
una parte delle sue iniziative passate. È così corposo il fascicolo
delle iniziative che lei ha presentato sul tema che non sono
riuscito a rintracciarle tutte, ma sono risalito un po' indietro e
ho visto che c'è stato da parte sua un interesse nel tempo
significativo rispetto a questa azienda. Lei mi pone delle domande
alle quali cercherò di rispondere, immagino che lei abbia già una
serie di risposte sue, delle quali non ci esimerà di avere
conoscenza nella seconda parte del suo intervento, visto che
dispone sempre di buone informazioni, forse migliori anche delle
mie all'interno dell'azienda. La Verrès S.p.a., come ha ricordato,
è un'industria valdostana dedita alla monetazione, il suo pacchetto
di maggioranza azionaria è detenuto dal Poligrafico Zecca dello
Stato. Negli ultimi anni l'andamento della società ha denotato dei
problemi, in particolare dopo gli utili del 2006: +302.000 euro e
del 2007: +952 euro, la Verrès ha chiuso l'esercizio 2008 con una
perdita molto significativa: -2.046.000 e l'esercizio 2009 con una
perdita di -1.300.000 euro. Nel 2009 i volumi produttivi sono scesi
del 19 per cento con un calo di 2.604 tonnellate, al quale ha
corrisposto un contemporaneo calo dei prezzi di vendita, il che ha
comportato una significativa erosione dei margini industriali. Nel
2009 il Poligrafico Zecca dello Stato ha assorbito il 30 per cento
circa delle spedizioni totali dei tondelli della Verrès rispetto al
19 per cento del 2008, il resto è stato appannaggio del mercato
estero. Al 31 dicembre 2009 la società occupava 135 persone
rispetto alle 107 del 31 dicembre 2008; come ha ricordato,
l'azienda ha sempre fatto ricorso ad un certo numero significativo
di lavoratori a tempo determinato. Siamo nel 2010 e per il 2010
erano stati previsti dei programmi produttivi che portavano
all'ipotesi del raggiungimento delle 15.000 tonnellate annue. Vi è
stato però - per questo credo lei ha presentato tale iniziativa -
un forte rallentamento delle richieste di offerta per la
partecipazione alle gare da parte delle Zecche estere, in linea con
quanto già verificatosi con la Zecca di Stato italiano, che ha
avuto una riduzione del 30 per cento; ciò ha portato la società a
rivedere i programmi produttivi al ribasso e la previsione iniziale
di 15.000 tonnellate per il 2010 è stata ridimensionata a 10.000
tonnellate, meno 5.000 sulla previsione iniziale, fatto questo che
comporta un significativo ridimensionamento dell'attività
produttiva della Verrès.
Tutto ciò premesso, lei pone delle domande alle quali cercherò
di dare risposta. Chiede:
"quali sono le commesse in corso di
produzione, quando andranno ad esaurimento e se ci sono ordinativi
significativi per mantenere almeno gli attuali livelli
occupazionali"
. Secondo la Verrès S.p.a., entro agosto andrà ad
esaurirsi una parte considerevole delle commesse in corso di
produzione provenienti dal Perù e dalla Romania; in seguito e fino
alla fine dell'anno la produzione proseguirà ridotta al 50 per
cento con commesse provenienti da Italia, Venezuela e Francia. Per
il 2011 l'azienda considera acquisita una commessa che viene
dall'Italia per 2.000 tonnellate. La società dice di non poter
escludere altre commesse, ma non è in grado oggi di dire quali e
quante, considerato che il ritardo che intercorre fra l'indizione
delle gare e l'emissione degli ordini è di circa 6 mesi. Stante
questa situazione, l'azienda ha confermato la risoluzione di quasi
tutti i contratti a tempo determinato (circa 50) nel mese di
agosto.
Ci chiede se siamo a conoscenza
"dell'esistenza di produzioni
difettose o comunque inidonee al conio che sovente non vengono
accettate dai clienti"
, qui noi ci basiamo sulle risposte che
ci dà la società, che, interrogata in merito, ha detto che ci sono
dei reclami relativi a forniture, ma che questi reclami non sono
tali da pregiudicare i risultati delle gare. Sotto questo aspetto,
ha precisato che la situazione del 2010, stante i cali produttivi
di cui ho detto prima, è risultata migliore rispetto al 2009.
La terza domanda è:
"per quali ragioni il quantitativo di
euro "italiano" non viene più prodotto da Verrès S.p.a. e quali
imprese concorrenti se ne fanno carico"
, la società si è
aggiudicata la gara indetta dall'Istituto poligrafico Zecca dello
Stato per le forniture di tondelli nel periodo 2009-2011, la stessa
azienda, a cui è stato richiesto di chiarire tale punto, ha
comunicato che questo non corrisponde alla situazione effettiva,
poiché la gara del Poligrafico relativa a tali forniture è stata
vinta dalla Verrès S.p.a. per gli anni 2009-2010-2011.
La quarta domanda è quella più complessa, rispetto alla quale la
risposta diventa più problematica, viene chiesto:
"se intende
affrontare concretamente la criticità di tale situazione aziendale:
in caso affermativo, con quali modalità ed entro quali
termini"
. Ovviamente la risposta non può essere che
affermativa, ma bisogna che ci si chiarisca riguardo a
"affrontare concretamente la criticità di tale situazione
aziendale"
, perché i margini di manovra, soprattutto
dell'Amministrazione regionale, sono ben esigui, rischiamo di non
andare al di là delle dichiarazioni di buona volontà e spiegherò il
perché, anche se bisognerà fare in modo di andare oltre questa
situazione. In primo luogo, la Verrès opera in un settore molto
particolare: quello della monetazione e la sua produzione si
rivolge in modo quasi esclusivo a questo settore, con un segmento
di mercato ben identificato e non modificabile allo stato attuale.
Lo stesso Istituto poligrafico, che pure controlla la maggioranza
del pacchetto azionario della Verrès, ha ridotto i suoi ordini del
30 per cento e, se il principale interessato al buon andamento
dell'azienda si trova ad operare in tal modo, è del tutto evidente
che gli strumenti che ci rimangono sono proporzionalmente assai più
esigui. La Verrès, come sottolineato in precedenza, lavora alla
monetazione anche per altri Paesi europei ed extraeuropei e le
aggiudicazioni delle commesse avvengono attraverso gare di appalto
che portano a doversi sottomettere ai rischi, impliciti, della
concorrenza nel libero mercato. Oggi l'azienda presenta offerte per
delle commesse ma, come ho detto prima, al di là delle lunghezze
dei tempi, le eventuali aggiudicazioni non sono certe e dipendono
in larga misura anche dalla capacità di fare proposte che mirino al
massimo contenimento dei prezzi, ciò che ha poi come conseguenza
quanto ricordato prima: l'erosione dei margini industriali, quindi
gli equilibri di bilancio diventano sempre più complicati.
In tempi di crisi come questo anche gli Stati, che attraverso le
loro zecche sono i committenti del "prodotto Verrès", tendono a
cercare di ridurre significativamente i loro livelli di spesa
rispetto al passato; questo è un tema che è all'ordine del giorno
di tutte le discussioni. Come si può immaginare, oggi le
monetazioni non sono tra le priorità assolute di molti Paesi, in
particolare molti di questi Paesi si trovano in difficoltà
economica, e si tratta di soggetti che in larga misura erano o sono
clienti della Verrès. In questi tempi si fa ricorso alla
monetazione quando non se ne può fare a meno e ciò comunque
comporta una significativa contrazione del mercato anche in termini
di prospettiva. Ecco che si spiega come le prime ipotesi formulate
per il 2010, che prevedevano il raggiungimento delle 15.000
tonnellate, abbiano dovuto essere fortemente ridimensionate
riducendosi a 10.000 tonnellate, questa è una delle ragioni. Il
clima di incertezza dei mercati congiuntamente alla modesta
redditività dei contratti acquisiti non consentono oggi alla
società di formulare ipotesi positive in ordine al risultato atteso
per il restante periodo del 2010.
Giungiamo al punto: il perdurare di un tale stato di difficoltà,
che non sappiamo dire quanto potrà durare, porta a doversi
interrogare sul futuro dello stabilimento, in ordine anche alla
possibilità di diversificare e/o di allargare le produzioni, ma qui
si pongono alcuni interrogativi: ciò sarà possibile?, ci saranno le
condizioni per agire in tal senso?, ne varrebbe la pena?,
soprattutto il peso che la Regione oggi può avere interloquendo in
questo tema può essere in grado di orientare in tale senso
l'andamento dell'azienda? Non so dirlo in questo momento. È vero
però che va segnalato un fatto: che, proprio sull'onda di queste
preoccupazioni, Finaosta e Istituto poligrafico dello Stato, al
fine di avere maggiori elementi per affrontare la situazione, hanno
chiesto di comune accordo alla società la redazione di una
situazione semestrale al 30 giugno 2010 che è in corso di
predisposizione. Aspettiamo il risultato di tale lavoro, non so
quanto questo ci potrà portare avanti sulla strada
dell'individuazione di nuove iniziative, ma questo è un passo che
ci aspettiamo di veder compiuto. Siamo in attesa di questa prima
ricognizione, che permetterà di avere maggiori precisazioni
rispetto alla situazione e di poter immaginare altri sviluppi
rispetto all'attività della Verrès, tenendo conto però che qui
ognuno ha i suoi i ruoli da giocare, questi vanno distinti e vanno
pesati per l'effettivo coinvolgimento, l'effettiva capacità,
l'effettivo peso che ogni soggetto può mettere sul piatto di una
situazione così complessa. Spero che per questa prima... di averle
fornito un numero sufficientemente esauriente di informazioni.
Président
- La parole au Conseiller Secrétaire
Tibaldi.
Tibaldi (PdL)
- La sua risposta, per la quale la
ringrazio, non fa una grinza, anche a livello di dati forniti noto
una coincidenza; di conseguenza, è stato esaustivo nel dare una
risposta a tutti i quesiti proposti. In questa replica vorrei
cogliere l'occasione per fare due riflessioni. La domanda più
importante è la quarta - perché le altre sono domande di conoscenza
- e, se lei ha guardato le interpellanze del passato, è una domanda
che si ripete, perché? Non per il gusto di "girare il coltello
nella piaga", perché questo è un problema concreto come lei ha
detto, ma è per il tentativo di trovare una soluzione al problema e
il problema è che la Regione, tramite Finaosta, è socia di Verrès
S.p.a., problema nel senso che è stato un virtuosismo negli anni
d'oro, è stato un insieme di rendicontazioni positive sotto tutti i
profili - produzione, immagine, perché Verrès S.p.a. ha avuto anche
il clamore di produrre il contingente italiano, quindi il primo
contingente... sotto il profilo del lavoro e dello sviluppo... -
ma, di fatto, è un fuoco che con il tempo si è estinto. Da tempo
Finaosta S.p.a. ha una quota residuale: il 27 per cento, comunque è
una minoranza, ma è una minoranza che non deve essere considerata
insignificante, è una minoranza che nel corso di questi anni è di
fatto rimasta piuttosto silente, ma non per colpa del
rappresentante di turno che in seno al CdA veniva nominato: per
colpa dell'Esecutivo che lo ha abbandonato o li ha abbandonati a sé
stessi, come se tutte le decisioni dipendessero esclusivamente e
imperiosamente dal socio principale: il Poligrafico Zecca dello
Stato, che è vero ha la maggioranza assoluta; di conseguenza, è
naturale che dica la sua e la possa anche imporre con la forza dei
numeri ma, primo, l'insediamento è sul territorio valdostano,
quindi il socio valdostano, anche se pesa il 27 per cento, ha voce
in capitolo e, secondo, si tratta di occupazione e di sviluppo
nella nostra regione. Lei, come me e come altri qua dentro, ha
notato che questo disinteresse di Finaosta e della Regione ha
lasciato un margine di azione così ampio al Poligrafico che,
qualunque tipo di scelta sia stata intrapresa, ci ha condotti a
tale stato di cose. Oggi Verrès S.p.a. ha una vocazione
monoproduttiva: la monetazione, ma le monete si producevano in
quantità notevole nel momento in cui la moneta era il bene di
scambio circolante per antonomasia; oggi la moneta gira sotto forma
di carta di credito, di bancomat, di modalità informatiche che lo
hanno superato largamente. Oggi se pensiamo alla vocazione
monoproduttiva di Verrès come a quella industrietta italiana che
pensa a rifornire periodicamente il contingente di moneta
necessario al fabbisogno interno, sappiamo che lì bastano 10
persone.
Tornando a Finaosta, al suo rappresentante e all'Esecutivo che
ci sta dietro, a prescindere da chi c'era, chi c'è e chi c'è stato
a livello di organo esecutivo, ci siamo resi conto che sono state
prese decisioni, come quella di chiudere la microfusione, che
poteva essere un embrione da sviluppare, senza colpo ferire da
parte nostra... senza che noi, nonostante le sollecitazioni di
quest'aula, dicessimo: "ma la pensiamo così...", "siamo d'accordo",
"non siamo d'accordo", "sarebbe meglio forse..." e abbiamo peraltro
finanziato degli investimenti! Penso che i dati che lei ci ha
fornito degli ultimi due esercizi in perdita del 2008, con
2.500.000 circa, e del 2009, con 1.300.000 circa, dovremmo pagarli
pro quota, penso che Finaosta con il suo 27 per cento sarà chiamata
all'assemblea dei soci: ci mancano dei soldi, qui bisogna ripianare
le perdite, giusto? Funziona così in una società? Non possiamo
continuare ad essere, se questa è l'intenzione della Giunta, il
socio passivo spettatore che paga il biglietto per vedersi lo
spettacolo e paga il biglietto ancora più caro se lo spettacolo è
indecente. Questo è il ruolo che abbiamo giocato come Regione Valle
d'Aosta tramite Finaosta in Verrès S.p.a.. Adesso, a prescindere
dalle sue risposte, che sono corrette e ineccepibili sotto il
profilo dell'insieme dei quesiti che le abbiamo posto, ancora
adesso siamo lì a guardare attoniti ad un declino il cui epilogo
sembra segnato.
Lei ha detto:
"purtroppo la produzione da 15.000 previsione
iniziale scenderà a 10.000 tonnellate"
, io dico che, se così
fosse, sarebbe ancora buono, perché, se guarda i dati del passato,
oscillavamo intorno alle 10.000 tonnellate, ma penso che sia una
previsione largamente ottimistica. Vediamo che il Poligrafico dello
Stato sta marginalizzando ulteriormente Verrès S.p.a., perché ha
ridotto del 30 per cento l'ordinativo in termini di tondelli e
basta. Paghiamo quindi la nostra quota, assistiamo e abbiamo
persone che lì lavorano, valdostani come noi, molti saranno
coetanei nostri, di Caveri che ha abitato anche a Verrès, di Prola,
di Lanièce - che conoscono meglio la zona -, che dall'oggi al
domani si trovano in difficoltà e ci chiedono - in questo momento
tramite il PdL, però siamo tutti coinvolti - cosa facciamo essendo
comproprietari di tale industria.
Le sue risposte: non poteva darmene altre, Assessore, perché si
continua a rimestare questo pastone senza cercare di guardare
oltre, di volerne uscire fuori, o perlomeno di dare degli input ai
nostri rappresentanti in un senso o nell'altro? Che ci stiamo a
fare lì dentro? Ci stiamo per pagare i deficit di bilancio? Se le
prospettive sono quelle di una monetazione che va verso la
conclusione di un ciclo, decidiamo qualcosa, magari è una decisione
drastica; la riconversione non l'abbiamo nemmeno vista, perché non
c'è stata, un'idea molto flebile di riconversione è stata bocciata
dall'Amministratore delegato, che - ripeto - ha delle grosse
responsabilità in questo settore, a livello suo carrieristico
toccherà il massimo, ma a livello di gestione industriale ha
toccato il fondo! La riconversione però ci è passata davanti e non
siamo stati capaci di acchiapparla, nemmeno noi con il 27 per
cento! Se questo è il
trend
, da qui a qualche mese, o forse
un paio di anni di Verrès S.p.a. ne torneremo a parlare, ma in
altri termini! Adesso è un sollievo momentaneo, un pannicello caldo
quello che lei dice:
"il Poligrafico ha chiesto, in tandem con
Finaosta, un bilancino semestrale perché l'amministratore ci faccia
vedere cosa stanno facendo"
. Bene, adesso lo faranno, siamo a
metà luglio, ma un amministratore che guarda con più oculatezza al
futuro non solo il suo professionale, ma anche dell'industria che
dirige ormai da anni dovrebbe averlo già presentato. La situazione
di preoccupazione permane anche da parte nostra, spero che, anche
alla luce di questa sua risposta complessa e completa, ci sia anche
da parte sua un monitoraggio più continuativo di quello che sta
accadendo a Verrès.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK