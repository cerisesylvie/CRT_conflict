Consiglio Regionale della Valle d'Aosta - Oggetto del Consiglio n. 828 del 4 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 828 del 4 novembre 2009 - Resoconto
OBJET N° 828/XIII - Communications du Président de la
Région.
Président
- La parole au Président de la Région,
Rollandin.
Rollandin (UV)
- Merci, M. le Président. Bonjours à
toutes et à tous les collègues.
Giovedì 29 ottobre scorso, la Conferenza delle Regioni e delle
Province autonome ha approvato la proposta di ridefinizione dei
criteri di ripartizione del Fondo nazionale per la montagna per
l'anno 2009. In particolare, le Regioni hanno condiviso l'esigenza
che, per il calcolo dell'indice di ruralità, sia fatto riferimento
ai dati censuari, più rispettosi delle realtà regionali, anziché ai
dati campionari, utilizzati per la ripartizione delle annualità
precedenti. I Presidenti hanno inoltre concordato di richiedere al
Governo alcuni chiarimenti sui criteri utilizzati per il calcolo
dell'indice aree protette, al fine di valutare la necessità di
proporre un aggiornamento del cosiddetto "elenco di riferimento"
inserendovi, se necessario, i parchi regionali, le zone di
protezione speciale e i Siti di Interesse Comunitario. Come
coordinatore della Commissione "Politiche della Montagna" ho
proposto un approfondimento sulle problematiche relative al settore
della montagna, al fine di verificare la possibilità di proporre
interventi a favore dei territori di montagna nell'ambito delle
politiche di coesione dell'Unione europea e di individuare
soluzioni innovative per il rilancio del sistema montagna, come
potrebbero essere le "zone franche montane", ideate sulla base
delle zone franche urbane e già sperimentate con successo in
Francia e, a breve, realtà anche in Italia.
A seguito della istituzione dell'Euroregione Alpi Mediterraneo,
la Regione autonoma Valle d'Aosta, le Regioni Piemonte, Liguria,
Rhône-Alpes e Provence-Alpes-Côte d'Azur, si sono impegnate a
lavorare con l'obiettivo di dotare l'Euroregione di uno strumento
con personalità giuridica, il Gruppo europeo di cooperazione
territoriale (GECT), che consenta di facilitare la cooperazione
transfrontaliera, transnazionale e interregionale dei suoi membri.
La procedura per la costituzione di un GECT prevede che ciascun
membro potenziale notifichi al proprio Stato l'intenzione di
aderirvi e trasmetta copia della convenzione e dello statuto
proposti. Entro tre mesi lo Stato decide se autorizzare o meno
l'adesione.
Come sapete, nel mese di marzo di quest'anno, la Giunta
regionale, congiuntamente ad altre regioni italiane, ha provveduto
a notificare la convenzione e lo statuto del GECT Euroregione Alpi
Mediterraneo al Dipartimento Affari regionali della Presidenza del
Consiglio dei Ministri ed era in procinto di approvare il disegno
di legge. Nel mese di aprile, il Dipartimento Affari regionali
della Presidenza del Consiglio dei Ministri ha fatto pervenire alle
Regioni le proprie osservazioni, chiedendo alcune integrazioni e
modifiche ai testi di convenzione dello statuto. In seguito a
questi rilievi si era deciso di sospendere l'iter legislativo, al
fine di apportare
in itinere
gli eventuali emendamenti al
testo del disegno di legge. Le Regioni italiane hanno provveduto a
ritrasmettere al DAR la convenzione e lo statuto emendati sulla
base di quanto emerso nel corso di una riunione chiarificatoria
tenutasi a Roma, all'inizio di luglio. Questo è stato fatto su
iniziativa della Regione Piemonte, attualmente capofila (ogni sei
mesi viene tenuta la Presidenza a turno delle tre Regioni).
Il 19 ottobre, con lettera a firma del Sottosegretario di Stato
della Presidenza del Consiglio dei Ministri, Onorevole Letta, il
Governo italiano ha autorizzato formalmente la Regione autonoma
Valle d'Aosta e le Regioni Piemonte e Liguria a partecipare al GECT
Euroregione Alpi Mediterraneo per le finalità e con le procedure di
gestione previste nella versione emendata della convenzione e dello
statuto. La formale autorizzazione da parte dello Stato italiano
consente dunque di riprendere l'iter legislativo interrotto e, a
tal fine, la I Commissione consiliare riceverà a breve gli
emendamenti al testo del disegno di legge resisi necessari a
seguito delle modifiche apportate ai testi della convenzione e
dello statuto, per poter pervenire alla stipula della convenzione e
iniziare i lavori come GECT.
Lunedì 26 ottobre si è riunito il Comitato per l'ordine e la
sicurezza pubblica; nel corso dell'incontro è stata affrontata la
situazione della sicurezza generale in Valle d'Aosta, con
particolare riferimento ai recenti episodi di furti verificatisi
nel territorio regionale. Al riguardo sono stati attivati specifici
piani di controllo del territorio con la partecipazione di tutte le
Forze dell'ordine. Sul punto si tornerà a breve durante il
question time.
Sono state poi discusse diverse iniziative
coordinate di legalità, che si stanno concretizzando:
- il protocollo fra le Forze dell'ordine e Confesercenti per
ottimizzare la sorveglianza e gli interventi in favore degli
esercizi commerciali;
- il protocollo con l'ANAS, che sarà sottoscritto oggi, per la
migliore trasparenza nel settore degli appalti pubblici;
- il protocollo fra l'Associazione bancaria italiana per
migliorare la sicurezza degli sportelli bancari, che sarà
sottoscritto il prossimo 17 novembre.
Fra gli altri argomenti è stata data comunicazione della
posizione del Consiglio permanente degli enti locali in merito alle
cosiddette "ronde" che ha ribadito l'importanza di collaborare da
parte di tutte le Forze dell'ordine, ritenendo di non dover
coinvolgere i volontari della sicurezza, per i quali è stato
costituito presso il Servizio Affari di Prefettura della Presidenza
della Regione il registro previsto dal decreto sicurezza.
Analogamente è stata data comunicazione della prossima istituzione
del registro dei cosiddetti "buttafuori", sempre ai sensi del
decreto sicurezza. Il comitato ha poi discusso dell'organizzazione
della prima edizione dei giochi mondiali militari invernali, in
programma nel marzo 2010 (dovrebbe essere il 20) e della
realizzazione di iniziative a favore della sicurezza della
circolazione stradale.
Infine, permettetemi due parole. È morto ieri, all'età di 82
anni, Cesare Bordon. Fu dapprima dirigente della società dei
trasporti, in seguito ne divenne proprietario acquisendo l'azienda.
Cesare Bordon fu fra i fondatori dell'Associazione industriali, di
cui fu Presidente dal 1965 al 1979. Si distinse sempre per il
rigore morale, per l'attaccamento al lavoro, cui dedicava la
maggior parte del tempo. La Valle d'Aosta perde, con Cesare Bordon,
un grande imprenditore. Alla vedova e ai figli Giuseppe e Roberta
le più sentite condoglianze a nome del Governo e, credo, di tutti
voi. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK