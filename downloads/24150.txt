Consiglio Regionale della Valle d'Aosta - Oggetto del Consiglio n. 3133 del 5 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3133 del 5 dicembre 2007 - Resoconto
OBJET N° 3133/XII - Suite de l'examen des annexes des lois de
finance et de budget pour l'année 2008.
Président
- J'excuse l'absence du Conseiller Ottoz pour
des missions institutionnelles et du collègue Cesal pour des
raisons de santé.
La parole au Conseiller Sandri.
Sandri (PD)
- Riprendendo quanto ha detto ieri il collega
Frassy, non teniamo un numero legale, in questo momento la
maggioranza non mi sembra che abbia il numero legale; quindi vorrei
fare una riflessione su questo punto, altrimenti rifacciamo
l'appello e non partecipiamo all'appello.
Presidente
- Collega Sandri, non posso che constatare al
momento la presenza del numero legale...
Sandri (PD)
- ... chiedo il riconteggio immediato...
Presidente
- ... collega Sandri, lei non può uscire
chiedendo il conteggio... scusate, chi mi chiede il conteggio sta
in aula!
Sandri (PD)
- Chi chiede il conteggio chiede il
conteggio, poi fate l'appello e, se al momento dell'appello ci sarà
il numero legale... se non c'è, non c'è! Domandiamo allora dal
punto di vista del Regolamento dove è scritto che chi chiede di
poter fare il conteggio deve essere conteggiato in aula! Chiediamo
immediatamente l'appello.
(voce di un Consigliere fuori microfono)
... usciamo
su...
Presidente
- Affinché non vi siano equivoci... ovviamente
mi riferisco all'articolo 40, comma 2 del Regolamento interno del
Consiglio... ogni Consigliere può chiedere la verifica del numero
legale; in tal caso, ai sensi del Regolamento stesso, chi chiede la
verifica del numero legale è considerato presente.
Marguerettaz
(fuori microfono)
- ... siete
ridicoli!
Presidente
- Chiedo al collega Segretario di rifare
l'appello.
Le Conseiller Secrétaire, M. Maquignaz, procède à l'appel
nominal des Conseillers.
Président
- Avec vingt et un Conseillers présents la
séance est valable. Je constate la présence du numéro légal.
Possiamo riprendere da dove avevamo terminato, cioè la parte
della spesa.
Pagina 85: la parola al Consigliere Sandri.
Sandri (PD)
- Vorrei alcune delucidazioni in merito
all'evoluzione di alcuni capitoli di spesa vincolata degli enti
locali; in particolare, come mai nel 20501, finanziamenti ai
Comuni, che credo sia collegato alle entrate fiscali, perché è
parametrato al 95% delle entrate dell'IRPEF e altri tributi, è
prevista una riduzione di competenza nel 2009 e un aumento di
competenza nel 2010 che è inferiore non solo al tasso di inflazione
che ci sarà nei prossimi 2 anni, ma anche ad un aumento fisiologico
delle entrate. Fra l'altro, mi sembra di ricordare che nella stessa
relazione dell'Assessore alle finanze, se verifichiamo che c'è un
aumento di previsione del PIL dell'1,8% e un aumento delle entrate
del 6,9% rispetto al 2007, come mai non si prevede un aumento delle
entrate similare per i prossimi anni.
Faccio tutte le domande insieme in modo da avere l'insieme delle
risposte. Ancora meno comprensibile trovo i trasferimenti
finanziari per investimenti a favore dei Comuni, sempre in base
alla legge n. 48/1995 che è il 20503, in quanto si prevedono 17,292
milioni in competenza 2008 e poi si scende a 15,291 milioni; chiedo
se c'è un'ipotesi di ridurre le spese per investimenti o se c'è
qualche motivazione per cui nel 2008 ci saranno più spese e negli
anni successivi ce ne saranno di meno.
Presidente
- La parola al Consigliere Bortot.
Bortot (Arc-VA)
- Riprendo da dove ho finito ieri per
quanto riguarda i trasferimenti ai Comuni. Penso che sia necessario
definire delle linee guida sulla spesa dei Comuni, ovviamente da
definire con i Comuni, sugli orientamenti e sugli investimenti. Il
rischio è che si abbiano dei Comuni con troppi soldi e che li
spendano anche male. Vorremmo sapere dal Governo se è sua
intenzione, rispetto a queste indicazioni, di mettere mano a delle
linee guida da definire con i Comuni.
Presidente
- La parola al Presidente della Regione,
Caveri.
Caveri (UV)
- Il 2009 è naturalmente prudenziale perché
non lo conosciamo, l'unico certo è il 2008, quindi le altre sono
delle valutazioni fatte a tavolino in termini prudenziali, perché
il 2008 è l'unico di cui abbiamo perfetta conoscenza di cosa
significhi in termini di IRPEF. È probabile - ma lo sapremo fra
breve - che questa cifra possa essere superiore, ma prudenzialmente
conviene tenersi bassi.
Per quanto riguarda la questione del Consigliere Bortot, è molto
semplice: abbiamo un sistema molto performante, invidiato da tutte
le Regioni italiane, ma soprattutto dallo Stato, perché altrove i
finanziamenti sono dati dallo Stato; abbiamo un controllo al
centesimo della spesa dei Comuni e abbiamo, ogni anno, un accordo
che riguarda le spese correnti e le spese di investimento, le
quali, rientrando fra l'altro nel Patto di stabilità con lo Stato,
sono assolutamente sotto controllo. Non c'è quindi bisogno di
alcuna linea guida perché i controlli ci sono già e sono molto
severi.
Presidente
- La parola al Consigliere Bortot.
Bortot (Arc-VA)
- Presidente, non mi ha dato la risposta
che mi aspettavo; linee guida per quanto riguarda gli investimenti,
cioè ci sono da fare investimenti sul risparmio energetico, c'è da
intervenire con il Piano paesaggistico sui piani regolatori, stiamo
facendo marciapiedi e invece buttiamo via i soldi mentre dovremmo
risparmiare! Questo è quello che interessa delle linee guida!
Presidente
- La parola al Presidente della Regione,
Caveri.
Caveri (UV)
- Vedo già che lei è molto attivo in
mattinata, occupandosi di materie che evidentemente non conosce, e
io sono intristito da questo fatto perché, collega Bortot,
l'autonomia comunale è una questione sacra, quindi come decidere di
fare le spese di investimento lo decidono i Comuni nell'ambito di
una logica federalistica, altrimenti siamo in una dittatura!
Presidente
- La parola al Consigliere Bortot.
Bortot (Arc-VA)
- Presidente, dato che io non so niente,
ma non è grave, non mi offendo ed è anche giusto ammettere di non
sapere un sacco di cose... non sono come lei... allora, tanto per
risponderle a tono, ma veniamo al dunque, l'acqua è di proprietà
dei Valdostani, mi spiega perché questa "sacra autonomia" e queste
"repubbliche" dei Comuni, quelle che hanno acqua fanno il bello e
il cattivo tempo a scapito dei Comuni che sono senz'acqua? L'acqua
non è di proprietà dei Comuni, è di proprietà dei Valdostani e qui
è la stessa logica! Sto dicendo che ci sono dei Comuni che sprecano
soldi per fare cose inutili o dannose... è compito della Regione
dare linee guida sugli orientamenti degli investimenti! L'autonomia
ai Comuni di fare il bello e il cattivo tempo rimarrà, ma il nostro
compito è dare linee guida... basta vedere quello che succede ad
Aosta con i ponti, come vengono fatti, e poi non vado avanti perché
ne avrei una lista che dura non 1 giorno, ma 2 giorni!
Assessore Cerise, anche se lei fa quella faccia, non ho paura di
andare dai Sindaci a dire che occorrono delle linee guida per gli
investimenti nei settori strategici, che tirino fuori questa
Regione dal "cul de sac" in cui è finita! Non c'è alcun problema ed
è il compito di questo Consiglio.
Presidente
- La parola al Consigliere Sandri.
Sandri (PD)
- Solo per una precisazione e per capire se
ho capito bene. La stima prudenziale di cui lei parlava si riferiva
anche alla "questione investimenti", diciamo al 20503 che si riduce
di 2 milioni di euro perché pensate che non avete certezza di
trasferimenti statali e quindi vi siete tenuti bassi sugli
investimenti? Per questo vale la stessa cosa?
Presidente
- La parola al Presidente della Regione,
Caveri.
Caveri (UV)
- Naturalmente sì, collega Sandri, nel senso
che in realtà l'intero capitolo è finanziato con il 95% dell'IRPEF,
quindi è chiaro che la misura prudenziale sul 2009 deriva dal fatto
che noi, non avendo ancora contezza della ripartizione fiscale su
questo tipo di tassazione, ci teniamo prudenziali sull'intero
insieme di come poi in realtà viene dettagliato l'intero
capitolo... questo vale anche per le spese di investimento.
Presidente
- Pagina 86: la parola alla Consigliera
Squarzino Secondina.
Squarzino (Arc-VA)
- Volevo sapere... capitolo 33670...
vedendo anche nel triennio le risorse assegnate e facendo
riferimento alla legge che presiede a questi investimenti, volevo
capire se l'impegno di quei 40 miliardi di lire per il Comune di
Saint-Vincent si sta estinguendo e quando si pensa che questo
impegno rispetto al Comune si estinguerà.
Presidente
- La parola al Consigliere Sandri.
Sandri (PD)
- Tre piccole questioni.
La prima: vedo che nel 20630, gestione per il tempio crematorio,
ci sono solo 300mila euro per il 2008; volevo capire se questo era
legato a qualche convenzione con la città di Aosta o se si prevede
che l'attività abbia altri tipi di finanziamenti.
Seconda questione: sul problema del digitale terrestre non ho
fatto alcun tipo di emendamento sulla finanziaria che contiene la
norma competente in materia sul capitolo 21882; rimane il fatto di
avere delle spiegazioni in merito a cosa vengono indirizzati questi
3,5 milioni di euro, perché mi sembra una cifra alta, tenuto conto
che in molti Paesi europei l'attuazione del digitale non ha
comportato alcun impegno per gli enti locali e per le Regioni...
quindi, perché dobbiamo fare questa presa in carico... non lo
so!
Terza questione: riprendo il ragionamento della collega
Squarzino sul capitolo 33670, in merito a questa drastica riduzione
dei trasferimenti di fondi al Comune di Saint-Vincent per le spese
di interventi di riqualificazione della stazione turistica e
termale.
Presidente
- La parola al Vicepresidente Tibaldi.
Tibaldi (CdL)
- Anch'io volevo avere alcune delucidazioni
sul capitolo 21882, che parla di sperimentazione della tivù
digitale. Come è già stato annunciato ci sono 3,5 milioni di euro
che sono stanziati in competenza per il 2008; sappiamo che la
Regione interviene con non poche risorse e questa ne è una
"tranche", per permettere lo sviluppo della televisione digitale
sul territorio. Vorremmo capire poiché questi soldi dovrebbero
essere trasferiti agli enti locali, come verranno impiegati, se c'è
una programmazione, quali sono le finalità di questi impegni di
spesa per far sì che venga completato questo progetto. Vorremmo
sapere se l'Assessore ha già predisposto, e in caso affermativo con
chi, una pianificazione di tali impieghi.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Non voglio offendere i vari
interlocutori, che probabilmente non hanno avuto modo di leggere,
né di studiare i provvedimenti che stiamo analizzando, allora
insieme a loro leggo l'articolo 10, la finanziaria, dove si dice:
"la Giunta regionale è autorizzata ad approvare, d'intesa con il
CPEL, un piano straordinario per il 2008 finalizzato alla
prosecuzione delle attività di sperimentazione della televisione
digitale, di cui all'articolo 4, disciplina per l'installazione,
localizzazione, esercizio di stazioni radioelettriche e di
strutture di radiotelecomunicazioni"
... questo, credo, la dica
lunga! Il piano verrà fatto d'intesa fra la Regione e gli enti
locali, si interverrà sugli apparati, sui ripetitori, sui
trasmettitori già oggi di proprietà degli enti locali,
probabilmente il Consigliere Sandri non conosce la realtà
valdostana, ma già da tale punto di vista gli enti locali spendono
un sacco di soldi per i trasmettitori, questi 3,5 milioni vanno
spesi all'interno di tale programma. Mi dispiace quindi
contraddirla, questo tipo di discorso serve per dare la televisione
a tutte quelle aree marginali che oggi ricevono un segnale non
adeguato alle necessità del nostro tempo.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Per quanto riguarda Saint-Vincent, il piano
straordinario, ricordo che con deliberazione n. 3919/2006 è stata
approvata la dilazione del pagamento per alcuni interventi
conseguenti alla modifica del piano a tutto il 2010. Restano da
erogare somme per 2.310.371 euro per l'ultimazione di questi
interventi, rispetto ai 18.347.000 euro che era il volume
complessivo delle spese.
Per quanto riguarda il forno crematorio, questo è in regime di
funzionamento di sicurezza, nel senso che è una struttura che, pur
essendo perfettamente efficiente, ha tali periodi di verifica. C'è
una convenzione con il Comune di Aosta, sono fondi della finanza
locale, questa convenzione prevede che tutti i Comuni possano
utilizzare il forno crematorio a dei prezzi convenzionati.
Presidente
- La parola al Consigliere Sandri.
Sandri (PD)
- Non sono molto soddisfatto delle risposte,
quindi chiederei ulteriori delucidazioni perché, per quanto
riguarda Saint-Vincent, lei ha parlato di un avanzo di 2,3 milioni
di euro, però nelle somme fra il 2008-2009-2010 arriviamo a 1,7.
Allora si prevede che i lavori vadano al di là del 2011, cioè
diventa il Duomo di Milano... volevo quindi capire come mai non
erano state impegnate tutte le somme che mancano all'appello.
Per quanto riguarda il forno crematorio, mi ha risposto per il
2008, ma nel 2009-2010 non lo finanzierete più? È questo il
problema, perché la somma è intestata solo al 2008. Se mi risponde,
mi fa piacere.
La questione invece del digitale terrestre è più simpatica,
perché questi 3,5 milioni noi non li andiamo a investire su nuovi
impianti che portano la tivù digitale sulle più alte vette della
nostra Regione, ma li sprecheremo in larga parte per andare a
riportare in analogico il segnale digitale terrestre. Molti, qui,
non sanno forse che il digitale terrestre con il tipo di
sperimentazione incentrata sulla città di Aosta e sulle zone
vicine, porta una serie di problemi di collegamenti per cui il
digitale parte da Aosta, arriva a Saint-Nicolas, deve essere
ritrasmesso per andare in alta valle in analogico ed è stata
comprata una serie di trasformatori digitale analogici con grossa
spesa che dureranno 2-3 anni. Per tutta questa sperimentazione
quindi abbiamo in piedi una serie di spese che non vanno a fare
innovazione, ma vanno a "tacconare" una situazione gestita male,
per non dire malissimo! Il problema è andarsi a documentare con il
CORECOM e con gli enti locali e ci si renderà conto che il problema
più grosso oggi è proprio questo, perché in alcune zone è stato
perfino oscurato il segnale analogico, in quanto arrivava il
digitale e non era più ritrasmesso. Basta fare un salto in Comune
di Saint-Nicolas per verificare direttamente il posizionamento
delle antenne in questi mesi.
Credo che non vi sia bisogno di arrabbiarsi, Assessore, perché
l'arrabbiatura spesso evidenzia qualche difficoltà dal punto di
vista politico, non so se è un problema suo... lei tende a dare
giudizi a casa degli altri, forse le difficoltà che ha sul digitale
dimostrano come sia un tasto particolarmente sensibile. Vorrei
ricordare che lei, in quest'aula, in tempi neanche tanto lontani,
aveva giurato che nei primi mesi del 2007 avremmo digitalizzato
tutto, che si sarebbe avviata una grande stagione di
digitalizzazione della televisione su tutto il territorio regionale
in collegamento con quella nazionale; a livello nazionale hanno
fermato tutto fino al 2012... non si capisce perché noi, come
Regione, dobbiamo continuamente farci...
(interruzione dell'Assessore Marguerettaz, fuori
microfono)
... Presidente, vuol fare stare zitto questo Assessore?
Presidente
- ... ha ragione... ma si rende conto di cosa
mi chiede? Assessore, per cortesia... prego, collega.
Sandri (PD)
- Grazie, Signor Presidente. È evidente che
in una situazione come questa, che potrebbe essere considerata
l'inverso di quella che diceva il famoso scrittore Von Klausewitz,
che diceva che la guerra era la prosecuzione della politica con
altri mezzi, credo che potremmo dire esattamente il contrario...
che la politica è la continuazione della guerra con altri mezzi!
Qui, di fatto, si gioca una battaglia, ognuno fa il suo ruolo...
non pretendo che l'Assessore condivida le mie opinioni, ma pretendo
di poterle esprimere, saranno giuste o sbagliate, lo valuteranno
altre persone e reciprocamente nei propri ambiti, ma credo che
questa sia una valutazione e che sia un diritto da poter
esprimere.
Noi abbiamo l'impressione supportata da una serie di dati che
questi soldi non andranno a garantire la presenza del segnale
digitale in tutte le valli laterali, ma andranno a sanare una serie
di problemi che sono venuti fuori nella digitalizzazione "a macchia
di leopardo" e "a spezzoni" che è stata fatta in questi anni. Un
passo avanti e due passi indietro: è stato fermato "Canale 4", "Rai
2", poi si voleva fare di più, poi siamo tornati indietro...
risultato finale: per trasferire il segnale analogico in Valle
d'Aosta, abbiamo dovuto comprare del trasformatori digitali in
analogico, tornando indietro rispetto alle nostre prospettive! Il
mio augurio è che questi 3,5 milioni possano esser investiti in
maniera più intelligente di quanto non sia stato fatto finora!
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Chiedo scusa al Consigliere Sandri
per non averlo lasciato esprimere, perché credo che più lo si
lascia esprimere e meglio è per la gente, perlomeno per quelli che
hanno la fortuna di seguirci... Questi 3,5 milioni sono il frutto
di un lavoro che è stato fatto in compartecipazione con il CORECOM,
l'ente che anche il Consigliere Sandri ha citato; è stato fatto un
piano a livello regionale, sono state individuate una serie di
priorità, il CORECOM è stato interessato, nello specifico un
componente del CORECOM che il Consigliere Sandri conosce bene:
Albino Imperial. Siccome ha la possibilità di chiedere gli atti, è
stato consegnato entro il 31 ottobre, è a disposizione, è un
documento articolato, validato da una serie di soggetti ed è la
prova esattamente contraria rispetto alle cose che ha detto il
Consigliere Sandri, che sono totalmente gratuite.
Presidente
- La parola al Vicepresidente Tibaldi.
Tibaldi (CdL)
- Sono stupefatto, Assessore... scopro da
lei, oggi, che il CORECOM ha anche compiti di programmazione! Il
CORECOM ha compiti di consulenza e di controllo, non riesco a
capire quale ruolo possa avere il CORECOM nella programmazione
dell'installazione di eventuali apparecchi radioelettrici o
postazioni radiotelevisive in questo contesto. Mi sa che lei ha
stravolto le funzioni di un organo importante di consulenza e di
controllo qual è il CORECOM!
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Per quanto riguarda la questione del forno
crematorio, bisogna tener conto che ci troviamo davanti ad una
vicenda che ha delle implicazioni di carattere etico o di certe
sensibilità. Abbiamo una richiesta crescente di persone che vi
fanno ricorso, per questo non si è in grado di fare delle
previsioni così precise. Si pensa di arrivare a un certo punto dove
ci sarà una stabilizzazione del ricorso del numero di persone che
ricorrono a questa forma di tumulazione, però in questa materia che
riguarda la finanza locale - ripeto - c'è l'accordo ed è sulla base
delle proiezioni che viene individuata la spesa necessaria per far
funzionare questa infrastruttura... ecco perché non c'è una
previsione puntuale. Probabilmente si comincerà ad immaginare, una
volta stabilizzata una certa cifra, si potrà dire che il costo è
più o meno quello, adesso ci troviamo di fronte a una specie di
"crescendo".
Per quanto riguarda Saint-Vincent, è stabilito che entro i primi
mesi del 2010 il Comune deve certificare alla Regione il pagamento
di tutte le opere eseguite entro il 2010; sulla base della capacità
di spesa del Comune per il 2008 è stato messo 1 milione di euro.
Poco rileva quello che viene messo nel 2009 perché quel che conta è
che la somma che resta residuale, è quella che entro il 2010 il
Comune deve aver erogato tutti i pagamenti. È chiaro adesso?
Presidente
- Pagina 87: la parola al Consigliere
Sandri.
Sandri (PD)
- Qui ci sono dei capitoli che evidenziano
interventi importanti dalla messa in sicurezza e adeguamento a
norma edifici scolastici di proprietà, alla prevenzione lotta agli
incendi nei boschi e per la ricostituzione dei boschi percorsi dal
fuoco, nonché per la difesa e tutela dei boschi percorsi
dall'incendio nel pregresso Piano di sviluppo rurale, che non hanno
finanziamenti; evidentemente su questi capitoli non ci sono
finanziamenti... perché questi ci saranno da qualche altra parte, o
perché non ci sono proprio finanziamenti su questi capitoli?
Presidente
- La parola al Vicepresidente Tibaldi.
Tibaldi (CdL)
- È cronaca recente ed anche frequente che
numerosi edifici scolastici valdostani abbiano problemi di messa in
sicurezza o di adeguamenti tecnologici e strutturali. Anche noi
abbiamo verificato che questo capitolo, 33676, non prevede alcuna
risorsa, alcuna cifra in competenza. C'è un assestato di 5 milioni
di euro, ma nessuna cifra in competenza. Vorremmo sapere se ciò sta
a significare che gli edifici scolastici valdostani sono sicuri,
adeguati, strutturalmente conformi e quindi si smentiscono le
informazioni che compaiono sui giornali o... qual è la scelta che è
stata compiuta dall'Amministrazione regionale per privare questo
capitolo di alcuna risorsa?
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Je ne sais pas si j'ai saisi la
question, si la question était inhérente aux financements pour les
écoles ou pour les incendies.
Pour ce qui est de l'école, là, nous avons 5 millions d'euros
qui sont prévus d'accord avec les collectivités locales, nous avons
fait un plan de mise en sûreté des écoles de compétence communale
sur 3 ans avec une prorogation au 31 décembre 2009 du terme pour
cette mise à norme, et dans l'article 11 de la loi de finances vous
trouverez les autres financements qui sont à charge de
l'Administration régionale, c'est-à-dire 2 millions pour 2008 et
2,5 millions pour 2009. Ecco perché, collega Sandri, nel suo
intervento generale assieme alla collega Squarzino, avevate detto
che in ambito di edilizia scolastica non trovavate riscontro nel
bilancio regionale. Non ho voluto replicare in sede di discussione
generale, ma credo che invece qualcosa si stia muovendo nell'ambito
dell'edilizia scolastica, sia per quanto riguarda le scuole di
competenza comunale e quindi con una grande presa di responsabilità
da parte della Giunta e del Governo regionale, in quanto, pur
essendo scuole che sono di competenza comunale, la Giunta ha
studiato assieme al CPEL un piano triennale che prevede queste
risorse "spalmate" su un triennio per messa a norma, tutta una
serie di interventi che vanno dal certificato di prevenzione
antincendio ad eventuali adeguamenti normativi o piccoli o grandi
interventi di manutenzione; quindi troverà questi 5 milioni di euro
sulla finanza locale e sul capitolo 33705 gli altri finanziamenti.
Questo per dire che, accanto alla sensibilità per tale tema,
abbiamo anche voluto intervenire sulle scuole, non solo quelle di
competenza comunale, ma anche quelle di competenza regionale con un
piano concertato con lo Stato, sulle scuole invece di competenza
dell'Amministrazione regionale, ossia le scuole secondarie. Ci
siamo quindi mossi sui 2 "volets": parte enti locali e parte
Amministrazione regionale.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito ai capitoli 37000 e 37010, non
sono previsti contributi agli enti locali, in particolare per quel
che riguarda prevenzione e lotta agli incendi nei boschi e per la
ricostituzione dei boschi percorsi dal fuoco. Il capitolo 37010
riguardava il Piano di sviluppo rurale 2000-2006 che è già
passato.
Presidente
- La parola al Consigliere Sandri.
Sandri (PD)
- Due osservazioni.
La prima è come i 500 euro della dotazione del Presidente della
Regione... così, questi capitoli di bilancio, senza né arte, né
parte... sarebbe interessante che, dal punto di vista tecnico, si
facesse pulizia, nel senso che ci sono e ci sono stati anche in
tutte le pagine precedenti numerosissimi capitoli vuoti. Per capire
meglio il bilancio e renderlo più comprensibile, già fare una
pulizia non sarebbe male. Credo che sarebbe opportuno che la Giunta
si prendesse l'impegno nelle prossime settimane di predisporre un
provvedimento "omnibus" in cui andare a ripulire dal punto di vista
normativo tutti questi capitoli che non hanno un grande senso...
perché se lo dice a me, l'Assessore Isabellon, che il Piano rurale
è 2000-2006... siamo nel 2008... evidentemente dovreste dirlo a voi
stessi che lo avete scritto! Bisogna allora capire come mai ci sono
questi tipi di dizione che non hanno senso.
La seconda questione è sul problema delle scuole. Accolgo con
favore la risposta dell'Assessore alla cultura in quanto c'è stata
una confusione di dove sono stati posizionati tali fondi e mi
sembra che si stia dimostrando una certa attenzione per questa che
è di fatto un'emergenza. Se l'Amministrazione regionale si è presa
in carico sia la questione delle scuole di base che sono di
competenza dei Comuni, sia di quelle secondarie, che sono invece di
competenza regionale, non possiamo che essere soddisfatti.
Ci interessa però rimarcare in particolare una questione ed è
che su tali temi c'è una questione di adeguamenti, ma credo che,
dalle segnalazioni che sono state fatte, il problema antisismico
che lei conosce bene è forse uno di quelli più difficili da
gestire, su cui bisogna fare il massimo dell'attenzione degli
investimenti, perché il caso di Valtournenche emerso pochi giorni
fa forse legato ad un problema di certificazione antisismica...
questo potrebbe rendere più complicate le questioni e magari avere
necessità di maggiori investimenti non solo di soldi, ma anche di
supporto tecnico.
Presidente
- Pagina 88: la parola al Consigliere
Bortot.
Bortot (Arc-VA)
- Visto che l'Assessore Marguerettaz ha
smorzato i toni farò altrettanto... chiedo scusa al Consiglio per i
toni precedenti.
Capitolo 51360: "Spese per la costruzione di opere stradali di
interesse comunale a mezzo di cantieri di lavoro e in economia"...
sappiamo quanto sono importanti questi cantieri per un sacco di
persone. Vorrei capire se si continua sulla dizione esatta:
"cantieri di lavoro in economia", oppure in questi anni c'è stata
una diversificazione nell'attività di questi cantieri. Faccio un
esempio: il problema non è solo di costruire opere stradali, ma si
potrebbe diversificare tipo aree verdi, manutenzione o altre cose
del genere, o se invece siamo rimasti vincolati a quei tipi di
lavori.
Presidente
- La parola al Consigliere Segretario
Venturella.
Venturella (Arc-VA)
- Più che una domanda sulla pagina
88, una richiesta generale che riguarda la pagina 88, perché ho
analizzato un po' quel che riguarda le spese sui trasporti e lavori
pubblici e vorrei fare una piccola osservazione all'Assessore
Marguerettaz. So che per tecnica contabile e finanziaria ci deve
essere un capitolo che riguarda, nelle spese di intervento, la
finanza locale, e sono i fondi in conto capitale e in conto
corrente che trasferiamo agli enti locali. Quello che manca, ed è
una richiesta per il futuro naturalmente - ci è andata bene la
relazione che lei ha fatto molto articolata e esauriente a parte le
ultime 2 pagine che erano inopportune -, comunque quello che manca
e che siamo obbligati ad aggregare, sono dei dati che vanno a
settori di intervento, e faccio un esempio. Sul capitolo della
viabilità non vi sono solo le spese di viabilità, che sono quelle
per settore specifico, ma per fare un discorso generale di tipo
politico dovremmo aggiungere anche tutte le spese per la
costruzione di opere stradali di interesse comunale e anche per
leggi con vincoli di destinazione.
Il discorso generale è che noi non sappiamo dal punto di vista
aggregato quanto effettivamente la nostra Regione spende in totale,
sia per opere di interesse regionale, sia per opere di interesse
comunale e per il "FOSPI". Manca quindi il fatto che, ad esempio,
dobbiamo aggiungere ai 13 milioni di euro fra manutenzione e spese
in conto capitale per la viabilità anche le opere stesse. Non è
poco, Assessore Cerise, infatti abbiamo presentato un emendamento
su questo... lo so già e non è il caso di ripetermelo, quindi me lo
ripeterà oggi pomeriggio. Non riusciamo bene oppure riusciamo a
fare questi conti per sapere le quote diverse del bilancio, ma
chiederei se per i prossimi bilanci si potesse fare un lavoro che
aggreghi tutti i dati non per categorie di intervento, ma per temi.
Secondo me, potrebbe agevolare il lavoro dei Consiglieri.
Presidente
- La parola al Consigliere Sandri.
Sandri (PD)
- Stavo guardando qui 2 questioni, in
particolare il capitolo 37860, "Contributi ad enti locali per
interventi per prevenzione di eventi calamitosi", dove c'è uno
strano andamento: 2,5 milioni nel 2008, 2,5 milioni nel 2009, 5
milioni nel 2010... non so se è una previsione di eventi calamitosi
per il 2010, avrà certamente un altro tipo di spiegazione... Volevo
poi capire questo cosa significa: se sono interventi sull'alveo dei
torrenti, sulle frane o altre cose di tale genere.
La seconda questione è come mai le spese per la costruzione
delle strade di interesse comunale a mezzo di cantieri di lavoro in
economia, che è uno dei vari provvedimenti che erano stati presi in
passato per la lotta alla disoccupazione - in quanto credo che
derivi da una legge del 1991 sul problema della disoccupazione -,
come mai è prevista nel 2009 una riduzione dei cantieri. Ieri sera
parlavamo dei cantieri forestali, la quota è abbastanza stabile;
lei parlava di quei cantieri delle opere stradali e più o meno ci
siamo... qui non si capisce come mai per il 2009 è prevista questa
netta riduzione.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Per quanto riguarda le opere stradali di
interesse comunale a mezzo di cantieri di lavoro, in effetti la
dizione è corretta perché possono essere di maggiore o minore
importanza, ma sono sempre opere di tipo stradale. Ci può poi
essere il piazzale annesso, ci possono essere queste cose, ma si
tratta di opere stradali, anche perché la professionalità delle
maestranze è orientata verso questo tipo di opere; peraltro a noi i
Comuni fanno le richieste, sono soldi loro.
Per quanto riguarda i contributi ai Comuni e alle Comunità
montane per interventi per prevenire eventi calamitosi, questo è un
aspetto molto delicato: la legge n. 5 sulla protezione civile
prevede che per rimuovere situazioni di rischio idrogeologico in
senso lato, i Comuni presentino delle richieste, siano valutate
dagli uffici, dopodiché si consenta ai Comuni di andare avanti con
la progettazione ed eventualmente la realizzazione di queste opere.
Perché c'è una lievitazione di questa spesa? Presumo che questa
somma sarà anche anticipata, perché stanno per essere concluse
tutte le cartografie degli ambiti inedificabili da un lato e,
dall'altro, abbiamo fatto come Regione una serie di approfondimenti
sul tessuto a rischio del territorio valdostano. Si stanno quindi
designando degli scenari esatti di pericolosità, oltre che di
rischio, e allora, sulla base di questa documentazione, i Comuni
stanno avanzando le richieste per avere i finanziamenti della legge
n. 5, ma la richiesta è di tipo procedurale, perché i soldi sono
loro che li mettono. Naturalmente c'è questa documentazione che
attesta i casi di rischio che prima non si conoscevano, mancavano
infatti gli studi e gli approfondimenti.
Per quanto riguarda la domanda del collega Sandri sul motivo di
tale riduzione, questo non glielo so dire, credo che questa sia una
previsione di tipo finanziario, ma per quel che mi riguarda questo
genere di interventi è molto richiesto da parte dei Comuni e
ritengo che sarà nel loro interesse continuare in questo genere di
attività; non è nelle previsioni della Regione estinguere tale
genere di attività, salvo una sua convergenza nell'ambito
dell'ipotizzata azienda per la manutenzione del territorio.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Rispetto a questo c'è da tempo un
progetto, peraltro neanche nascosto, di revisione generale della
presentazione del bilancio, però le voglio dire che bisogna poi
adottare delle scelte e nessuna scelta è così scevra da critiche,
perché, se andiamo a fare un aggregato con solo la finanza locale
priviamo poi i settori di intervento, se li mettiamo nell'ambito
dei settori di intervento mettiamo sia risorse regionali, sia di
finanza locale. Bisognerà adottare una semplificazione con degli
addendi; rispetto a questo c'è un gruppo di lavoro, ci sono degli
obiettivi dirigenziali che sono stati dati ed eventualmente ci si
potrà confrontare per una revisione decisamente più a largo raggio
non solo su questo argomento. Abbiamo la necessità anche di
semplificare; devo dire che, confrontandomi con altre realtà, ci
sono realtà che hanno adottato degli strumenti finanziari e delle
formule molto più semplificate, mettendo in evidenza i programmi
semplificando poi il dettaglio dei capitoli, che è un modo più
interessante per fare il dibattito politico, altrimenti rischiamo
di andare a guardare una serie di piccinerie. È vero che diamo
delle informazioni che sono sempre positive, ma poi si perde il
senso della programmazione.
Presidente
- Pagina 89: la parola al Consigliere
Sandri.
Sandri (PD)
- Due osservazioni su 2 capitoli riguardanti
il problema scolastico: uno è quello degli arredi e l'altro è
quello del funzionamento delle scuole materne locali, elementari e
sussidiate, capitoli 54265 e 54270... non vedo finanziamenti che
forse saranno da qualche altra parte, ma sono 2 temi rilevanti. La
stessa cosa per i 2 precedenti sul sistema bibliotecario.
Ancora più rilevante rispetto a queste delucidazioni è il
problema del contributo agli enti locali e le spese di gestione di
servizi sociali a favore di persone anziane ed inabili. Qui abbiamo
fra il 2008 e il 2009 una riduzione drastica da 21 a 15 milioni di
euro, evidentemente ci sarà una spiegazione perché nel 2010 riparte
il 21687, cioè un andamento che mi sembra poco comprensibile,
soprattutto tenendo conto che, per fortuna, le persone anziane
stanno aumentando in maniera sistematica e non si può pensare a
prevedere una riduzione di competenze e di risorse in questo
settore. Fra l'altro, questo è uno dei pochi temi su cui tutta
l'Amministrazione regionale e tutti i partiti di questo Consiglio
sono convergenti che bisogna fare il massimo sforzo per intervenire
su tale settore. La cosa quindi era di capire quali sono le
motivazioni per cui tale obiettivo è stato così specificato per il
2009.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Le collègue Sandri devrait savoir que
ces chapitres sont vides, simplement parce qu'il n'y a plus de
contributions directes, mais c'est à travers la finance...
voilà...
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Sul capitolo 58400 c'è il finanziamento
vincolato agli enti locali per l'assistenza agli anziani nelle
microcomunità. Sappiamo tutti che il problema degli anziani è in
aumento: in questo momento abbiamo 25mila anziani nella nostra
Regione al di sopra dei 65 anni e fra 10 anni saranno 35mila. La
variazione del capitolo, il preventivo 2007 era 19,3 milioni,
nell'assestato siamo saliti a 21,390 milioni perché c'erano degli
arretrati contrattuali e questa è la differenza; per quest'anno la
spesa prevista è di 21 milioni di euro.
Si dà atto che dalle ore 10,24 presiede il Vicepresidente
Lanièce.
Presidente
- La parola alla Consigliera Squarzino
Secondina.
Squarzino (Arc-VA)
- Al capitolo 58420 rispetto ai
contributi ai Comuni per gli asili nido, qui non si capisce bene
perché nel triennio non si preveda un aumento di risorse in questo
senso, ma si ha un aumento che corrisponde all'ISTAT. È vero che si
dice in tutti i documenti che stiamo raggiungendo gli "standard"
previsti dall'UE - 35% di posti disponibili rispetto alla
popolazione -, ma... primo: le previsioni per il futuro danno una
diminuzione notevole di popolazione infantile, mentre in realtà
questi dati non tengono conto dell'immigrazione, quindi sono dati
poco credibili. Secondo: credo che su questo tema non possiamo
accontentarci di raggiungere il livello indicato dall'UE... su
tanti temi chiediamo l'eccellenza, e su questo varrebbe la pena di
cercare l'eccellenza, nel senso di avere più disponibilità, ossia
non bisogna far sì che le famiglie aspettino più di un anno per
vedere le loro domande di accesso a questi servizi accolte. In un
arco di tempo da 0 a 3 anni se si toglie già un anno di tempo,
vedete che il servizio dato è inferiore di 1/3 a quello che
potrebbe essere dato!
Continuo a ripetere che in tutti i dati che riguardano la
Valle... ieri il collega Lattanzi non lo ha sottolineato perché era
più attento agli aspetti economici... oltre al fatto che c'è un
alto tasso di occupazione femminile più alta che in altre Regioni:
questo significa che le donne in valle hanno più bisogno di servizi
sociali che non in altre Regioni, emerge anche che la nostra è una
delle Regioni in cui la famiglia è più monoparentale; non parlo di
"disgregazione", ma c'è una famiglia più nucleare. Le famiglie sono
formate in genere da una persona, la mamma, con i bambini ed è
chiaro che una donna sola che deve lavorare - questo spiega l'alto
tasso di percentuale lavorativa delle donne - ha il problema dei
bambini. È vero che garantiamo il 35%, ma per adesso non si
garantisce tale percentuale, e... queste donne cosa dicono?
Aspetteremo alcuni anni che sia raggiunta tale percentuale. Io
allora credo che un ragionamento più attento a queste condizioni
dell'infanzia vada assolutamente fatto.
Con riferimento ad un altro settore osservo che bisognerebbe
fare un lavoro di monitoraggio e di confronto, ma non solo, anche
di azione per uniformare le rette in questi asili nido. Se sono
asili nido che vivono grazie all'80% di denaro pubblico che può
essere regionale o comunale, non possiamo accettare che asili nido
sparsi in valle che hanno tutti un contributo dell'80% pubblico,
poi chiedano alle famiglie dei contributi e delle rette
differenziate, per cui una famiglia paga una retta molto più alta
rispetto a un'altra che è in un Comune diverso! Anche su tale
elemento va fatta chiarezza e va fatta un'azione; già anni fa era
stata fatta una ricerca in questo senso ed era emersa tale
differenza. Allora c'era il collega Augusto Bionaz, che era
esterrefatto da queste differenze; "dell'acqua sotto i ponti ne è
passata" - quasi 5 anni -, ma nulla al riguardo è stato fatto.
Chiedo quindi per questo capitolo non solo conto di come vengono
messi i soldi, ma dei criteri con cui vengono messi, oltreché
spesi, e cosa fa la Regione rispetto a tale settore.
Si dà atto che dalle ore 10,26 presiede il Presidente
Perron.
Presidente
- La parola al Consigliere Sandri.
Sandri (PD)
- Non mi è stata fornita risposta sul
problema dei 15,304 milioni del 2009... sono stati presentati 19
milioni nel preventivo 2007... come si può prevedere per il 2009
che la spesa si riduca di 4 milioni di euro, quando il consuntivo
ha avuto secondo l'Assessore un aumento collegato agli arretrati
del contratto di lavoro, ma, sempre partendo dal preventivo 2007,
19 milioni avrebbero dovuto almeno essere messi nei 15 milioni!
Sono preoccupato di questa situazione, perché giustamente
l'Assessore spiega il "trend" è in grande aumento, si parla da
25mila a 35mila ultrasessantacinquenni in valle; è un'ottima
notizia, però, di una parte di questi, si sa già che per quanto si
facciano i corsi di prevenzione, si faccia la ginnastica, avrà
bisogno di sostegno e di servizi sociali.
Non si può allora pensare che 15,304 milioni siano sufficienti
per il 2009. Lo stesso discorso vale anche per il 2010 perché se
con gli arretrati del contratto, che è triennale, al 2007 abbiamo
già sforato queste cifre, al 2010 avremo il nuovo contratto di
lavoro e si parlerà di cifre decisamente superiori. Non vorrei che
tutto questo finisse nelle contrattazioni nel cosiddetto
"assestamento di bilancio", ossia si sta bassi, poi si fa un po' di
mercato a livello di assestamento di bilancio e si vanno a
coprire... vicino alle elezioni, mi suggerisce la collega
Squarzino... sarebbe più onesto fare delle ipotesi preventive più
congrue rispetto alle necessità e ai dati che voi stessi avete in
mano.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Scusi, non avevo capito la domanda del
2009-2010; è chiaro che nel 2009-2010 saremo lontani dalle
elezioni, per cui il meccanismo non è influenzato da questo; è un
meccanismo contabile nel senso che, essendo questa una spesa legata
ai fondi per gli enti locali e la spesa non cresce in modo
proporzionale, sarà un meccanismo di aggiustamento sulla spesa
locale. Io mi impegno, è chiaro che non è nella nostra
programmazione una diminuzione del sostegno a questo "welfare" che
è tipico della nostra Regione, per cui mi impegno a riportare come
minimo... è un meccanismo contabile...
Per quanto riguarda la domanda della collega Squarzino, ne
abbiamo parlato tante volte, è anche una funzione dell'opposizione,
noi mettiamo 10 e l'opposizione chiede perché non mettiamo 12 o 20
in questo settore, togliendoli al collega Venturella o da qualche
altra parte. Nel sociale la coperta sta diventando sempre più
corta, è chiaro che vorremmo che la coperta si dilatasse sempre più
e anche quest'anno si dilata, ma i bisogni si dilatano ancora di
più.
Il problema degli asili nido è conosciuto in valle. Abbiamo il
98% delle donne valdostane che fa domanda di inserimento negli
asili nido, da una parte è vero che nella nostra Regione le donne
lavorano di più che nelle altre regioni, però si ricorderà
quell'inchiesta sul gradimento degli asili nido, questi in valle
sono validi, come qualità, per cui tutti fanno domanda...
(interruzione della Consigliera Squarzino Secondina, fuori
microfono)
... mi lasci finire, certo che ci può arrivare, ma è anche vero
in virtù di queste eccellenze che lei dice, di un sociale, che
eravamo la seconda Regione dopo l'Emilia Romagna nel dare una
risposta al 16-17% delle donne che facevano domanda. Non solo
stiamo arrivando nel 2010 al 30%, ma forse ci arriviamo già nel
2009, perché - come si ricorda - nel 2007 in bilancio abbiamo dato
3,2 milioni per fare l'asilo di Charvensod. Così i finanziamenti
che aumentano anche quest'anno sono per andare sempre più a coprire
questa fascia, per cui il finanziamento aumenta, i posti negli
asili nido aumenteranno e arriveremo forse ad essere la prima
Regione italiana nel 2009, lei dice di no... se lo dice lei... i
dati lo dicono comunque, siamo secondi all'Emilia Romagna, stiamo
avanzando, sono stati inaugurati diversi asili nido nell'anno
passato. Aspettiamo un finanziamento dallo Stato sui nidi
aziendali; doveva esserci in finanziaria un finanziamento per gli
asili, che è un finanziamento del Fondo sociale nazionale che lei
sa che è diminuito quest'anno rispetto a quello che ci davano negli
anni precedenti. È difficile quindi allargare la coperta a tutte le
esigenze, la nostra Regione lo sta facendo, ha aumentato il
finanziamento su questo, sarà fatto un altro corso di tate
quest'anno.
Su quello che lei dice dei costi differenziati... questo è vero,
è una gestione degli enti locali; noi abbiamo elaborato delle linee
guida, i Comuni anche su questo come sugli "standard" per gli
anziani si stanno adeguando. La Regione ha un'attenzione
particolare per questa fascia di utenze, sta dedicando sempre più
finanziamenti a questo settore, sta rispondendo più delle altre
Regioni su questo; vorremmo fare di più, ma i bilanci sono questi.
La legge n. 11 sulla prima infanzia prevede diversi tipi di
risposte differenziate, queste stanno funzionando, dicevo prima: le
tate nei Paesi hanno una funzione particolare, quindi penso che
bisogna riconoscere uno sforzo.
Presidente
- Pagina 90: la parola al Consigliere
Sandri.
Sandri (PD)
- Solo una battuta sulla questione degli
asili nido. Nell'esposizione l'Assessore fa sempre un passaggio da
un piede all'altro fra gli asili nido e le tate familiari; in
effetti esistono altri tipi di strutture intermedie, le
"garderies", che sono una risposta molto positiva e forse
sottovalutata, ma che consentirebbe di ridurre questi costi, perché
sono strutture che non fornendo una serie di servizi come i pasti,
ma avendo...
Squarzino
(fuori microfono)
- ... è obbligata a
fornire i pasti con la nuova legge...
Sandri (PD)
- ... con la nuova legge appesantiamo di
nuovo le "garderies", mentre era uno strumento flessibile che
consentiva di intervenire in aiuto alle famiglie senza grandi costi
per le strutture...
Tornando al discorso della pagina 90, volevo capire questa
evoluzione dei contributi agli enti locali per le opere pubbliche
destinate all'assistenza delle persone anziane inabili e portatrici
di handicap: a quali opere si riferivano? Qui si vede uno "step"
crescente che è positivo, 2 milioni nel 2008, 2,5 milioni nel 2009
e 3 milioni per il 2010, ma vorrei capire a quali tipologie di
interventi sono destinati e come mai c'è questa progressione.
Si dà atto che dalle ore 10,40 presiede il Vicepresidente
Tibaldi.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Intanto non ho negato la funzione delle
"garderies", ho parlato della legge n. 11, la legge sull'infanzia
che comprende asili nido, "garderies", tate e associazionismo fra
le tate. Su quello che dice degli enti locali, questa è la finanza
che prevede il sostegno della legge n. 80, che prevede la
ristrutturazione delle microcomunità da parte degli enti locali e
noi rimborsiamo fino all'80%. Questo va legato a quanto previsto a
pagina 102, dove per l'approvazione dei nuovi "standard" stanziamo
al capitolo 33690 nell'anno in corso 3,5 milioni per adeguamento e
ristrutturazione agli "standard" approvati delle comunità per
anziani, avendo una funzione regionale.
Presidente
- Pagina 91.
Pagina 92: la parola al Consigliere Sandri.
Sandri (PD)
- Su questa pagina c'erano 2 capitoli che mi
avevano incuriosito: il primo è quello relativo al CELVA e anche
qui, come in altri capitoli che abbiamo visto precedentemente, c'è
uno strano andamento pluriennale, ossia abbiamo 1,5 milioni di euro
trasferiti per quanto riguarda il 2008 e poi una riduzione a
900mila per il 2009 e per il 2010. Vorrei capire per quali
motivazioni il CELVA nei prossimi anni debba rinunciare a una parte
dei finanziamenti. La seconda questione è la quota di
partecipazione degli enti locali al Fondo regionale per
l'abitazione: questo è un fondo che viene alimentato da fondi di
origine triplice, ossia da parte dello Stato, da parte della
Regione e degli enti locali; diciamo che ci si aspettava in
generale un maggiore contributo da parte della Regione. Volevo
capire se la parte più consistente passava attraverso altri
capitoli oppure era questo l'unico contributo che la Regione,
tramite gli enti locali, assegnava al Fondo per l'abitazione.
Presidente
- La parola al Presidente della Regione,
Caveri.
Caveri (UV)
- Sul primo punto, trattandosi di finanza
locale e trasferimento dei fondi al CELVA, vale quanto spiegato
precedentemente.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Questa è la quota parte che afferisce agli
enti locali, il concorso degli enti locali per la partecipazione al
fondo regionale per l'abitazione. Abbiamo quest'anno un'erogazione
che dovrebbe essere intorno ai 450mila euro da parte dello Stato e,
con la variazione di bilancio fatta a fine anno, abbiamo messo già
1 milione, quindi dovremmo avere coperto tutta la richiesta che
presumibilmente dovrebbe venire, e quando dico "coperto" significa
che andiamo a dare l'erogazione al 100% delle erogazioni previste
per le 2 fasce che accedono al Fondo per l'abitazione.
Presidente
- La parola al Consigliere Sandri.
Sandri (PD)
- Per quanto riguarda il CELVA sono
parzialmente soddisfatto, nel senso che mentre le stime prudenziali
per quanto riguardava i fondi erano differenziate di qualche punto
percentuale, qui siamo a differenze dell'ordine del 25%, quindi c'è
una riduzione drastica che secondo me è difficile spiegare solo con
la parte prudenziale. Se si va a vedere la parte dei finanziamenti
alla finanza locale, si vede che la variazione era da 99 milioni a
97, intorno al 2%... qui siamo intorno al 25%... quindi, secondo
me, la spiegazione non sta tanto in piedi!
Più importante invece mi sembra il ragionamento sul problema del
Fondo dell'abitazione: questo era uno dei fiori all'occhiello del
vecchio "Governo Prodi", di cui il Presidente Caveri è stato anche
Sottosegretario, che ha istituito questo fondo ed ha avuto un
grande successo in Valle d'Aosta...
(interruzione del Presidente della Regione, fuori
microfono)
... del "Governo Prodi" 1996-2001, dell'"Ulivo" 1996-2001...
telefoneremo a Prodi per dirgli che lei ha preso le distanze...
Questo tema - dicevo - è molto importante, perché ha avuto un
grande successo e bisogna darne merito all'Assessorato che ha
sempre fatto fronte a tutte le richieste che c'erano finora.
Bisogna tener conto che le richieste stanno crescendo di anno in
anno, perché il meccanismo viene conosciuto; uno dei grossi
problemi di questo fondo è che tanta gente ha difficoltà a
conoscerlo e ogni anno c'è nuova gente che viene informata, quindi
sarebbe opportuno per andare a coprire tutte le esigenze a cui la
legge dovrebbe rispondere, informare su questo tema. Non solo, ma
per rendere effettivo il diritto dei cittadini che hanno bisogno
dell'integrazione all'affitto, sarebbe opportuno che la
documentazione che viene richiesta, venisse richiesta in formato
più semplice.
Non so se è capitato anche a lei di fare domanda per questo tipo
di contributo... non credo, perché avrebbe avuto difficoltà come le
ho avute io, in quanto è una domanda complessa, che ha bisogno di
un sacco di certificazioni. Fra l'altro, si richiedono una serie di
certificazioni che non sono neppure in capo all'affittuario, ma in
capo al proprietario dell'alloggio, che non è sempre disponibile o
presente. Allora è davvero uno di quei casi in cui questi pochi
fondi che sono messi a disposizione, cioè 1,7 milioni di euro di
cui 450mila dello Stato, rischiano di non essere corrispondenti al
fabbisogno, perché ci sono procedure burocratiche che rischiano di
mettere in difficoltà gli utenti e quindi di ledere un loro
diritto. Alcune di queste persone che dovrebbero richiedere questi
contributi sono persone anziane con difficoltà per mobilità o altre
motivazioni ad avere un'interazione precisa con l'Amministrazione
regionale, con il risultato che qualcuno ha abbandonato di fare la
domanda, perché era troppo complicata o perché richiedevano ad
esempio le variazioni del contratto di affitto, che erano da
attestare da parte del proprietario.
Credo allora che questi fondi potrebbero anche meritare di
essere decisamente aumentati, vuoi in questo capitolo, vuoi nei
capitoli di competenza regionale, perché probabilmente ci troviamo
di fronte ad una richiesta inespressa e per riuscire a risolvere
questa situazione bisognerebbe lavorare su 2 questioni: la prima è
un'informazione. Perché non si acquistano non solo per pubblicità
personale delle pagine in fase pre-elettorale, in cui l'Assessore
informa i cittadini che il 30 novembre scadono le domande, si fa
così e così, per dare un segnale forte... Nelle conferenze stampa
che fate come Giunta, perché non indicate ai cittadini che c'è
questa scadenza, c'è questa possibilità? Qui stiamo parlando di
persone che sono in difficoltà, perché quando uno va a chiedere
l'integrazione dell'affitto vuol dire: che è in affitto, quindi
persona debole per definizione, che a pagare l'affitto non ce la fa
tanto, in quanto sappiamo che tendenzialmente gli affitti si
adegueranno agli "standard" europei e nei prossimi anni
aumenteranno. È quindi un invito a mettere più fondi anche a
livello di assestamento di bilancio, ma soprattutto di fare una
forte azione per dare ai cittadini la possibilità di esercitare un
proprio diritto, quello di utilizzare questa legge che è una buona
legge e devo dire che finora è stata anche gestita bene
dall'Amministrazione regionale in termini di fondi, perché abbiamo
risposto a tutte le richieste fatte, ma le richieste che sono state
fatte non sono tutte quelle che avrebbero potuto essere. Da questo
punto di vista, vi chiediamo un maggiore impegno.
Presidente
- La parola al Consigliere Bortot.
Bortot (Arc-VA)
- Vorrei di nuovo porre l'attenzione su
quanto interessa questo "teatrino" al Consiglio... già lo scorso
anno il collega Sandri aveva fatto proposte di modifica a come
esaminiamo il bilancio e non sono state accettate; siamo
intervenuti in Commissione per introdurre delle modifiche, non sono
state accettate; sembra che questa cosa sia "blindata" e noi si
voglia far perdere tempo. Morale: non c'è di nuovo il numero legale
da parte della maggioranza. Dobbiamo decidere se "parliamo al
vento", a chi dobbiamo parlare o se siamo in televisione... va
bene, allora mi metto a recitare la mia parte, alzo i toni
demagogici di cui sono capace, e vediamo chi finisce prima! C'è
un'osservazione rivolta al Presidente di turno che faccia una
verifica a chi interessa tutto questo.
Presidente
- Consigliere Bortot, lei ha ragione... il
numero legale però mi risulta esserci... giustamente la maggioranza
dovrebbe essere la prima a mantenerlo.
Si dà atto che dalle ore 10,55 presiede il Presidente
Perron.
Presidente
- Pagina 93: la parola al Consigliere
Sandri.
Sandri (PD)
- Per mozione d'ordine: è stata richiesta la
verifica del numero legale, pertanto bisogna rifare l'appello.
Chiedo che si torni alla pagina iniziale e si faccia l'appello.
Presidente
- Prego, Consigliere Segretario.
Le Conseiller Secrétaire, M. Maquignaz, procède à l'appel
nominal des Conseillers.
Président
- Ayant constaté la présence de 21 Conseillers,
nous procédons avec l'examen de l'objet.
La parola al Consigliere Sandri, sulla pagina 93.
Sandri (PD)
- A pagina 93 abbiamo il capitolo 68000 e
68005 che sono fondi di riserva per la riassegnazione di residui.
Volevo capire come mai nella parte di spese correnti abbiamo una
cifra molto bassa di 100mila euro, mentre, per quanto riguarda gli
investimenti, abbiamo previsioni di residui abbastanza alti. Volevo
capire se c'era una scarsa capacità di spesa da parte dei Comuni
per investimento e se questo corrispondeva a degli accertamenti che
avevate già fatto negli scorsi anni e che dimostravano questi
livelli di non capacità di spesa da parte degli enti locali.
Presidente
- La parola al Presidente della Regione,
Caveri.
Caveri (UV)
- Intanto vorrei prendere atto che è in corso
una forma di ostruzionismo, e direi anche negando quello che lei
aveva detto a me personalmente e ripetuto in aula: che non sarebbe
intervenuto per capitoli. Per l'ennesima volta si dimostra, collega
Sandri, che lei non tiene fede alle cose che dice, ma... credo che
debba essere detto all'altro Sandri, perché ce ne devono essere
2... Per quel che riguarda le spese di investimento, è del tutto
normale che così sia.
Presidente
- La parola al Consigliere Sandri.
Sandri (PD)
- In merito alla questione politica, avevamo
espresso nel secondo intervento che avevamo fatto in discussione
generale che l'atteggiamento che avremmo avuto su questo bilancio
sarebbe dipeso molto dall'atteggiamento della Giunta rispetto alle
nostre proposte. Abbiamo avuto una risposta molto chiara che ha
avuto la controreplica convincente della collega Fontana, il
"Partito Democratico" ha preso atto dell'atteggiamento sia del
Presidente Caveri, sia dell'Assessore Marguerettaz nelle
risposte...
(interruzione del Presidente della Regione, fuori
microfono)
... non c'è bisogno di esserci, c'è la collega che mi ha
spiegato tutto, ero a fare una visita medica come vi avevo
accennato prima di quell'ora. Abbiamo preso atto delle vostre
posizioni... l'Assessore Marguerettaz è rimasto molto contento di
"averci dato in testa"... benissimo, evidentemente abbiamo preso
delle posizioni conseguenti all'atteggiamento che abbiamo
constatato. Siamo sempre disponibili al confronto, siamo per
un'opposizione che vada al concreto delle cose, ma certo...
(interruzione del Consigliere Vicquéry, fuori
microfono)
... cosa interessi o "freghi" al collega Vicquéry è un problema
suo personale che, se non lo comunica a tutta l'aula, sarebbe
meglio!
Siamo sempre disponibili al confronto, ma ci vuole la volontà di
confronto. L'atteggiamento che è stato fatto nei confronti del "PD"
ieri sera non è stato confacente ad una volontà di confronto. Se
voi dite che quelle sono state delle dichiarazioni che non sono
state travisate da noi e che la vostra volontà è di collaborazione,
nessun problema, possiamo modificare il nostro atteggiamento a
seconda della volontà dei colleghi della maggioranza di intervenire
o meno. Anche per la continuazione, capisco che può essere
fastidioso confrontarsi con l'opposizione; a me sembra che qui
dentro si reciti quello che c'è in una pubblicità televisiva - non
ricordo che la "Sisal", o altra società che promuove il gioco
d'azzardo da tabaccaio - che dice: "siete uno di quelli che
vogliono vincere facile? Allora comprate il nostro prodotto"!
Sembrate quelli che vogliono vincere facile, cioè a loro piace
l'opposizione, quella che sta in silenzio, che non parla mai, che
vota contro o astenuto quando ci sono cose poco importanti, che
vota magari a favore quando ci sono cose significative.
Il Presidente della Regione ha posto un problema politico e gli
stiamo rispondendo in termini politici. Credo che qui ognuno debba
fare il proprio ruolo, non c'è cattiveria, né premeditazione, né
voglia di bloccare, ma l'opposizione fa l'opposizione e... la
maggioranza faccia la maggioranza! È importante che ci sia questo
confronto, come è importante che ci si renda conto che questo è la
base di uno dei dati fondamentali. Se vogliamo costruire dei
percorsi per cui le forze autonomiste e le forze del
Centro-Sinistra che hanno collaborato per tanti anni, possono
ritrovarsi a lavorare insieme, si deve partire...
(interruzioni ripetute da parte dell'Assessore Marguerettaz e
del Presidente Caveri, che vengono invitati dal Presidente Perron a
non intervenire fuori microfono)
... si deve ripartire dal rispetto reciproco. È chiaro che è
molto più conveniente un'opposizione che dice sempre "sì", a voi
vanno bene i partners quelli così, accondiscendenti, che non
intervengono mai sul bilancio perché non bisogna disturbare il
manovratore, volete avere una posizione che non è paritaria, ma
superiore agli altri! Questo non va bene, non porta da alcuna parte
e non porta a costruire dei percorsi, delle alleanze per fare un
buon lavoro per la Valle d'Aosta, significa sempre dimostrare
quello che è il vostro atteggiamento tipico che è quello
dell'arroganza.
Per un anno e mezzo siete stati più tranquilli... alla prima
occasione, che è stata la vittoria del referendum, è tornata fuori
tutta la prosopopea! Anche gli attacchi personali che vengono
rivolti alla mia persona e alla collega Fontana sul problema della
"cosa rossa", "vai a casa, mai con te...", eccetera, sono segnali
di un'arroganza che non ha alcun significato e che non ha degno
posto in una democrazia! Se volete avere questa posizione, ben
venga, ma diventa difficile riuscire a capire che vi siete resi
conto della necessità che la nostra Regione riparta con delle forme
diverse, che sono il rispetto reciproco. Rispetto reciproco
significa fra tutto anche quello di non continuamente intervenire
fuori microfono quando parla un collega. Una battuta va benissimo,
un continuo interloquire significa non rispetto delle persone e non
rispetto delle persone è anche il non rispondere, perché quando
abbiamo parlato di residui passivi sugli investimenti che vengono
riportati a questo fondo globale 68005, non c'è stata una risposta.
Voglio capire quali sono mediamente le percentuali di investimenti
inevasi e di incapacità di spesa da parte dei Comuni che si
riversano sulla Regione e come mai è stata stabilita questa cifra,
che rimane fissa negli anni, quindi si presume che sia una cifra
basata su dei sostegni chiari. Gli uffici hanno dimostrato di
essere molto precisi, quindi avranno una spiegazione da darci.
Presidente
- La parola al Consigliere Bortot.
Bortot (Arc-VA)
- Sono un po' meravigliato delle
dichiarazioni del Presidente. Stamani, quando ero fuori, ho chiesto
scusa dei toni di questa mattina, ma adesso ritiro le scuse e i
toni li alzo! Il Presidente Caveri era fuori, io ho chiesto scusa
al Consiglio perché ho alzato i toni sulla sua piccola
provocazione, ma a questo punto ritiro le scuse, perché se c'è qui
qualcuno che fa ostruzionismo siete voi!
Facciamo il percorso dall'inizio di questo bilancio, dal lavoro
in Commissione, eccetera: quante proposte avete accettato di quello
che abbiamo sollevato? Il bilancio lo propone il Governo e lo
approva il Consiglio, se permette, Presidente... mi offende che lei
dica che siamo un gruppo che fa ostruzionismo, perché ci ha
accomunati a quanto sta facendo il Consigliere Sandri...
(proteste dai banchi della Giunta e della
maggioranza)
... mi lasci finire, stiamo facendo la stessa cosa che fa il
collega Sandri: stiamo chiedendo spiegazioni perché abbiamo dei
cittadini ai quali rendere conto cosa stiamo a fare qui, perché
fino adesso abbiamo spiegato loro che nei lavori di Commissione ai
quali abbiamo partecipato dall'inizio alla fine in modo costruttivo
non abbiamo portato a casa nulla e quel percorso lì lo abbiamo
terminato. Adesso noi, assieme ai colleghi Sandri e Fontana e anche
all'opposizione di "Forza Italia", stiamo facendo il nostro lavoro.
Voglio sapere cosa c'è dietro queste frasi ermetiche ed
enigmatiche... quando non le capisco non sono un tuttologo, ma non
è grave, perché non mi vergogno di non capire, sono qui per capire
e quando ho capito vado dalle persone e dico: guardate, abbiamo
passato 4 giorni in Consiglio "a fare il teatrino", perché
addirittura su richiesta di spiegazioni di voci a me
incomprensibili ed è un mio diritto chiedere e rispondere, lei non
può dire che stiamo facendo ostruzione... metà del tempo che stiamo
passando qui avremmo potuto evitarlo!
Ricordo benissimo il collega Sandri quando lo scorso anno, e in
Consiglio e in Commissione, ha detto: "dobbiamo cambiare sistema di
fare il bilancio"! C'è stato un Commissione un timido tentativo
dell'Assessore Marguerettaz di dire: "se fate proposte sul bilancio
di assestamento per i mesi futuri, sarebbe più facile per i
dirigenti modificare le cose", ma se queste cose non vengono messe
per iscritto, abbiamo tutto il diritto di chiedere spiegazioni,
approfondire i capitoli di spesa, capire i rapporti fra Regione ed
enti locali, capire la sanità e gli Assessorati in che direzione
spendono i soldi che sono della collettività. Ho l'impressione che
i soldi siano proprietà vostra e vi dà fastidio che qualcuno vi
venga a chieder conto di cosa ne fate! Non funziona così,
Presidente! Per quanto ci compete, quindi, assieme ai colleghi
Sandri e Fontana che hanno la loro autonomia in Consiglio per fare
quello che ritengono più opportuno, e lei ha diritto poi di
fagocitarli come meglio crede... non pensi che con l'accusa di
ostruzionismo noi smettiamo di fare il nostro lavoro! Se ha una
certa insofferenza nei confronti del lavoro che facciamo, doveva
votare "sì" al referendum: a quel punto veniva eletto direttamente
dal popolo, poteva starsene da qualche parte a fare qualche
inaugurazione e tagli di nastro e qui dentro...
Presidente
- ... possiamo stare sull'argomento...
Bortot (Arc-VA)
- ... più argomento di questo... ma non
siamo noi che abbiamo iniziato a dire che qui dentro si sta facendo
ostruzionismo! Allora, dato che siamo stati accusati di fare
ostruzionismo prima di farlo, le dichiaro che da ora in avanti farò
ostruzionismo! Non so niente di questo malloppo e per ogni capitolo
è mio diritto chiedere spiegazioni; sono ignorante, non so niente
dei capitoli e per ognuno di questi titoli chiederò spiegazioni al
Governo e voi dovete risponderci e staremo qui 14 giorni e, se
necessario, anche a Natale!
Presidente
- Posso tentare di riportare un po' di
serenità nell'aula?
La parola al Presidente della Regione, Caveri.
Caveri (UV)
- Le ripeto quello che le ho già detto:
queste cifre sono assolutamente in linea con la media di quello che
ritorna dalla mancata capacità di spesa per investimenti; noi non
abbiamo lo storico perché è la prima volta che nel bilancio viene
evidenziato in maniera così chiara, ma dalle percentuali risulta
essere in linea con la media di analoghe incapacità di spesa delle
altre amministrazioni.
Presidente
- La parola al Consigliere Sandri.
Sandri (PD)
- Intanto ringrazio il Presidente per la
chiarezza con cui ha evidenziato questo rientro, perché è un
rientro significativo e bisogna valutarlo con attenzione, in quanto
4,4 milioni di euro su investimenti che superano di poco i 17
milioni di euro significa che i Comuni non riescono a spendere più
del 25% di quello che ricevono, quasi il 30%. Credo che questo sia
un dato allarmante, poi le motivazioni per cui questo avviene sono
da studiare, non ci sarà una risposta facile e immediata, ma è un
dato preoccupante. Se poi si facesse il paragone rispetto alla
competenza 2009, si vede che rientra il 33% di quello che si dà per
investimento, allora i casi sono 2: o il sistema delle autonomie
locali che giustamente dobbiamo tutelare, di cui l'autonomia è
sacra... però dà dei segnali di difficoltà che potrebbero essere
dovuti alle procedure burocratiche che l'Amministrazione regionale
richiede, alla complessità degli interventi, a varie questioni di
altro genere e non voglio cercare, qui, capri espiatori, ma è un
dato che è veramente preoccupante.
Presidente
- La parola al Presidente della Regione,
Caveri.
Caveri (UV)
- Questa è una perenzione che vale per 3
anni, quindi non va calcolato sull'annualità, questa cifra è una
perenzione che somma 3 anni, per cui il calcolo che lei ha fatto
non è giusto farlo su... esatto.
Presidente
- Pagina 94.
Pagina 95: la parola al Consigliere Bortot.
Bortot (Arc-VA)
- Vediamo di tornare alla sostanza, non
sono capace a far perdere tempo quando non ce n'è bisogno. Capitolo
21255: quello che vorrei capire è "trasferimento agli enti locali
per le spese di progettazione globale delle opere da finanziarsi a
valere sul fondo per speciali programmi di investimento"; la
domanda è questa: queste opere sono a carico della Regione,
trasferiamo la progettazione ai Comuni o sono opere dei Comuni e
quindi trasferiamo la progettazione ai Comuni e finanziamo loro
l'opera?
Presidente
- La parola al Consigliere Sandri.
Sandri (PD)
- Sul problema del "FOSPI" che sono i
capitoli 21245 per la realizzazione e 21255 per quanto riguarda la
progettazione, volevo capire 2 questioni. La prima: questi fondi,
per quel che sono riuscito a capire, sono fondi che vengono
stabiliti indipendentemente dai progetti che sono stati
classificati, nel senso che si stabiliscono dei fondi, poi i primi
10-15-20 progetti che vengono approvati e che rientrano nella
sommatoria dei fondi resi disponibili vengono passati, quelli che
invece hanno un punteggio inferiore vengono rinviati o bocciati...
Volevo capire se questo stanziamento è riferito a classifiche già
deliberate e quindi, vediamo, quelli che sono entrati in scadenza
il 3 dicembre, si da già che di questi una parte saranno attuati e
una parte no, oppure se tutti quelli che sono stati approvati
saranno finanziati, oppure se quelli che saranno finanziati ancora
oggi non si può sapere perché deve essere verificata la
documentazione che è stata portata al 3 dicembre... Questo vale
anche per gli anni successivi, cioè qual è il momento in cui si
decide quali sono i progetti "FOSPI" che hanno superato tutti i
crismi e quindi che possono utilizzare questo tipo di
finanziamento.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Per quanto riguarda il capitolo 21255
questi sono fondi che vengono trasferiti ai Comuni per pagare l'80%
della progettazione, lo abbiamo stabilito adesso perché prima la
progettazione veniva pagata in funzione di una percentuale che era
piuttosto variabile, ma era comunque una percentuale che aveva come
riferimento il volume dell'opera, cioè se l'opera costava 1 milione
di euro e se la progettazione, direzione lavori e tutto quanto era
supponiamo il 10%, voleva dire che erano 100mila che venivano date,
oppure l'80% delle 100mila. Cambiando sistema di affidamento degli
incarichi, non esiste più una percentuale fissa, perché
l'affidamento della progettazione, direzione lavori e sicurezza in
fase di progettazione e di esecuzione sono oggetto di uno sconto
che il professionista fa, cioè il professionista che si aggiudica
il lavoro fa il 20% o li 25% e cose del genere; allora abbiamo
convenuto di dare l'80% delle spese effettivamente sostenute per
tutti gli oneri dei servizi, quindi progettazione preliminare,
definitiva, eccetera. Questo riguarda quei progetti che sono già
stati approvati.
Per quanto riguarda la questione posta dal collega Sandri, la
quota che lei legge qui, la competenza, è 30,489 milioni, e cosa
comprende? Il "FOSPI" è un programma scorrevole perché sono
triennali, allora qui c'è la quota di un triennio che è stato
approvato precedentemente e che è stato realizzato, una quota del
cosiddetto "triennio intermedio" - progetti che sono in cantiere
nella fase intermedia - e l'avviamento dei progetti e poi per il
finanziamento del programma che è stato finanziato. Adesso abbiamo
finanziato il programma 2007-2009; quello a cui lei fa riferimento
è il programma 2008-2010, quindi sono 3 quote che si accumulano e
compongono questa cifra. Quelli che adesso vengono presentati, che
scadono adesso, su questi non si può sapere niente perché
l'istruttoria non è ancora cominciata; però entro il 1° dicembre il
programma che era stato approvato e che dovrebbe essere il
programma 2008-2010... dovevano consegnare tutta la documentazione
che consentisse di andare avanti con la progettazione esecutiva,
altrimenti vengono stralciati dal programma, cioè il Comune ha
fatto la domanda per un programma triennale, gli viene approvato il
finanziamento, entro 16 mesi dall'approvazione esso deve portare
tutta la documentazione che serve per andare avanti, quindi:
autorizzazioni, pareri e tutto quello che serve per fare la
progettazione definitiva... se non porta entro 16 mesi questa
documentazione, il suo finanziamento decade.
Presidente
- La parola al Consigliere Sandri.
Sandri (PD)
- Ringrazio l'Assessore perché mi ha permesso
di capire meglio la questione, credo che debba essere sottolineata
l'importanza del "FOSPI", che è uno dei pochi sistemi programmatori
che esistono nella nostra Regione che sta dando dei risultati
positivi, nel senso che i Comuni devono progettare con notevole
anticipo i propri investimenti, perché oggi possono cominciare a
pensare a dei progetti da consegnare entro il 31 ottobre 2008, che
però andranno nel triennale 2010-2012. Le cifre che abbiamo oggi
sono quindi l'insieme dei programmi precedenti e quelli che sono
stati in scadenza lunedì, che sono per il 2009-2011, probabilmente
sono nelle competenze 2009-2010, che però sono quelli riferiti a
quelli ancora vecchi, ho capito.
Queste piccole variazioni che ci sono in aumento e in
diminuzione sono legate a previsioni che si possono fare rispetto
ai dati che abbiamo del 2006-2008, 2007-2009, 2008-2010, nel senso
che noi, avendo fatto programmazione, un'idea delle spese l'abbiamo
precisa, perché sono tutti fondi che sono stati vagliati e
aggiudicati, quindi abbiamo un quadro preciso di anno in anno, se
questo è il progetto. Ovviamente sono sovrapposti perché, essendo
triennali, c'è una sovrapposizione di 2 anni l'uno con l'altro,
quindi ognuna di queste date sono la sovrapposizione stratificata
di 4-5 programmi differenziati, se ho capito bene. Grazie.
Presidente
- Pagina 96: la parola al Consigliere
Sandri.
Sandri (PD)
- Non riuscivo a capire, tenuto conto il
discorso che abbiamo fatto prima, come mai esistono questi capitoli
a valere sul "FOSPI" il 21270, 212275, 21280 e 21290 e forse il
21305 della pagina successiva, in cui c'è una serie di fondi
neanche trascurabili a fronte del "FOSPI", ma che non rientrano nel
capitolo precedente. Volevo capire come mai c'è questa suddivisione
diversa.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- I programmi "FOSPI" comprendono diversi
settori, le scuole, prodotti fognature - ma che adesso non ci
saranno più perché andranno nell'ambito del sistema idrico
integrato -, le strade. Questi trasferimenti sono quelli che
vengono fatti per la realizzazione dei singoli lavori ai Comuni.
Lei citava il 21270: questo riguarda la costruzione e adeguamento
di strade, allora questo riguarda il Comune di Pontboset,
completamento della strada comunale di Fournier, tratto
Devine-Barmafumo, che dovrebbe essere un programma "FOSPI" del
triennio 2006-2009; Comune di Allein, lavori per un raccordo
stradale esterno all'abitato, cioè all'interno dei programmi poi le
opere vanno finanziate. Man mano che i lavori vanno avanti, noi
trasferiamo i fondi. Uno riguarda l'impegno per i programmi
generali, l'altro è il trasferimento ai singoli Comuni per la
realizzazione delle opere che sono all'interno dei diversi
programmi. Infatti ce n'è uno che riguarda le strade, uno che
riguarda gli acquedotti, uno che riguarda i parcheggi che sono le
categorie previste nel "FOSPI", gli edifici scolastici, i
collettori fognari, gli acquedotti, i parcheggi... sono il
finanziamento vero e proprio. Forse, Consigliere Sandri, se potesse
vedere il bilancio di gestione, capirebbe meglio!
Presidente
- La parola al Consigliere Sandri.
Sandri (PD)
- Credo di aver capito, nel senso che questo
è l'atto pratico di trasferimento al singolo Comune, proprio per
questo volevo capire quali erano i singoli Comuni interessati dalla
questione degli edifici scolastici, il 21290, a quali interventi si
riferisce.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Qui riguarda il Comune di Gignod, lavori di
recupero fabbricato da destinarsi ad attività didattiche, per
467.697; infatti è solo un Comune. Poi si finisce il programma,
cioè per questo Comune questo programma è finito, ne cominceranno
degli altri, eccetera.
Presidente
- Pagina 97: la parola al Consigliere
Sandri.
Sandri (PD)
- La stessa domanda di prima. Volevo sapere a
quali Comuni si riferissero i trasferimenti previsti dal capitolo
21305 in materia di autorimesse e parcheggi.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Sono Villeneuve per 185mila euro, Brissogne
per 88mila euro che fanno 273mila.
Presidente
- Pagina 98: la parola al Consigliere
Sandri.
Sandri (PD)
- Il capitolo di interesse è il capitolo
33755, "Trasferimento agli enti locali e agli enti ad essi
strumentali dotati di personalità giuridica su mutui per
investimenti": c'è una cifra che è stabilizzata in tutti e 3 gli
anni di competenza, 2,45 milioni di euro. Volevo sapere quali erano
gli enti locali o strumentali degli enti locali per cui sono stati
accesi questi mutui con contributo regionale e a quali investimenti
si riferissero.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Io non ho l'elenco per Comuni, non credo
che l'abbiano neanche alle Finanze, ma questa è la legge n. 21.
Questa legge consente ai Comuni che hanno beneficiato del
finanziamento "FOSPI" di accedere a un mutuo per la copertura della
parte non coperta dal trasferimento della Regione - cioè sono soldi
che deve tirarsi fuori il Comune - e che va dal 10 al 20%
dell'investimento; più grande è l'investimento più si abbassa
questa quota. Se è un investimento di 1 milione di euro credo sia
intorno al 15%, questo significa che il Comune deve tirare fuori
150mila euro; se li fa imprestare con la legge n. 21 e viene con
questa legge abbattuto l'interesse, in modo che il Comune
restituisce solo il capitale. Mi dicono che sul bilancio di
gestione gli ultimi mutui accesi sono stati accesi nel 1994,
scusate, nel 2000, quindi dal 2000 al 2007 non c'è più stata
accensione di mutui. Questi soldi che mettiamo a bilancio servono
per pagare quei mutui che ci sono.
Presidente
- Pagina 99: la parola al Consigliere
Sandri.
Sandri (PD)
- Il problema è qui, il capitolo 21050,
"Trasferimenti agli enti locali su fondi assegnati dallo Stato per
la salvaguardia e la valorizzazione delle zone montane, a valere
sul Fondo nazionale della montagna", per 455.700 euro. Volevo
capire sulla base di quali progetti e parametri venivano trasferiti
agli enti locali e quali ne avevano usufruito in questi anni.
Presidente
- La parola al Presidente della Regione,
Caveri.
Caveri (UV)
- Il fondo per la montagna viene finanziato
ogni anno dalla finanziaria dello Stato, che prevede un
trasferimento che nel caso della Valle d'Aosta arriva alla Regione
sulla base di parametri non sempre condivisibili predisposti dal
Ministero dell'economia, ma è già positivo farne parte, perché dopo
l'emanazione della legge sulla montagna, legge n. 92/1994, le
Regioni a Statuto speciale per molti anni furono escluse dal Fondo
per la montagna. Si tratta di una cifra che giriamo direttamente
alle Comunità montane, quindi consideriamo questi fondi come dei
fondi che alimentano la finanza locale e sono adoperate dalle
Comunità montane nell'ambito dell'autonomia del proprio
bilancio.
Presidente
- Pagina 100: la parola al Consigliere
Sandri.
Sandri (PD)
- Questo è un tema che mi è caro, capitolo
49420, in quanto si riferisce al Comune di Emarèse e alla bonifica
dell'ex cava di discarica di amianto. Ricordiamo tutti che la
miniera di amianto di Emarèse è stata una miniera in funzione fino
agli inizi degli anni '50 con una grande produzione nel periodo
bellico e ancora adesso ci sono fuori dal sedime della miniera
importanti rilevati che contengono materiale di risulta contenente
amianto.
Volevo capire come mai non c'era alcun tipo di finanziamento,
tenuto conto che è un tema quello della bonifica dell'amianto che è
diventato un tema "à la une" dell'attenzione politica e
dell'attenzione della popolazione, in quanto l'amianto si è
riconosciuto ormai cancerogeno e sono note anche le polemiche nelle
ultime settimane evidenziate nei confronti della "Eternit", che è
stata richiesta di grossolani indennizzi. Qui c'è una miniera di
amianto con dei depositi a cielo aperto, volevo avere il punto
della situazione rispetto alla bonifica di questo territorio.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Se vuole, mi impegno questo pomeriggio a
farle avere tutti i dettagli, ma la situazione in sostanza è la
seguente. Questo sito è considerato un sito da bonificare di
interesse nazionale, allora per questo motivo è stata fatta una
valutazione, non prenda per buone le mie cifre, ma il costo della
bonifica era stato valutato attorno ai 10 miliardi, 5 milioni di
euro. Sulla base di questa previsione è stato elaborato uno studio
di fattibilità concordato con il Ministero, il quale però ha dato
delle prescrizioni per le quali il progetto è lievitato. Si sarebbe
anche dovuto trattare per avere un ulteriore finanziamento,
tuttavia è intervenuta un'interpretazione del Ministero sulla n.
152 che ci ha messi ancora più in crisi, nel senso che è stato
fatto un decreto - ma ho una relazione al riguardo che le farò
avere nel pomeriggio - nel quale si va a disconoscere un modo di
bonificare questi siti per il quale la spesa rischierebbe di
raddoppiare. Mi spiego: disconoscono la possibilità di utilizzare
il materiale che è stato estratto come materiale di riempimento,
secondo loro questo materiale dovrebbe essere portato in una
discarica con un costo che glielo raccomando. Noi abbiamo impugnato
il decreto perché abbiamo detto che questa cosa non è
assolutamente... non mi chieda perché non ci sono somme qui, perché
non lo so, ma le posso far avere il quadro economico di tutta la
vicenda e il motivo per il quale abbiamo impugnato il decreto con
tanto di elementi di valutazione. Le cifre sono lì, mi pare che
complessivamente il costo con le prescrizioni del Ministero era di
13 milioni di euro, una cifra astronomica considerando il costo del
trasporto e dello stoccaggio di questo materiale in una cava, che
non avrebbe senso, perché questo materiale potrebbe essere
ritombato e poi sopra fatto uno strato di inertizzazione totale e
di assoluta inefficienza dal punto di vista epidemiologico dei
rischi di amianto.
Presidente
- La parola al Consigliere Sandri.
Sandri (PD)
- Intanto ringrazio l'Assessore per la
risposta e per i dati che mi vorrà fornire, Volevo avere una
conferma: che il decreto ministeriale a cui lei fa riferimento è il
n. 468/2001, oppure è quello più recente, quindi poi potrò avere il
dato... Quello che non si è capito è alla fine questa bonifica di
13 o 10 milioni o quello che sarà... chi è che la paga? Se è di
interesse statale teoricamente dovrebbe essere lo Stato a cacciarci
i soldi, non saremo noi a doverci assumere questo enorme lavoro,
perché altrimenti sarebbe una cosa fuori da ogni senso!
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- È lo Stato che paga sulla base di una
progettazione e di una modalità esecutiva concordata con lo Stato
stesso. Quel decreto è il primo decreto che ammetteva la cava di
Emarèse nell'ambito dei siti da bonificare di interesse nazionale,
per il quale aveva fatto una previsione di spesa, mi pare intorno
ai 10 miliardi - forse il Consigliere Vicquéry se lo potrebbe
ricordare -, poi sono arrivate le successive prescrizioni, per cui
la spesa è raddoppiata. Non è previsto qui perché, essendo fondi
dello Stato, se non sono assegnati, non si possono mettere a
bilancio.
Presidente
- La parola al Consigliere Bortot.
Bortot (Arc-VA)
- Capitolo 49540... non so se deve
rispondermi il Presidente. Vorrei capire se sono stati adottati dei
parametri e dei criteri per stornare questo milione di euro dello
Stato ai Comuni per quanto riguarda la Protezione civile...
Presidente, volevo sapere dei contributi assegnatici dallo Stato e
ridistribuiti dagli enti locali... capitolo 49540, se sono stati
adottati dei criteri nella distribuzione.
Presidente
- La parola al Presidente della Regione,
Caveri.
Caveri (UV)
- Questi sono soldi non ancora arrivati, il
criterio di ripartizione di fondi di questo genere se non sono
vincolati, come credo non lo siano, in genere si riferisce a scelte
effettuate dalla Direzione della Protezione civile, può essere
l'acquisto di materiale...
Presidente
- Pagina 101: la parola al Consigliere
Sandri.
Sandri (PD)
- È una domanda più o meno al contrario di
quella che ho fatto prima per quanto riguarda il trasferimenti in
base al "FOSPI". Non capisco come mai sui capitoli 33628, 33630,
33632, che sono le spese in merito agli acquedotti "FOSPI", rete
fognarie, strade, case municipali e cimiteri, come mai non c'è
alcun trasferimento. È perché non ci sono progetti in materia o...
per quale motivazione?
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Questi fondi riguardano dei programmi che
sono esauriti e per i quali i Comuni devono ancora fare o dei
pagamenti o ultimare qualche opera, ma sono tutti programmi
ampiamente... sono residui, o perché c'è stata qualche perizia o
contenzioso o qualche cosa per cui non si è ancora potuto liquidare
i fondi, a meno che non tornino di nuovo nei residui, se non
verranno liquidati entro il 2007.
Presidente
- Pagina 102: la parola al Consigliere
Bortot.
Bortot (Arc-VA)
- Capitolo 33665, "Trasferimento di fondi
al Comune di Aosta per interventi finalizzati alla riqualificazione
della città": torniamo alle cose che mi premono, cioè i rapporti
fra Comune e Regione. Abbiamo prorogato i termini di una legge
sulla riqualificazione della città di Aosta; vorrei capire se
questo è uno stanziamento che gestirà direttamente il Comune in
piena autonomia o se è stato effettuato a fronte di linee guida e
progetti presentati.
Presidente
- La parola alla Consigliera Squarzino
Secondina.
Squarzino (Arc-VA)
- La mia domanda è su un altro
capitolo, sempre alla stessa pagina, capitolo 33690: qui si
prevedono giustamente delle spese a carico della Regione per quanto
riguarda la manutenzione, ristrutturazione, adeguamento di opere
per assistenza anziani e inabili.
Prima domanda: qui gli stanziamenti sono stati fatti tenendo
conto del bilancio o dei programmi dei vari Comuni e se in queste
richieste dei Comuni si è individuata una priorità e quali progetti
sono stati eventualmente individuati per il 2008, quali per il 2009
e quali per il 2010... perché vediamo che nel triennio c'è una
differenziazione di risorse, si vede un aumento, quindi
probabilmente c'è un progetto di interventi a lunga scadenza.
Seconda domanda: se si prevede che con questi finanziamenti nel
triennio vengono ad essere messe a norma tutte le attuali
microcomunità e residenze per anziani e inabili.
Terza domanda: se in questo lavoro di ristrutturazione ci si
limita alla manutenzione di quello che c'è o se in alcuni casi si
riqualificano queste strutture, quali e in quale zona della valle
si è deciso di riqualificare queste strutture per dare una risposta
più aggiornata rispetto alle esigenze che emergono dal
territorio.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Cerchiamo di programmare sempre in seguito
ai fabbisogni, in particolare questo capitolo è conseguente alla
deliberazione presa nell'agosto di quest'anno, dopo 2 anni di
lavoro con enti locali, sindacati... per gli "standard" delle
microcomunità per anziani. Non avevamo degli "standard" gestionali
e funzionali, dopo anni di lavoro abbiamo messo questa pietra
importante su questo. Questi "standard" prevedono 3
differenziazioni di livello delle microcomunità di I°, II° e III°
livello, è solo da andare a ricercare la deliberazione; in base a
questo, bisogna rifare una programmazione per microcomunità per
Comunità montana - lei sa che le microcomunità per anziani sono
gestite dal gennaio 2005 dalle Comunità montane - e fare un piano
di interventi seguendo i vari piani di zona. Il finanziamento per
il 2008 è previsto per quelle microcomunità che già avevano in
programma non una ristrutturazione, qui si parla di
ristrutturazione e ampliamento rendendole comunque conformi a
questi "standard". Ci sarà il tempo per mettersi in ordine, gli
"standard" sono previsti nel 2015, quindi abbiamo in programma con
gli enti locali nei mesi di dicembre-gennaio un incontro con tutte
le Comunità montane per fare, all'interno delle varie Comunità, una
programmazione dei livelli di I°, II° e III° livello a seconda dei
fabbisogni e del numero degli anziani presenti nella zona.: ecco
perché la previsione di bilancio aumenta negli anni successivi con
il programma di creare microcomunità di III° livello sanitarizzate
con degli "standard" particolari.
Presidente
- La parola al Consigliere Sandri.
Sandri (PD)
- È importante fare una valutazione del
capitolo 33665, "Trasferimenti di fondi al Comune di Aosta per
interventi finalizzati alla riqualificazione della città", che
derivano dalla legge n. 41/1997, legge di "Aosta capitale", che
sono i 10 milioni che vengono messi anche nella finanziaria di
quest'anno, e poi sono previsti 6 milioni, 5,5 milioni negli anni
successivi. Qui sono dei dati che sarebbe interessante capire che
destino vogliono avere, perché se riproducono solo gli ultimi
interventi previsti dal vecchio piano, credo siano iniziative di
scarso valore, in quanto corrispondono alle ultime propaggini di
una montagna che fu costruita più di 10 anni fa, progettata 14 anni
fa e che non corrisponde minimamente all'evoluzione che ha avuto la
nostra Regione da allora e che ha oggi il ruolo di Aosta e quello
che avrà in futuro. Qui è capire se su questo progetto c'è la
volontà di fare davvero un rinnovamento anche degli investimenti,
cioè se non ha senso prevedere degli aumenti significativi di
questo dato sulla città di Aosta, ma in una prospettiva totalmente
ristudiata dal punto di vista progettuale.
Abbiamo un'Amministrazione regionale che ormai giace sulla città
di Aosta e sulle zone vicine in oltre 35 stabili che comportano un
onere notevole perché la stragrande maggioranza è in affitto,
quindi costa in termini di affitto, di logistica e di complicanza
di servizi per la popolazione che si trova spostata da una parte
all'altra, e poi abbiamo la città di Aosta che non ha un territorio
tale da consentire soluzioni di qualunque genere e che deve
difendere giustamente le esigenze del proprio essere, di una città
che deve rispondere alle esigenze di vita quotidiana dei propri
cittadini.
Si voleva capire come mai, se è così o se si è voluto scegliere
una strada di continuità senza una particolare evoluzione o se
queste cifre stanno alla base di un progetto di radicale
cambiamento dell'approccio sui rapporti che ci sono fra la città di
Aosta e l'Amministrazione regionale. Il nucleo centrale rimane la
disponibilità delle aree del sedime ferroviario e del sedime a sud
della ferrovia, cioè quella parte di "area Cogne" che non è ancora
stata utilizzata per attività produttive, su cui qualche
ragionamento di lungo periodo di logistica deve essere fatto. Non
vorrei che, a fronte di un problema così rilevante, le soluzioni
che si trovano sono come quelle della funivia che dovrebbe partire
dal centro di Aosta, attraversare la città e arrivare dall'altra
parte, che sa più di "boutade" o di invenzione di "Halloween"
piuttosto che di un progetto serio.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Devo richiamare qui la deliberazione del
Consiglio n. 2712/2007 con la quale il Consiglio specularmente a
quanto aveva fatto già il Consiglio comunale di Aosta, ha
autorizzato il Comune di Aosta a dilazionare i pagamenti per il
programma di "Aosta capoluogo" che era stato approvato, quindi non
si tratta di finanziare opere nuove, ma solo alcune opere che sono
andate in appalto adesso e per le quali si prevede di pagare dopo
la scadenza del 2008, che era quella entro la quale il piano si
sarebbe dovuto esaurire come era stato stabilito dalla legge
istitutiva di "Aosta capoluogo". La spesa è definita, sono 10
milioni nel 2008, 6 milioni nel 2009 e 5.569.466... con la stessa
deliberazione si era anche stabilito quali opere avremmo stralciato
da quel vecchio piano decennale perché non si sarebbero realizzate
per una serie di motivi.
Cosa abbiamo previsto di fare con il Comune di Aosta? Abbiamo
intenzione di rivedere una nuova normativa, una nuova legge per
"Aosta capoluogo" che tenga conto in maniera più concreta di 2
questioni, ossia delle esigenze che ha Aosta in quanto capoluogo di
Regione, ma anche come realtà territoriale che ospita le esigenze
forti che ha la Regione, per arrivare a fare assieme qualcosa che
è... ad esempio, quanto ha citato lei prima, la strada che riguarda
il Quartiere Dora. Questa è una vicenda che riguarda il Comune di
Aosta, ma riguarda anche la Regione, perché si tratta di accedere
più velocemente a tutte le aree di servizio che sono funzionali...
quindi, anziché fare un programma dove si fa un inventario di
opere, si va ad individuare dei progetti strategici per il Comune e
per la Regione. Non si dice poi che entro quell'anno bisogna fare
quell'opera, ma si finanzia sulla base di quello che si è capaci di
spendere, attraverso delle procedure che passano con degli
organismi semplificativi, come le Conferenze di servizi, perché il
Comune di Aosta si è trovato nell'impossibilità di spendere dei
soldi a causa di ostacoli nell'ambito delle procedure. Si vorrebbe
trovare un meccanismo snello, si approva un programma ma, anziché
dire: "li diamo in 10 o 5 anni", questo si lascia perdere, però su
queste opere si concentra l'attenzione e le stesse devono essere
realizzate.
Ci stiamo confrontando per portare il disegno di legge in
Consiglio.
Presidente
- La parola al Consigliere Sandri.
Sandri (PD)
- Solo per avere una delucidazione,
ringraziando l'Assessore per la spiegazione corretta ed esaustiva,
ma su un punto non ho capito. Quando parlava di eventuali
difficoltà nella valutazione, si riferiva al fatto che questi
progetti di Aosta devono passare al NUVVOP o a qualche nucleo di
valutazione o... seguono una procedura a parte?
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Se si tratta di opere che rientrano nel
Programma delle grandi opere, evidentemente questa è la nuova
procedura prevista per le grandi opere, cito l'ampliamento
dell'Ospedale, il parcheggio di interscambio, questi hanno la
procedura delle grandi opere ed è disciplinata per legge, queste
saranno tutte ricomprese in questo programma, sono investimenti che
non sono solo funzionali alla città, ma alla Regione. Stiamo
cercando di capire come è possibile mettere in piedi una procedura
che si basi su delle Conferenze di servizi che sono magari ampliate
per poter prendere delle decisioni, senza più passare 10 volte per
uffici perché passi un'autorizzazione... è chiaro che, se si tratta
di opere che sono al di sotto della soglia prevista per le grandi
opere, può essere previsto - come ho detto - attraverso la
Conferenza dei servizi allargata, in modo che sulle singole opere
si possa avere una procedura snella. Ci stiamo lavorando.
Presidente
- La parola al Consigliere Frassy.
Frassy (CdL)
- Capitolo 33680, finanziamento
straordinario al Comune di Pontey per le opere di realizzazione
pubblica che erano state finanziate con la legge n. 15/2007
all'articolo 19, erano stati finanziati 1 milione di euro e
altrettanti sono finiti a residuo. Volevo sapere se il residuo è
dato dallo stesso impegno contenuto in legge o se c'è stato un atto
amministrativo come deliberazione di Giunta che ha individuato le
opere.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- L'accordo era che il Comune di Pontey
avrebbe presentato il progetto di un'opera pubblica che avrebbe
beneficiato di questo finanziamento; a tuttora il Comune non ha
presentato questo progetto, di conseguenza non abbiamo potuto
trasferirgli la somma.
Presidente
- La parola al Consigliere Sandri.
Sandri (PD)
- Il problema è simile per quanto riguarda le
osservazioni che ha fatto adesso il collega Frassy sul problema di
Pontey e la questione della "Tour de Saint-Anselme", che mi sembra
sia ancora in fase di ristrutturazione, quindi non capisco come mai
non ci siano dei trasferimenti, e l'identica cosa credo per il
Comune di Charvensod per quanto riguarda l'asilo nido, che non mi
sembra sia ancora completato... quindi come mai non ci sono dei
trasferimenti previsti in materia.
Presidente
- La parola al Presidente della Regione,
Caveri.
Caveri (UV)
- Per l'asilo nido di Charvensod che
interesserà anche una parte di dipendenti regionali, il
trasferimento di 3,2 milioni consente di completare la
progettazione, quindi è uno stanziamento che era a valere sul
bilancio di quest'anno.
Sulla "Tour de Saint-Anselme" credo di poterle dire - perché ne
abbiamo parlato di recente -, che siamo ormai nella fase
dell'arredamento interno, perché la Torre di fatto è stata
completata, quindi si è in una fase di arredamento interno che
avverrà per la parte più propriamente museale anche con i soldi
dell'anniversario di Sant'Anselmo.
Presidente
- Pagina 103: la parola al Consigliere
Frassy.
Frassy (CdL)
- Sul capitolo 33705: questo capitolo
stanzia 2 milioni di euro per l'adeguamento e messa a norma di
edifici scolastici, la norma poi è richiamata anche nella legge
finanziaria dall'articolo 11 e l'articolo 11, a sua volta, va a
modificare l'articolo 15 della legge del 2007. La legge n. 15/2007
richiama la legge finanziaria dello Stato, approvata nel dicembre
2006 per il 2007, l'articolo 1, comma 625, della legge finanziaria
dello Stato stanziava dei fondi per i piani di edilizia scolastica
e diceva che il 50% di quelle risorse assegnate era destinato alla
messa in sicurezza.
Vorrei allora capire anzitutto se in questi 2 milioni ci sono
risorse di provenienza statale, penso di no, ma mi piacerebbe
averne conferma; se poi così non fosse, vorrei capire come si
raccorda la previsione contenuta nel triennale, che prevede 2,5
milioni per il 2009 e 2 milioni per il 2008 rispetto alla legge di
assestamento di bilancio, che invece prevedeva semplicemente la
spesa per il 2007, ossia questo piano di edilizia, che dovrebbe
essere adottato sentito il CPEL... esiste, non esiste... quali sono
le situazioni che ci hanno fatto finanziare e stanziare queste
risorse. Non penso che il comma 625 dell'articolo 1 della
finanziaria dello Stato per il 2007 avesse una ricaduta cogente
sulle situazioni regionali, anche se così sembra di capire perché
viene richiamato il comma 625. Immagino, ma vorrei averne conferma
e un dettaglio per quanto possibile, di quali sono le situazioni
sostanziali che hanno fatto stanziare prima in assestamento con la
legge n. 15/2007 l'impegno per il 2007, e adesso fanno impegnare
ulteriori risorse per il 2008 e per il 2009, tenendo presente che
nell'assestato 2007 io non leggo nulla; invece, andando a leggere
la legge n. 15, avrebbe dovuto esserci come per Pontey un assestato
e un residuo. Vorremmo capire sia il meccanismo contabile e
finanziario, sia l'analisi sostanziale... non so se sono stato
chiaro...
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Per quanto riguarda questo piano, come
ho avuto modo di dire è un piano triennale e sono risorse
interamente regionali che vanno a finanziare le scuole di
competenza comunale; è un piano cofinanziato di circa 10 milioni di
euro, concordato con il CELVA, mentre altra cosa sono i
finanziamenti statali. Abbiamo presentato un piano sulle scuole di
competenza regionale e lo Stato è intervenuto con una somma di
70mila euro circa, poi fornirò i dettagli al collega Frassy, perché
è un piano appena trasmesso a Roma.
Per quanto riguarda il piano triennale, non è previsto niente
successivamente; è stato triennale perché già abbiamo fatto una
proroga al 31 dicembre 2009 per questa messa a norma degli edifici
scolastici, quindi la previsione è di circa 10 milioni di euro sul
triennio. Per quanto riguarda questo piano, non solo già abbiamo
adottato la deliberazione con i criteri di finanziamento, già
concordati con il CELVA perché il gruppo di lavoro era partecipato
con loro, ma abbiamo già approvato la deliberazione con i criteri,
aperto i termini e stiamo concludendo l'iter. Il gruppo tecnico ha
analizzato tutte le richieste provenienti dagli enti locali e a
breve ci sarà la deliberazione di Giunta che approva questo piano
di intervento finanziario. Il piano, in sé, sarà approvato nella
Giunta prossima o in quella successiva, nel senso che...
(interruzione del Consigliere Frassy, fuori
microfono)
... i 10 milioni allora sono 5 milioni sul 2007, assestato 33676
pagina 87; prima con il collega Sandri abbiamo analizzato questi 5
milioni di euro che sono sulla finanza locale, assestato 2007,
erano già stati previsti in assestato sull'avanzo di
amministrazione della finanza locale, legge n. 15; gli altri circa
5 milioni sono previsti con intervento regionale ed ecco perché è
un piano cofinanziato ed ecco perché parlavo con il collega Sandri
di 10 milioni di euro sul triennio, con un'assunzione di
responsabilità sia da parte degli enti locali che da parte
dell'Amministrazione regionale per adeguamento, messa a norma,
messa in sicurezza degli edifici scolastici di competenza comunale.
Altra cosa sono invece... è un altro piano che abbiamo presentato
al Ministero per il finanziamento delle scuole di competenza
regionale e cofinanziato, ci aspettiamo qualcosa di più dallo Stato
che interviene per circa 70mila euro.
Presidente
- La parola al Consigliere Segretario
Venturella.
Venturella (Arc-VA)
- Volevo sapere, proprio in
riferimento a pagina 103... forse è una cosa che riguarda
l'Assessore Cerise, ma anche l'Assessore Marguerettaz... leggo,
qui, capitolo 33745 "tetti in lose in pietra", se poi andiamo
all'edilizia abitativa abbiamo anche il contributo dei tetti in
lose di pietra anche nel programma 0.2 interventi per edilizia
abitativa. Ho capito che c'è una questione di legge regionale,
ma... come si concilia con il fatto che nella legge regionale
avevamo detto - per quel che mi ricordo - che dovevamo fare un
capitolo globale su cui far confluire tutti i fondi?
Presidente
- La parola al Consigliere Frassy.
Frassy (CdL)
- Solo per ritornare brevemente sul capitolo
della messa in sicurezza, cioè è curioso il modo in cui è stato
scritto nel bilancio, perché la legge di finanziamento - ma la
legge anche che individua l'argomento - dovrebbe essere l'articolo
6 della legge regionale n. 15/2007. Non si capisce per quale motivo
quelle risorse siano suddivise su 2 capitoli, creando una
difficoltà di ricognizione sull'andamento delle spese, nel senso
che sarebbe stato forse più logico che l'assestato del capitolo
33676 fosse sul medesimo capitolo. Adesso non so per quali motivi
contabili sono state divise le risorse finanziarie del 2007
nell'ambito di un piano che lei giustamente ha definito essere un
"piano triennale", perciò diventa difficile capire come vengono
gestite tali risorse; questo dal punto di vista della comprensione
della struttura del bilancio.
Per quanto riguarda invece l'aspetto sostanziale, questo ci crea
qualche perplessità perché delle due l'una: o ci sono delle
esigenze urgenti, l'IPR potrebbe essere il caso più eclatante... ma
penso che nulla c'entri perché rientra negli interventi di
quell'altro filone degli immobili di proprietà regionale...
comunque sia, le risorse finanziarie stanziate sono significative
perché parliamo di 10 milioni di euro e parliamo, anche qui,
contrariamente a quello che accade in legge finanziaria, di messa
in sicurezza per l'intera somma, mentre la legge finanziaria dello
Stato faceva riferimento a piani di edilizia scolastica di cui il
50% per la messa in sicurezza. È curioso allora che
l'Amministrazione regionale abbia atteso l'"input" della
finanziaria dello Stato approvata a dicembre 2006 per andare in
prima battuta poi al giugno 2007 a fare un piano straordinario
sull'anno 2007 e dopo dire, nella stessa norma, che quel piano
straordinario è prorogato al 2008-2009. Vorremmo capire se queste
cose sono effettivamente urgenti e straordinarie, dunque sono cose
che vanno fatte e riterremmo con tempistiche diverse, o se si
ricade in quella tipologia dove è più importante l'appalto di
quello che viene appaltato, per essere chiari! Visto che parliamo
di scuole e che parliamo di sicurezza di ambienti dove ci stanno i
ragazzi, sarebbe bene che se ci sono delle urgenze che creano la
necessità di piani straordinari, questi venissero gestiti con
tempistiche diverse rispetto a una previsione triennale. Previsione
che ci porta a dire che nel 2007 forse non era stato fatto nulla o
che perlomeno non verrà fatto nulla, ovvero che la cantierizzazione
del 2007 sarà ben difficile.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Per quanto riguarda la previsione in
bilancio delle 2 somme in modo distinto sono 5 milioni che arrivano
da trasferimenti di finanza locale, quindi sono previsti da una
parte, mentre gli altri sono direttamente previsti sui capitoli
dell'Amministrazione regionale in quanto sono trasferimenti per la
messa a norma e piani straordinari per l'adeguamento di edifici
scolastici. Per quanto riguarda il merito della sostanza, direi che
ci siamo mossi su 2 piani diversi e io terrei a separare i 2 piani,
non mettendoli in contrapposizione, perché l'urgenza delle scuole
secondarie e superiori non esclude l'urgenza o comunque un
monitoraggio delle scuole di competenza dei Comuni.
L'atteggiamento dell'Amministrazione regionale avrebbe potuto
andare nella direzione di dire ai Comuni: "sono problemi vostri",
ma visto che nello scorso anno e a fine scorso anno, dopo la
creazione del servizio di edilizia scolastica e durante il 2007
abbiamo lavorato su un piano di monitoraggio della situazione
esistente e della calendarizzazione degli interventi più o meno
urgenti, perché grosse urgenze sia a livello comunale che a livello
regionale stanno emergendo, nel senso che l'anagrafe scolastica ha
lo scopo di monitorare anche le urgenze, e i 2 piani si suddividono
così: il primo piano che sarà approvato, ma le posso anticipare che
ci sono stati a fronte di 5 milioni sul 2007 circa 5,5 milioni di
richieste, vanno a far fronte ad una serie di urgenze soprattutto
legate alla messa a norma in relazione al certificato di
prevenzione antincendio, ossia tante scuole hanno il NOP, mentre
esiste questo piano di messa a norma che deve far passare la messa
in sicurezza dal NOP a CPI (Certificato prevenzione antincendio
definitivo). Prima urgenza quindi, che non è un'urgenza che mette a
rischio l'incolumità degli alunni, ma è dal punto di vista
legislativo un adeguamento che deve essere fatto e che ha anche dei
costi notevoli.
Per quanto riguarda invece il piano sulle scuole regionali,
abbiamo suddiviso anche gli interventi con il collega Cerise su 2
fronti: uno, il piano nazionale che prevede la ristrutturazione
dell'Istituto per geometri e del Liceo classico, e invece le
urgenze dell'ISIP con finanziamenti per quanto riguarda la
costruzione della sede provvisoria, con il collega Cerise la
settimana prossima saremo al Collegio docenti dell'ISIP per
spiegare l'evoluzione e il cronoprogramma, perché stiamo lavorando
in urgenza, e i finanziamenti per la "scuola polmone" che andrà a
permettere di pianificare gli interventi sugli altri edifici
scolastici. Accanto a questo stiamo valutando gli interventi sulla
sede ISIP che è stata oggetto di problemi e sul da farsi. Sono 2
piani diversi e anche all'interno degli interventi sul livello
regionale ci stiamo muovendo su diversi canali di finanziamento
dello Stato e regionali.
Presidente
- La parola alla Consigliera Squarzino
Secondina.
Squarzino (Arc-VA)
- Sempre su questa pagina, capitolo
33743, vediamo che nel 2008 sono stanziati 500mila euro, mentre
negli anni successivi gli stanziamenti sono maggiori. È vero che
questo sarà trattato anche nella legge finanziaria, ma penso che
possiamo anticipare adesso, nel senso che sarebbe utile capire
quali sono le opere che si intendono fare e se sono sufficienti
questi finanziamenti e questo triennio perché tali opere siano
realizzate.
Presidente
- La parola al Consigliere Sandri.
Sandri (PD)
- Una questione per intanto, sullo stesso
argomento affrontato dalla collega Squarzino, il 33743,
"Finanziamento straordinario al Comune di Saint-Christophe per la
realizzazione di opere pubbliche", che è uno degli articoli della
legge finanziaria - credo che sia il 12 - abbiamo presentato degli
emendamenti in materia che vanno in 2 direzioni: uno, l'abrogazione
"tout court" di questo capitolo; due, quello della riduzione di
circa 1/3 degli investimenti, anche perché qui non si capisce se
questo è un investimento ad indennizzo del Comune di
Saint-Christophe per aver preso un pezzo di terreno - peraltro
pochissimo perché il grosso dell'allungamento credo venga fatto
verso Quart - e in cambio di questo vi dobbiamo restituire non si
sa bene cosa. Dall'altra parte, invece, potrebbe essere che le
opere che vengono finanziate sono opere funzionali al progetto del
nuovo Aeroporto. Volevamo quindi capire quali erano gli
intendimenti della Regione rispetto a questo tipo di finanziamento,
perché questo potrebbe comportare, a seconda delle spiegazioni,
anche l'eventuale ritiro di uno o di tutti e due gli emendamenti
che abbiamo presentato.
Presidente
- La parola al Consigliere Frassy.
Frassy (CdL)
- Noi abbiamo alcune perplessità su questo
finanziamento che ha un precedente nella pagina precedente, pagina
102, capitolo 33680. Il capitolo 33680 origina dall'articolo 19
della legge di assestamento di bilancio del corrente anno, legge n.
15/2007, dove veniva scritto che, in considerazione della presenza
di una discarica per rifiuti speciali non pericolosi al servizio
dell'intera Regione, ubicata nel Comune di Pontey, è riconosciuto
un finanziamento straordinario di 1 milione di euro al Comune di
Pontey per opere pubbliche; poi si precisava, al comma 2, che
l'individuazione di queste opere pubbliche sarebbe stata stabilita
con deliberazione di Giunta. Il capitolo 33680 di questo bilancio
che stiamo esaminando metteva un assestato di 1 milione, che era la
previsione contenuta nella legge appena citata, con un residuo
equivalente e l'Assessore Cerise, nel rispondere prima ad alcune
perplessità su quel capitolo, diceva che non sono state ancora
definite le opere perché il Comune di Pontey non ha presentato
nulla.
Adesso ci troviamo ad affrontare un finanziamento che è analogo,
perché andando a leggere l'articolo 12 della finanziaria che poi
esamineremo nel dettaglio, si dice in maniera chiara nella
relazione che la presenza dell'aerostazione è la conseguenza di
questo finanziamento straordinario che viene riconosciuto al Comune
di Saint-Christophe. Qui allora bisognerebbe capirci: se questi
interventi che hanno a che fare con riferimenti di interesse
regionale com'è la discarica di Pontey e l'Aeroporto, di
conseguenza che tipo di impatto creano su quei Comuni, perché se
creano un impatto che deve essere mitigato, è giusto che sul
bilancio regionale ci siano le risorse finanziarie necessarie per
mitigare quell'impatto e rendere funzionali quelle infrastrutture;
se, invece, si adotta la politica del libro paga, esprimiamo forti
perplessità nel senso che noi come Amministrazione regionale, anzi
voi come Giunta imponete delle opere, che possono magari essere
squilibrate rispetto al territorio che le ospita e date un
indennizzo. E quell'indennizzo come viene gestito? Viene gestito
nella filosofia feudale del Sindaco, che percepisce l'indennizzo e
si crea quelle opere che magari gli possono servire a concretizzare
quel tipo di consenso, che sappiamo che molte volte si fonda sulla
realizzazione di opere non sempre necessarie alla comunità, ma
necessarie per mantenere quel consenso che gli permette di
consolidare la sua amministrazione. Allora pensiamo che questo sia
il metodo peggiore per affrontare questo tipo di problemi, perché
se la discarica può per certi versi creare un disvalore rispetto a
quella microcomunità di Pontey, l'Aeroporto potrebbe essere
nell'ambito delle dimensioni della nuova struttura addirittura un
plusvalore rispetto alla comunità di Saint-Christophe; di
conseguenza sarebbe discutibile il fatto di ipotizzare una specie
di indennità a titolo risarcitorio.
La cosa più incredibile è che voi non avete la più assoluta idea
di quali siano le opere pubbliche, perché potrei capire se
nell'ambito della trattativa fra amministrazioni venissero fatte
valere le diverse esigenze. Il problema è che qui ci troviamo di
fronte dei finanziamenti al buio. È vero che ci sarà la Giunta che
dovrà certificare e dunque accettare le richieste delle opere
pubbliche, ma voi state comprando il Sindaco del Comune di Pontey,
prima, e Saint-Christophe, adesso, a discapito dell'interesse della
comunità, perché se ci fosse un interesse della comunità quel
Sindaco avrebbe dovuto venire al tavolo regionale con una serie di
progetti e dire: quell'opera di impatto sul nostro territorio che
dà un servizio all'intera Regione necessita di essere mitigata,
contemperata da una serie di altre iniziative e il costo è il
seguente. Questo modo di procedere invece ci sembra paradossale, un
po' come "il mercato delle mucche", per capirci. Su questa cosa
esprimiamo mille perplessità e vorremmo capire se lei, Assessore
Pastoret, ha idea di quali possano essere le opere che qui si
intende finanziare o quali sono i motivi per cui sull'ipotesi di
ampliamento, che dovrebbe creare una valorizzazione rispetto ad un
aeroporto che non ha portato molto valore aggiunto al Comune di
Saint-Christophe e men che meno alla Valle d'Aosta - ipotesi di
ampliamento che peraltro condividiamo, ritenendo che porti un
valore aggiunto alla Regione e in particolare al Comune di
Saint-Christophe perché sarà in quel Comune che andranno a
concentrarsi una serie di attività di terziario e di tipo
commerciale che saranno collaterali all'Aeroporto - forse dovrebbe
essere il Comune di Saint-Christophe a riconoscere una
compartecipazione ai costi di realizzazione, tenuto conto che è una
struttura che non è paragonabile alla discarica.
Vorremmo capire qual è la logica che sovrintende a questa
impostazione finanziaria.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Credo che quando arriveremo all'articolo
12 ci sarà modo discutere, ora non vorrei anticipare la discussione
nel merito dell'articolo perché stiamo discutendo sui capitoli di
bilancio...
(interruzione del Consigliere Frassy, fuori
microfono)
... mi fido di tutti, ma fino a un certo punto, perché magari
asseriamo delle cose oggi che magari non sono uguali domani...
allora vorrei evitare.
Credo che ci torneremo su domani, dicevo, ma l'intervento
relativo all'Aeroporto porrà dei vincoli ai Comuni viciniori, in
particolare per quanto riguarda Saint-Christophe c'è un'occupazione
di terreni importanti, che verranno risarciti al Comune, ma è anche
chiaro che in tutto questo il Comune non ha solo dei terreni e
stop, aveva anche delle attività, dei magazzini e altre cose che
dovranno essere indennizzati. Per il Comune vi è un vincolo
ulteriore che gli si viene a determinare e un cambiamento di
situazioni che erano consolidate nel Comune, e che vengono meno
poiché c'è stata una richiesta da parte dell'Amministrazione di
interventi che fanno venir meno tutto ciò.
È nota a tutti la questione della palestra che per scelta
dell'Amministrazione comunale non si è sviluppata; ora il Comune
chiede di avere a titolo risarcitorio - non di carattere economico
legato alle perizie e ai lavori dei terreni, ma in senso generale -
un intervento da parte dell'Amministrazione che riteniamo opportuno
fare. Per il momento non sappiamo in quale forma l'intervento verrà
chiesto, se non per quanto riguarda almeno un'infrastruttura che
riguarda una parte del Municipio e la zona verde che c'è attorno.
Il Comune aveva previsto di fare una zona verde, più alcuni
parcheggi, a complemento della struttura dei servizi nei pressi del
Cimitero. Per il resto non abbiamo dei progetti, prevediamo una
spesa che riteniamo possa essere ragionevole, forse sarà anche
inferiore, ma questo lo determineremo quando avremo il progetto
relativo agli interventi che si vogliono fare. Questa è la
situazione e riteniamo che sia logico intervenire sotto questo
punto di vista, perché il vincolo che si determina per il Comune di
Saint-Christophe per quanto riguarda l'interferenza dell'Aeroporto
con i suoi terreni non è di poco conto.
Presidente
- La parola al Consigliere Frassy.
Frassy (CdL)
- La sua non-risposta, Assessore, suggerisce
una domanda: perché Pontey 1 milione di euro e Saint-Christophe
mezzo milione di euro? Progetti non ce ne sono, la discarica è più
impattante, l'Aeroporto... è meno impattante? Qual è il criterio
economico in base al quale per Pontey l'opera di interesse
regionale vale 1 milione, e per l'Aeroporto l'opera comunque più
importante vale mezzo milione? Capite che diventa difficile capire
quale logica stia dietro questi numeri, salvo che ci diciate che
c'è una procedura per cui si inseriscono tutte le risorse e poi con
un meccanismo "random"
vengono distribuite sui vari
capitoli. Se il meccanismo è questo, ne prendiamo atto, però non
sapendo quali sono le opere, dicendo che non si tratta di
indennizzi, ma di altre valutazioni, rimane da capire perché ci
sono poi delle differenze, tenendo presente che le problematiche e
la popolazione di Saint-Christophe sono superiori a quelle di
Pontey.
Presidente
- La parola alla Consigliera Squarzino
Secondina.
Squarzino (Arc-VA)
- Avevo fatto una domanda, mi sembra
che non si sa... ho capito che si stanziano dei soldi senza sapere
che tipo di opere si possono e si vogliono fare, in quanti tempi e
in che luogo. C'è solo un'ipotesi. Soprattutto c'è stata
un'affermazione finale dell'Assessore in cui dice:
"il Comune di
Saint-Christophe è stato danneggiato per la presenza
dell'Aeroporto, quindi facciamo un risarcimento"
, credo che in
questo momento lei non ha le risposte...
(interruzione dell'Assessore Pastoret, fuori
microfono)
... non risarcimento, diciamo un'interferenza importante.
Auspico che domani quando discuteremo l'articolo 12, lei possa
quantificare il tipo di interferenza e il suo peso.
Presidente
- La parola al Consigliere Sandri.
Sandri (PD)
- Ringrazio l'Assessore Viérin che mi ha dato
alcune risposte per vie brevi in attesa della discussione
sull'Aeroporto di Saint-Christophe, quindi non rifarò la
domanda.
Volevo invece fare 2 riflessioni brevissime sulla questione di
Saint-Christophe: prendo atto con piacere delle specificazioni che
ha dato l'Assessore, che chiarificano la situazione e ci
consentiranno domani di fare una riflessione più ampia; la seconda
è che mi sembra debole come impostazione nella misura in cui non
esiste una richiesta precisa, quindi sarebbe opportuno che, di
fronte a casi come questo, si incentivassero i Comuni ad essere più
propositivi e a dare delle indicazioni precise su cui si possa
lavorare con più coscienza di causa.
Volevo tornare sul capitolo 33745, concernente i tetti in lose:
qui ci sono 4 milioni di euro che, secondo me, sono mal valutabili,
quindi volevo capire come mai eravate arrivati a questa definizione
in quanto, da una verifica che è stata fatta recentemente, i tempi
di erogazione dei contributi dei tetti in lose sono intorno
all'anno, di più che meno. Diventa quindi difficile capire se, a
fronte di un miglioramento dell'efficienza e della burocrazia e
quindi di procedure meno complesse e più rapide, un potenziamento
degli organici e di quelli che fanno le verifiche... non si possa
avere una riduzione dei tempi e un aumento delle richieste, perché
conosco più persone che hanno rinunciato a richiedere contributi
per i tetti in lose in quanto ci mettono troppo tempo e costa di
meno farlo senza problemi, o anche lo fanno in lose, ma senza
chiedere il contributo, perché troppo complicato. Forse sarebbe
bene mettere in piedi una valutazione più precisa, perché 4 milioni
potrebbero essere sufficienti, ma anche no, e torniamo al discorso
del Fondo per l'abitazione. Qui ci riferiamo ad uno stato sociale
più agiato perché possiede una casa di cui sta rifacendo il tetto
in lose, ma non sempre queste persone hanno grandi disponibilità
economiche e l'impatto di un ritardo di un anno o un anno e mezzo
su un contributo può pesare significativamente! Vorrei capire quali
sono state le vostre valutazioni.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Volevo ricordare al collega Sandri che
abbiamo approvato una legge regionale sui tetti in lose per cui
l'erogazione di questi contributi non sarà più fatta dalla Regione,
ma dai Comuni.
Vi sono poi 2 considerazioni da fare in merito. La prima: i
Comuni devono ridefinire le aree perché solo in quelle aree sarà
ammesso il contributo, e questo dovrebbe consentire una riduzione
delle domande e della cifra da erogare. Il fatto di trasferire la
competenza ai Comuni dovrebbe venire incontro al suo sollecito di
ridurre i tempi, perché a questo punto non si hanno più
istruttorie, ma la procedura è più semplice, perché passa
attraverso il Comune, il Comune si trova ad istruire poche pratiche
in rapporto a quelle che ne aveva la Regione, e il tutto viene
licenziato con una perizia asseverata da parte del direttore dei
lavori con dei controlli che vengono fatti dalla Regione, non di
tipo sistematico, ma di tipo casistico. Questi sono i motivi per i
quali consideriamo che la spesa dovrebbe essere sufficiente per
dare questi contributi. Si tenga conto che mentre prima esisteva un
parametro fisso, cioè il contributo veniva dato come differenza fra
un tetto realizzato in lose e pietra, prezzo medio, e un tetto che
veniva realizzato in tegole, quindi era una differenza piuttosto
standard, questa volta invece il contributo è in funzione della
qualità delle lose e di una serie di altre circostanze che
dovrebbero comportare, per rapporto alla situazione precedente, ad
una riduzione della spesa. Mica tutti utilizzeranno le migliori
lose...
Presidente
- La parola al Consigliere Sandri.
Sandri (PD)
- Sui capitoli 33741 e 33742 che riguardano
"Finanziamento speciale al Comune di Saint-Vincent" notiamo che non
c'è nulla nell'assestato, ci sono dei residui significativi e poi
nel triennale c'è la previsione di finanziamento per il 2009. Nel
triennale precedente non c'erano i capitoli. Vorremmo capire perché
non sono indicate le leggi, dal momento che su Saint-Vincent erano
state fatte 2 leggi: una del piano sessennale e un'altra che faceva
fronte ad un finanziamento straordinario per problemi di liquidità
ed era un finanziamento biennale. Vorremmo capire a quale delle 2
norme si riferiscono e per quale motivo non sono indicate le leggi
di riferimento, i residui da dove arrivano e perché non c'era nulla
nella precedente previsione finanziaria.
Presidente
- La parola al Presidente della Regione,
Caveri.
Caveri (UV)
- È la legge n. 15/2006, vale a dire
l'assestamento, in cui è stato previsto per la prima volta con
queste modalità il trasferimento per Saint-Vincent, che non è più
un residuo perché nel frattempo è stata presentata la deliberazione
che ha trasferito la somma.
Presidente
- Mi è stata avanzata una richiesta da alcuni
Capigruppo di convocare una Conferenza dei Capigruppo, quindi
possiamo sospendere questa mattina il Consiglio. La Conferenza dei
Capigruppo si riunisce ora nella sala Commissioni. Il Consiglio è
riconvocato per le ore 15,30.
Presidente
- La parola al Consigliere Sandri.
Sandri (PD)
- Essendo 2 giornate molto intense perché
abbiamo lavorato ieri sera fino a tardi e lo faremo di nuovo
stasera, secondo me la Conferenza dei Capigruppo la si può
convocare alle ore 15.00... adesso abbiamo tutto il diritto di
andare a mangiare come previsto abitualmente nella sosta.
Continuiamo fino alle 13,00 con la lettura dei capitoli e alle
14,30 facciamo la riunione dei Capigruppo...
Presidente
- ... non capisco la difficoltà, dura 5
minuti...
Sandri (PD)
- ... perché qualcuno ha lavorato tutta la
mattina e tutto ieri e adesso ha il diritto di avere una normale
pausa, come è abitualmente prevista. Si va avanti fino alle una...
vogliamo parlare uno per volta come si usa in quest'aula? La
proposta che volevo fare è di continuare fino alle ore 13,00 con la
lettura dei capitoli; dopodiché, come si fa regolarmente quando c'è
qualche problema di funzionamento, ci si trova alle 15,00, si fa la
riunione dei Capigruppo con l'impegno alle 15,30 di riprendere i
lavori. Se pensate che in mezz'ora non sia possibile fare tutto,
possiamo fare le 14,45, ma mi sembra corretto rispettare la normale
prassi del Consiglio.
Presidente
- Sulle riunioni della Conferenza dei
Capigruppo c'è la prassi la più diversificata, posso citare decine
di esempi dove mi si è chiesto una sospensione per una riunione
immediata dei Capigruppo, che abbiamo fatto sempre e regolarmente,
indipendentemente da chi me l'avesse chiesta. Nessuna difficoltà,
sospendiamo adesso e ci si vede di là. Se non sono sufficienti i 10
minuti che mancano, di là si decide di aggiornarsi alle 15,00 o
quando si vedrà; non mi pare nulla di drammatico, lo abbiamo sempre
fatto e non l'ho mai rifiutato a nessuno, sia di maggioranza che di
minoranza.
La parola al Consigliere Sandri.
Sandri (PD)
- Concordo completamente con quanto ha detto,
ma facendo presente che le interruzioni che sono state chieste per
fare le riunioni urgenti dei Capigruppo sono sempre avvenute
all'interno dell'orario abituale del Consiglio, cioè fra le 9,00 e
le 13,00. Se alle 13,00 di là si vede che non ci si fa, si
rinvia.
Presidente
- È quello che ho detto io...
Sandri (PD)
- ... va benissimo.
Presidente
- I lavori sono sospesi.
La seduta è tolta.
---
La seduta termina alle ore 12,55.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK