Consiglio Regionale della Valle d'Aosta - Oggetto del Consiglio n. 70 del 6 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 70 del 6 ottobre 1983 - Resoconto
OGGETTO N. 70/VIII - PROTESTA CONTRO LA PROPOSTA GOVERNATIVA
DI RIDUZIONE DELLA QUOTA DI RIPARTO FISCALE SPETTANTE ALLA REGIONE
VALLE D'AOSTA.- (Approvazione di ordine del giorno).
PRESIDENTE
: E' finita ieri la discussione generale sugli
ordini del giorno presentati, relativi alla riduzione del riparto
fiscale; passiamo ora alla votazione. I Capigruppo hanno concordato
il nuovo ordine del giorno, del quale esiste una nuova stesura a
firma dei Consiglieri Mafrica, per il P.C.I., De Grandis, Voyat,
Lanivi e Beneforti per i gruppi di maggioranza.
Do lettura del testo dell'ordine del giorno concordato.
ORDINE DEL GIORNO
IL CONSIGLIO REGIONALE DELLA VALLE D'AOSTA
riunito in data 5 ottobre 1983
- venuto a conoscenza della richiesta avanzata nell'art. 14
della legge finanziaria dello Stato dal Consiglio dei Ministri di
ridurre di due decimi il gettito delle imposte erariali attribuito
dal Parlamento italiano con legge 26.11.1981, n. 690 alla Regione
Valle d'Aosta, in applicazione della legge costituzionale
26.2.1948, n.
4, dopo anni di trattative con il Governo
centrale;
- constatato come tale atto sia una palese violazione dello
Statuto speciale della Valle d'Aosta ed una anomala procedura per
abrogare una legge votata dal Parlamento stesso a larga
maggioranza;
- preoccupato per il fatto che la decurtazione dal bilancio
regionale di un quarto delle entrate derivanti dal riparto fiscale
impedirà di fare tutti quegli investimenti necessari per
fronteggiare la grave crisi industriale ed occupazionale della
Valle d'Aosta, causando così pesanti riflessi su tutta l'economia
valdostana;
- evidenziato che con il ritorno a soli 7/10 il popolo
valdostano verrebbe penalizzato due volte dovendo subire sia le
misure restrittive che gravano su tutte le altre Regioni sia una
netta perdita nel proprio bilancio regionale;
- constatato altresì che il Disegno di legge finanziaria per
il 1984 rimanda il ripristino dell'autonomia impositiva dei Comuni;
sceglie di tamponare il disavanzo dello Stato con uno sconcertante
condono sull'abusivismo edilizio; rinuncia ancora una volta a
colpire adeguatamente l'evasione fiscale e ad attingere alle grandi
rendite patrimoniali;
CONDANNA
il Governo centrale che con tale richiesta ha commesso un
grave errore politico perchè, menomando l'autonomia finanziaria
della Valle d'Aosta, pone limiti e vincoli al processo di crescita
globale dell'autonomia valdostana;
RESPINGE
fermamente, da una parte, il tentativo e la volontà di
attentare alla specificità della Valle d'Aosta sancita dalla
Costituente per le ragioni etniche, culturali, linguistiche e
storiche che caratterizzano il nostro popolo, dall'altra
l'affermazione che i 9/10 costituiscono un "privilegio" per la
nostra Regione, perchè il riparto fiscale così come è stato
ottenuto nel 1981 non è che la logica conseguenza del
particolarismo e della specificità della Valle d'Aosta;
CHIEDE
al Governo italiano di ritirare tale ingiusto provvedimento e
al Parlamento della Repubblica di respingere comunque tale norma
restrittiva in sede di discussione e di votazione della
legge;
SOLLECITA
i Parlamentari valdostani ad assumere nei confronti del
Governo e del Parlamento tutte le iniziative necessarie per
salvaguardare i diritti del popolo valdostano sanciti dalla
Costituzione.
PRESIDENTE
: Se non ci sono dichiarazioni di voto su
questo testo, possiamo procedere alla votazione. La parola al
Consigliere Pascale; ne ha facoltà.
PASCALE - (P.S.I.):
Per dichiarazione di voto. Noi
avevamo manifestato la nostra disponibilità per concordare un
ordine del giorno unitario che tenesse conto della nostra
impostazione, perchè ritenevamo che non fosse questo il momento di
porre questioni di principio, ma, piuttosto quello, favorevole per
badare ala sostanza partendo da questo provvedimento per aprire una
trattativa globale con il Governo centrale.
Questa disponibilità da parte delle forze di maggioranza non c'è
stata, quindi noi non voteremo questo ordine del giorno. Il Gruppo
socialista si asterrà.
PRESIDENTE
: La parola al Consigliere Baldassarre; ne ha
facoltà.
BALDASSARRE - (P.S.D.I.):
Noi avevamo chiesto una
sospensione per concordare un ordine del giorno unitario, ma questo
non è stato possibile per un atteggiamento che non riesco a
comprendere da parte del Partito Comunista, per cui noi ci
asterremo su questo documento.
PRESIDENTE
: La parola al Consigliere Mafrica, ne ha
facoltà.
MAFRICA - (P.C.I.):
Noi voteremo questo ordine del giorno
perchè rispecchia quella che è a nostra impostazione. Non riusciamo
a capire che cosa avremmo dovuto fare per accontentare il Partito
Socialdemocratico se lui è convinto che il Governo, il Ministro del
Bilancio, abbiano fatto bene a decurtare questi 2/10; probabilmente
le posizioni sono differenti. Ci dispiace, dobbiamo dirlo, che la
maggioranza non abbia fatto tutti gli sforzi possibili per avere la
più larga adesione del Consiglio su un ordine del giorno di questa
importanza.
Questo indebolisce in qualche misura l'ordine del giorno. Per la
nostra parte ci riconosciamo nelle posizioni presentate nel
documento che abbiamo sottoscritto.
PRESIDENTE
: La parola al Consigliere Berti, ne ha
facoltà.
BERTI - (Art. e Comm.
Valdos.):
Per dichiarazione
di voto su questo testo che è stato compilato e che ho avuto modo
di leggere.
Al di là degli schieramenti politici, di parte, mi spiace che i
colleghi socialdemocratici e del partito socialista si astengano
perchè ritengo questo documento di fondamentale importanza come
documento politico. Perchè avesse avuto più influenza al momento
della presentazione al Parlamento avrebbe dovuto trovare una
unanimità di intenti fra tutte le forze politiche presenti. Si vede
che, a questo punto, la maggioranza non è stata abbastanza
diplomatica da trovare un accordo tra le varie forze, come avevamo
fatto nella passata legislatura in questi casi, quando appunto si
devono abbandonare gli schieramenti politici di parte. Per fare
l'interesse della nostra Regione penso ci dovrebbe essere una certa
unanimità di intenti su questo documento.
Già una ventina di giorni fa avevo sollecitato l'argomento con
una interrogazione, perchè avevo avuto dei dubbi a questo proposito
nel corso di un precedente incontro da me avuto (non come
rappresentante di questo Consiglio) a Roma con le forze sociali e
con gli economisti del Presidente incaricato Craxi. In
quell'occasione avevo avuto infatti questo sentore per cui ho
presentato l'interrogazione (che, mi è stato detto ieri,
discuteremo nell'ordine del giorno successivo). Nel documento
programmatico questi Signori hanno detto, appunto, che la nostra
Regione è un'isola di paradiso terrestre e come tale, con i tagli
imposti da questo nuovo risvolto di Governo, pare che non si tenga
conto dei nostri principi costituzionali; ma la cosa peggiore è che
sono andati contro la legge statale, votata nel 1981 dal
Parlamento. Il Consiglio dei Ministri non ha tenuto doverosamente
conto di questo fatto e mi meraviglio anche che i nostri
Parlamentari, nel momento della formazione del Governo, non siano
intervenuti adeguatamente, almeno per avere la tutela e la garanzia
del mantenimento di quella poca autonomia che è rimasta alla Valle
d'Aosta.
Dei comunicati che avevo letto a quei tempi, Dujany e Fosson
votavano a favore del Governo con tutta tranquillità, avevano avuto
certe garanzie, a meno che la maggioranza non fosse stata a
conoscenza di questi fatti e non abbia voluto, in quei momenti,
darne notizia, così ora ci troviamo con questa "grana". Oltre ad
essere un fatto di così grande importanza politica, influirà anche
nella stesura programmatica del bilancio di cui ha riferito
l'Assessore Martin ieri sera nel suo intervento.. Auspico quindi
che ci sia un'unità di intenti su questo documento e propongo di
formare eventualmente una delegazione del Consiglio per costringere
i parlamentari a rivedere l'art. 14 in sede di conversione in legge
del D.L. con un emendamento che almeno rimetterà in discussione i
9/10, come era già stato preventivato.
Solo a queste condizioni sono d'accordo di votare su questo
ordine del giorno.
PRESIDENTE:
La parola al Consigliere Perrin, ne ha
facoltà.
PERRIN - (U.V.):
Hier matin déjà, en illustrant l'ordre
du jour, j'avais dit que les forces de la majorité étaient
disponibles à apporter des modifications l'ordre du jour, de façon
à pouvoir arriver à un vote unitaire.
Hélas, cela n'a pas été possible, tout en ayant fait bien des
efforts. On aurait pu très bien y arriver, puisque nous avons
accepté, par exemple, des propositions qui nous sont venues de la
part du Parti Communiste. Evidemment, il y a deux positions
divergentes, qui sont inconciliables, parce que, évidemment, les
forces de la majorité (et le Parti Communiste aussi l'a déclaré) ne
peuvent pas accepter un retranchement, tout en étant d'accord
d'arriver à des pourparlers globaux pour la sauvegarde et
l'autonomie.
Donc au nom des forces de la majorité je déclare évidemment que
nous voterons cet ordre du jour.
RESIDENTE:
La parola al Consigliere Riccarand, ne ha
facoltà.
RICCARAND - (N.S.):
avevo già espresso il nostro giudizio
fortemente negativo e critico sul metodo con cui è stato proposto
l'art. 14 all'interno della legge finanziaria. Ribadisco questo
giudizio che è contenuto, lo ripeto, anche nell'ordine del giorno
che ho presentato.
Non mi sento, invece, di sostenere la tesi che non bisogna
assolutamente ridurre da 9 a 7/10 il riparto fiscale della Valle
d'Aosta. Ritengo, infatti, che questa situazione, nell'attuale
momento di riparto finanziario, prefiguri una sorta di patto iniquo
in cui la Valle d'Aosta si trova ad essere oggettivamente in una
condizione privilegiata; non riteniamo che si debba contribuire
ulteriormente a creare confusione su questo tema e che ogni sorta
di patto iniquo risulti poi essere tanto debole da essere messo in
continua discussione.
Quindi, sull'ordine del giorno proposto dalle formazioni della
maggioranza e dal Partito Comunista mi asterrò, perchè non contiene
di fatto questa posizione nei termini in cui l'ho espressa e
mantengo così l'ordine del giorno che avevo presentato.
PRESIDENTE
: La parola al Consigliere Aloisi; ne ha
facoltà.
ALOISI - (M.S.I.):
Voterò a favore dell'ordine del giorno
perchè ritengo essere una questione di principio: se lo Stato fa le
leggi, è giusto che poi le faccia applicare. Se si tratta di un
diritto acquisito dalla Regione Autonoma Valle d'Aosta, sancito
dalla Costituzione e dal Parlamento, è giusto che venga
rispettato.
Solo per questo principio voterò a favore.
PRESIDENTE
: Se non ci sono altri interventi, possiamo
procedere alla votazione per alzata di mano.
Pongo in votazione l'ordine del giorno presentato dai
Consiglieri Mafrica, De Grandis, Voyat, Lanivi e Beneforti.
ESITO DELLA VOTAZIONE
Presenti: 27
Votanti: 22
Astenuti: 5 (Baldassarre, Breuvé, Pascale, Riccarand e
Torrione)
Favorevoli: 22
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK