Consiglio Regionale della Valle d'Aosta - Oggetto del Consiglio n. 579 del 4 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 579 del 4 aprile 2019 - Resoconto
OGGETTO N. 579/XV - Approvazione di mozione: "Impegno per la
promozione, dall'anno 2020, di iniziative per celebrare il "Rare
disease day"".
Rini (Presidente)
-
Punto n. 45 dell'ordine del
giorno. Per l'illustrazione, la parola al collega Manfrin.
Manfrin (LEGA VDA)
- Con questa mozione voglio
raccogliere un'osservazione che era già stata sollevata fin dal
2016, ovvero la mancanza, a differenza di altre parti del Paese, di
iniziative a favore della Giornata delle malattie rare che si
celebra l'ultimo giorno di febbraio ogni anno. Tre anni fa, a
fronte di una richiesta diretta, l'Ufficio relazioni con il
pubblico aveva risposto che in Valle d'Aosta non era previsto
nessun evento, una risposta che era stata sicuramente disarmante a
maggior ragione se questa giornata è dedicata proprio a chi vede la
propria patologia essere classificata come rara e quindi
sconosciuta. Per questo motivo ritengo sia valido e opportuno
sensibilizzare i valdostani sull'esistenza di questi... potremmo
definirli "misteriosi malati rari", persone che vivono in
condizione di malattia rara e che spesso non vengono considerate.
La giornata vuol fare in modo che sia ascoltata la voce corale del
rappresentante dei pazienti sui bisogni e sulle necessità di
migliorare la qualità della vita ed è un importante appuntamento
per il mondo dei malati rari, per i familiari, per gli operatori
medici e sociali del settore.
Personalmente ho assistito a interventi fatti appunto quest'anno
nel resto delle regioni e ho preso coscienza del ruolo cruciale che
giocano i rappresentanti dei pazienti nel dare voce ai bisogni
della comunità dei malati rari e anche nello stimolare i
cambiamenti necessari a migliorare la qualità della vita di chi
vive con condizioni di malattia rara, i loro familiari e anche i
caregiver.
Questa iniziativa ovviamente ha una storia e parte dal 1999
quando in Europa le malattie rare hanno cominciato ad accrescere la
loro importanza all'interno della normativa comunitaria e la loro
visibilità presso le istituzioni e l'opinione pubblica. La
normativa ha un peso spesso di forte indirizzo per le scelte
politiche dei Paesi dell'Unione europea, così come per l'Italia, ma
questo primo risultato, seppur storico, non era considerato
sufficiente da pazienti, familiari e organizzazioni di
volontariato. C'è il rischio infatti che le malattie rare
rimanessero un argomento troppo fragile, nascosto nelle pieghe
degli articoli di legge, un tema di discussione politica riservato
a una ristretta cerchia di decisori che avrebbero potuto anche
senza vincoli cancellare tutto. EURORDIS (la
European
Organization Of Rare Diseases
), con l'organizzazione europea
dei pazienti che ha avuto un ruolo di primo piano nella pressione
verso i massimi organismi politici e comunitari al fine di inserire
le malattie rare nelle normative europee, ha ascoltato a lungo i
bisogni e le idee che dalla stessa base dei pazienti alle singole
associazioni disseminate in tutta Europa ed oltre arrivavano fino
alla sua sede di Parigi fino ad arrivare appunto a questa
iniziativa. Quest'anno c'è stata un'iniziativa particolarmente
toccante, una mostra fotografica chiamata "
Rare Lives
", che,
per mezzo delle fotografie, ha dipinto bisogni, speranze e
difficoltà ma soprattutto gioie e conquiste quotidiane di chi vive
una vita rara, un viaggio fotografico coinvolgente ideato per
costruire una rete tra pazienti, familiari e chiunque voglia
contribuire alla ricerca. Ecco perché chiediamo quindi, per tramite
di questa mozione, di promuovere dall'anno 2020 iniziative per
celebrare il "
Rare disease day"
per diffondere la
consapevolezza e l'informazione sulle malattie rare e del loro
impatto sulle vite dei pazienti e dei familiari, per aiutare le
raccolte fondi e dare il loro impatto per la ricerca, per offrire
assistenza, terapie e cure sempre più valide ed efficaci e dedicare
non solo ai pazienti affetti da malattie rare e loro famiglie ma
anche a enti locali, nazionali e internazionali, alla comunità
scientifica dei ricercatori, ai professionisti della salute, agli
operatori socio sanitari e alle associazioni dei pazienti
l'attenzione che meritano.
Presidente
- Apriamo la discussione generale. Ci sono
richieste di intervento? Ha chiesto la parola la collega Pulz.
Pulz (ADU VDA)
- I medici con cui abbiamo contatti noi
sottolineano un po' polemicamente che già non riescono a trattare
come si dovrebbe le malattie comuni e quelle rare rappresentano
ancora un'altra problematica peggiore ma, al di là di questa
polemica, è senz'altro in realtà fondamentale trattare le malattie
rare innanzitutto perché mancano investimenti a livello di ricerca
e poi di produzione farmaceutica specifica per tristi motivi legati
ai ricavi delle imprese farmaceutiche, il che è una pessima notizia
per chi è affetto da una malattia rara e per i suoi familiari. Di
questa incredibile esperienza ho avuto modo di rendermi conto
abbastanza a fondo a partire dalla malattia rara di un'ex allieva
che ho seguito per tre anni. Di certo una società è civile se si sa
occupare, oltre che delle malattie comuni, anche di quelle rare,
però noi pensiamo che, più che di uno sporadico evento comunque da
appoggiare, avremmo bisogno di un percorso definito per i pazienti
affetti da malattie rare, magari in collaborazione con gli
ambulatori più grandi, con gli ospedali di Torino, Le Molinette,
San Giovanni Battista, per poter approfittare di una casistica
molto più ampia della nostra. Da parte nostra noi proponiamo un
emendamento se possibile, se i firmatari sono d'accordo, cioè che
si aggiunga il necessario coordinamento tra l'Assessorato e le
varie associazioni delle malattie rare, che sono un'ampia categoria
molto diversificata al suo interno per ovvi motivi, con poche o
pochissime persone affette e coinvolte. Sarebbe fondamentale,
secondo noi, aprire questo dialogo efficace con le realtà che a
volte sono rappresentate in Valle d'Aosta e che molto più spesso
invece trovano i sostenitori e aderenti al di fuori o comunque che
qui hanno pochi rappresentanti. In ogni caso il nostro voto per la
mozione è molto favorevole.
Presidente
- Ci sono altre richieste di intervento?
Chiudiamo la discussione generale. Per la replica, la parola
all'Assessore Baccega.
Baccega (UV)
- Credo sia doveroso ringraziare i colleghi
per la mozione che hanno presentato e quindi questo mi permette di
comunicare che nel marzo 2008 le Regioni Piemonte e Valle d'Aosta
hanno approvato una convenzione che ha definito la realizzazione di
un Centro Interregionale di Coordinamento per le malattie rare che
sono quelle previste dell'allegato 7 del DPCM del 12 gennaio 2017,
che poi è stato integrato con la patologia "insufficienza
intestinale cronica benigna". In tale modo è stata creata una rete
diffusa sul territorio che offre analoghe possibilità di cura per i
cittadini di entrambe le Regioni, agevolando l'accesso a strutture
di eccellenza per la fase di diagnostica e favorendo il
decentramento sul territorio delle attività terapeutiche e
riabilitative. Non sono molti in Valle d'Aosta, però è giusto che
ci si occupi anche di loro.
Il modello organizzativo prevede la costituzione di attività di
consorzi clinico-assistenziali, gruppi di lavoro e
polispecialistici in grado di elaborare protocolli diagnostici
condivisi, di prevedere canali comuni di informazione, quale un
portale
web
dedicato per gli utenti, quindi pazienti,
associazioni, medici di famiglia e tutto il panorama
socio-sanitario, nonché dei percorsi educativi rivolti
prevalentemente agli operatori sanitari. L'attività formativa è
stata in questi anni quasi esclusivamente programmata, organizzata
e realizzata in Piemonte per questioni logistiche e anche per il
numero di ASL che sono presenti in Piemonte rispetto alla nostra
Regione, che è una sola; anche la XII Giornata mondiale delle
malattie rare del 28 febbraio 2019 è stata celebrata a Torino e
preceduta nel mese di gennaio da un congresso scientifico
internazionale dedicato agli esperti. Il Governo regionale è ben
conscio dell'importanza della materia (le malattie rare
costituiscono sicuramente una priorità di sanità pubblica) e della
necessità di diffondere informazioni e di approfondire le
tematiche, ancora di più tutte quelle legate alle diverse
patologie, non solo per gli effetti di natura sanitaria, ma anche e
soprattutto per gli effetti di natura sociale che coinvolgono le
famiglie, quindi cercheremo... e non vogliamo assolutamente
lasciare indietro nessuno. Per questo motivo, l'Assessorato con
l'Azienda USL si impegnerà a promuovere nell'anno 2020 il "
Rare
disease day
" fissando iniziative di sensibilizzazione,
informazione su tematiche specifiche, coinvolgendo tutti i
portatori di interesse e chiedendo fin d'ora al coordinatore della
rete che, in concomitanza con la ricorrenza della Giornata mondiale
delle malattie rare del 2020, venga organizzato in Valle d'Aosta un
convegno o un appuntamento che comunque vada in quella direzione.
Questo è, quindi, il motivo per cui chiederemo di votare
favorevolmente questa mozione.
Presidente
- Ha chiesto la parola la collega Minelli.
Minelli (RC-AC)
- Per la dichiarazione di voto che è a
favore di questa mozione e per ringraziare anche l'Assessore di
questa importante notizia che ci sta dando con un suggerimento se
ci possiamo permettere che è quello nell'ambito di questo
importante discorso anche di predisporre un registro delle persone
affette da malattie rare per avere una fotografia della situazione
per la Valle d'Aosta, così come sappiamo che è in elaborazione, in
parte già completato, il registro sui tumori che deve essere
costantemente aggiornato e quindi pensiamo che anche questo possa
essere un elemento in più da prendere in considerazione.
Presidente
- La parola per la replica al collega
Manfrin.
Manfrin (LEGA VDA)
- Ringrazio l'Assessore, ringrazio
anche per i contributi le colleghe Pulz e Minelli. Ci tengo subito
sull'intervento della collega Minelli a chiarire che in realtà
forse bisognerebbe fare chiarezza perché un registro esiste ma non
si comprende se sia un registro di Piemonte e Valle d'Aosta o
solo... se è un registro comune tra Piemonte e Valle d'Aosta, c'è
la necessità di fare...
(interruzione di un Consigliere, fuori microfono)
... ah, è già diviso perché questo tema era effettivamente un
tema poco chiaro. Per questo io ho voluto riportare all'interno
dell'iniziativa i dati che sono emersi nel XXII convegno che si è
celebrato sulla patologia immune e malattie orfane dal 24 al 26
gennaio che ha citato Assessore Baccega, dove si è svelato il dato
delle 40 mila persone affette da una o più malattie rare tra
Piemonte e Valle d'Aosta. È evidente quindi che comprendere anche i
rapporti anche per mezzo di questo registro è assolutamente
necessario. Se non vi sono difficoltà anche nell'applicazione,
accetterei, con il consenso dei sottoscrittori, anche la
riformulazione della collega Pulz, che rende l'iniziativa anche più
ricca e sicuramente più interessante e se la collega Pulz la fa
pervenire magari alla Presidenza...
Presidente
- Ha chiesto la parola il collega Restano.
Restano (GM)
- Nell'esprimere il voto favorevole del
Gruppo Misto, significo anch'io che il registro esiste, esiste il
registro tumori, esiste il registro delle malattie rare e colgo
l'occasione per riprendere un intervento che feci già al suo
predecessore durante la scorsa legislatura. Ciò che a noi serve è
una struttura semplice di epidemiologia umana che raccoglierebbe
entrambi i registri ma vedrebbe veramente protagonista il
Dipartimento di prevenzione e ciò che è utile per la prevenzione
del territorio Valle d'Aosta.
Presidente
- Chiediamo solo se ci fate pervenire la
formulazione corretta. Attendiamo un attimo quindi la formulazione.
Sospendiamo qualche minuto il Consiglio.
La seduta è sospesa dalle ore 19:26 alle ore 19:28.
Rini (Presidente)
- Possiamo riprendere i lavori. Allora
l'impegno è così modificato: "
Il Governo regionale a promuovere,
dall'anno 2020, iniziative per celebrare il "Rare disease day" al
fine di sensibilizzare l'opinione pubblica in merito all'esistenza
delle malattie rare e al loro impatto sulla vita dei pazienti che
ne sono affetti, creando il necessario coordinamento fra
Assessorato competente, associazioni e portatori di interesse
".
Possiamo mettere in votazione la mozione modificata. La votazione è
aperta. La votazione è chiusa.
Presenti e votanti: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK