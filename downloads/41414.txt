Consiglio Regionale della Valle d'Aosta - Oggetto del Consiglio n. 543 del 3 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 543 del 3 aprile 2019 - Resoconto
OGGETTO N. 543/XV - Interrogazione: "Studio propedeutico per
la riclassificazione della linea ferroviaria
Aosta/Pré-Saint-Didier".
Rini (Presidente)
- Punto n. 8 all'ordine del giorno. Per
la risposta, la parola all'Assessore Bertschy.
Bertschy (AV)
- Nell'interrogazione vengono posti quattro
quesiti, il primo è: "
quando e in quali date il tavolo tecnico
Regione-RFI si è riunito nel corso del 2019
". Nell'anno in
corso il tavolo tecnico si è riunito il 5 febbraio e si riunirà il
4 aprile, quindi domani. Il protocollo di intesa prevede che il
tavolo tecnico si riunisca con cadenza bimestrale. Nel 2018 le
riunioni si sono svolte il 12 novembre e il 20 dicembre.
Per quanto riguarda la seconda domanda: "
se lo studio
propedeutico per la riclassificazione della linea
Aosta/Pré-Saint-Didier è stato consegnato da RFI e, se questo non è
avvenuto, com'è stato motivato il mancato rispetto del termine di
nove mesi
", lo studio di dettaglio propedeutico alla
riclassificazione della linea Aosta/Pré-Saint-Didier cofinanziato
dalla nostra Regione non è ad oggi concluso e l'ho già segnalato al
Comitato Valle d'Aosta Riparte in alcune occasioni, ci stiamo
vedendo mensilmente. RFI ha fornito diverse spiegazioni per i
ritardi che si sono accumulati nel corso dell'attività. Nel corso
del tavolo tecnico del 22 marzo 2018, RFI ha segnalato un ritardo
iniziale dovuto all'impossibilità di effettuare i necessari
sopralluoghi a causa del protrarsi della stagione invernale
2017/2018 (l'anno scorso, quest'anno non abbiamo visto neve sui
binari). Nel corso del tavolo tecnico del 17 maggio 2018, ha
riferito che si è reso necessario effettuare un'attività di
verifica per bonifica da ordigni esplosivi, che inizialmente non
era prevista dal momento che, nel corso dei sopralluoghi
effettuati, sono state rinvenute sulle spalle di alcuni manufatti
targhette risalenti al periodo della guerra, così è stato
necessario far intervenire dei militari operativi provenienti da
Padova (Forze operative nord, quinto reggimento, reparto
infrastrutture). Nel corso del tavolo tecnico del 17 settembre
2018, RFI ha comunicato la propria necessità di dirottare la ditta
esecutrice su un altro cantiere di importanza maggiore sulla linea
per Modane, sulla quale RFI è dovuta intervenire con urgenza per
riparare un ponte.
Nel corso del tavolo tecnico del 12 novembre 2018 e del 20
dicembre 2018, RFI ha inoltre segnalato che i lavori hanno subito
un rallentamento a causa di problematiche con l'impresa esecutrice
che si sono protratte fino a dicembre, con conseguente necessità di
riprogrammazione a partire da gennaio 2019. Nel corso delle varie
riunioni del tavolo tecnico, così con specifiche
mail
e
altre interlocuzioni per via breve, la Regione ha sempre chiesto
informazioni sull'avanzamento delle attività, stimolato e invitato
RFI a individuare e adottare le misure necessarie per far fronte ai
vari problemi via via segnalati, come verbalizzato in tutte le
sedute. In data 15 gennaio, quindi un mese dopo l'incarico da
Assessore, ho sollecitato formalmente con lettera RFI a completare
lo studio nel più breve tempo possibile e anche in questi giorni
questo è stato fatto. Nel corso della seduta del tavolo tecnico
dello scorso febbraio, RFI ha ribadito l'impegno a concludere lo
studio entro il termine massimo previsto dal protocollo, ovvero
giugno 2019; noi comunque continueremo a sollecitare. Nella stessa
seduta RFI ha segnalato che i sondaggi erano temporaneamente
sospesi per le avverse condizioni meteo.
In merito al punto 3: "
se è stato definito il cronoprogramma
degli interventi sulla linea
", il tavolo tecnico non ha
definito alcun cronoprogramma perché gli interventi di manutenzione
straordinaria della linea attendono la conclusione delle verifiche
e degli studi strutturali che sono in corso di esecuzione. In esito
a tale attività, si potranno valutare eventuali sinergie o
ottimizzazioni tra gli interventi di manutenzione straordinaria e
quelli per l'innalzamento del carico assiale. È evidente che
intervenire due volte, ancorché con finalità diverse sullo stesso
tratto di binario, potrebbe comportare una duplicazione dei costi,
invece sarebbe ed è auspicabile poter fare un unico cantiere.
Punto 4: "
se è stato definito il modello di esercizio da
attuare alla riapertura della linea
", il modello di esercizio
che è stato definito è stato delineato e posto a base della gara
per l'affido del servizio ferroviario. Si tratta di uno schema non
cadenzato che prevede sei coppie di corse tutti i giorni dell'anno,
un numero di fermate variabile tra i giorni feriali e festivi, la
prima corsa del giorno in direzione Aosta e l'ultima in direzione
Pré-Saint-Didier, tempi di percorrenza non superiori a 56 minuti.
Con l'aggiudicazione dell'appalto, avvenuta nel dicembre 2018 e
attualmente oggetto di un ricorso, è stato poi definito nel
dettaglio anche l'orario sulla base dell'offerta presentata
dall'impresa risultata prima in graduatoria. L'appalto, come
sapete, è stato oggetto di ricorso; tra l'altro, il ricorso verrà
discusso il 9 aprile, è una data molto importante per capire se
avremo finalmente la possibilità di gestire con un nostro contratto
il servizio oppure no. Rispetto a tutto questo, la nostra volontà
evidentemente è di sostenere la necessità di concludere questi
studi, anche se devo dire che mi ha colto un po' di sorpresa vedere
che, come Gruppo Rete Civica, siete già in corso di presentazione
di un progetto che fa parte di questo studio: il tram-treno per il
Monte Bianco, dove si andranno a spiegare tecnologie del tram-treno
e normativa italiana, che, tra l'altro, dalle verifiche fatte dal
nostro Assessorato, non abbiamo trovato come riferimento, ci sono
delle indicazioni e non ci risulta una normativa vera e propria ma
dovrebbero uscire poi delle norme tecniche e specifiche e altre ce
ne saranno in futuro. Lo dico perché è molto importante spiegare
alla gente che, se vorremo dare continuità alla linea ferroviaria,
uno degli ostacoli sarà sicuramente la scelta da fare per come
risalire verso Pré-Saint-Didier e poi Courmayeur. Difficilmente si
potrà pensare che... non si potrà dare continuità con il servizio
ferroviario nazionale... con il tram-treno fino ad oggi quanto meno
non abbiamo informazioni su questo, siamo molto interessati anche
noi a continuare ad approfondire nella discussione del piano
regionale dei trasporti questa possibilità, che, tra l'altro, viene
segnalata come una delle più interessanti per collegare il tratto e
per recuperare anche l'infrastruttura ferroviaria. Si tratta però
di una possibilità che pone parecchi interrogativi, quindi credo
sia importante avvicinarsi alla popolazione chiarendoli bene
dall'inizio, compreso il fatto che un conto è riaprire
l'Aosta/Pré-Saint-Didier con il treno mantenendo l'infrastruttura,
un conto è fare altre scelte, tipo quella del tram-treno, che pone
rispetto all'infrastruttura degli interrogativi che andranno poi
affrontati, e credo che ci sarà l'occasione di farlo durante questa
prima discussione del piano regionale dei trasporti, poi durante la
fase di discussione qui con il piano strategico e dopo a settembre
quando finalmente avremo completato anche la VAS e avremo il piano
regionale completato.
Colgo l'occasione nella risposta di dire che ho scritto in
questi giorni al Viceministro delle infrastrutture e trasporti
Edoardo Rixi, che recentemente si è recato in Valle d'Aosta e ci ha
segnalato di far sentire la nostra voce a proposito di investimenti
da fare sulla tratta ferroviaria, di elettrificazione e tutto
quanto. Gli ho scritto una lettera segnalandogli che noi da quattro
mesi facciamo credo quello che la Valle d'Aosta fa da ormai tanti
anni, quindi se avrà il piacere di riceverci, potremo spiegargli le
iniziative che abbiamo in corso e soprattutto sarà interessante
avere un ulteriore appoggio al Governo nazionale per portare avanti
quello che a noi serve: investimenti sull'infrastruttura e
attenzione al nostro problema dei trasporti. Bene quindi che anche
questo Viceministro si occupi di noi, speriamo che alla fine lo
faccia anche il Ministro, oltre che per l'infrastruttura
ferroviaria, anche per le questioni dell'autostrada e noi saremo
sicuramente attenti a collaborare e a segnalare ogni iniziativa
valida per migliorare l'attuale sistema.
Presidente
- Per la replica, la parola alla collega
Minelli.
Minelli (RC-AC)
- Per quanto riguarda la risposta
dell'Assessore all'interrogazione, non possiamo fare altro che
dirci insoddisfatti, perché, da quello che lei ci dice, non c'è
nulla di nuovo in tutto questo se non il generico impegno di RFI di
consegnare lo studio a giugno dopo 18 mesi, che ci sembra un tempo
francamente esagerato. Ricordo che la Regione ha contribuito alla
realizzazione di questo studio per un terzo e RFI ha utilizzato i
400 mila euro dati dalla Regione Valle d'Aosta e, esaurito quel
fondo, si è completamente fermata. È questa una vicenda che va
avanti dal protocollo d'intesa Regione-RFI, dal 20 dicembre del
2017, e il fatto che questo studio non sia ancora consegnato,
comporta delle conseguenze negative. Come diceva, non si può
procedere ai lavori di sistemazione della linea
Aosta/Pré-Saint-Didier ma non si possono nemmeno valutare bene,
correttamente e in modo completo le scelte per il futuro
dell'intera tratta da Aosta a Courmayeur, perché manca
sostanzialmente un elemento di conoscenza essenziale. Le
motivazioni che RFI ha addotto sono impedimenti da imputare al
generale inverno dello scorso anno - perché ci dicono che, per le
condizioni climatiche, non hanno potuto lavorare nell'inverno del
2017 -, poi dopo sono sopravvenuti gli ordigni bellici; quindi tra
inverno e mine della Seconda Guerra Mondiale non si è potuto
procedere e andare avanti, poi ci si è messa di mezzo anche Modane
e quindi tutto è rimasto fermo.
Nonostante la lettera di cui ci ha parlato l'Assessore e le
sollecitazioni che ci sono state da parte della Regione, noi
crediamo che non ci sia stato un atteggiamento sufficientemente
incisivo. La tolleranza nei confronti di RFI per i suoi ritardi è
stata eccessiva. Questo studio distribuito sull'arco dei 18 mesi -
dovrebbe quindi essere consegnato a giugno -, occupa un tempo più
lungo di quello che ci dicono i tecnici sarà destinato alla
ricostruzione del Ponte Morandi a Genova. Considerato che oggi
siamo il 3 di aprile e che la consegna deve avvenire a giugno, lo
studio in un certo senso quindi dovrebbe essere in avanzato stato
di elaborazione e dovrebbe essere praticamente quasi concluso.
Quello che noi chiediamo quindi è che l'Assessore si faccia dare il
più in fretta possibile gli elaborati che sono stati fin qui
prodotti e anche la stima sulle opere necessarie che Rete
Ferroviaria Italiana ormai certamente è in grado di dare. Ricordo
anche che una stima in realtà era già stata fatta perché RFI aveva
calcolato in circa 13 milioni - adesso non mi ricordo se erano 13 o
14 milioni - i costi per aumentare il carico assiale, questo prima
dell'elaborazione dello studio che è stato affidato. Ora, quindi
Rete Ferroviaria Italiana è sicuramente in grado di confermare e di
correggere questa previsione e riteniamo che, dopo tutto questo
tempo, ancora aspettarne altro sia francamente una cosa che non va
bene.
Vi invito a venire all'incontro di venerdì 5 aprile a Morgex, di
cui prima l'Assessore ha parlato. Abbiamo inteso organizzare questa
iniziativa con il contributo dell'ingegner Mantovani, che è stato
Presidente dell'Associazione italiana per l'ingegneria del traffico
e dei trasporti e che è un esperto per quello che riguarda proprio
il tram-treno. La normativa italiana in questo momento non concede
il doppio utilizzo ma si è in fase di elaborazione di norme, sono
allo studio, e nel resto d'Europa già si utilizzano le stesse
rotaie non soltanto per il treno ma anche per il tram-treno. Il
nostro quindi vuole essere un contributo alla discussione che
avremo sia relativamente allo studio specifico per la
Pré-Saint-Didier/Courmayeur e più in generale in merito al piano
regionale dei trasporti. Vi rinnovo quindi l'invito a essere
presenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK