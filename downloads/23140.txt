Consiglio Regionale della Valle d'Aosta - Oggetto del Consiglio n. 2410 del 11 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2410 del 11 gennaio 2007 - Resoconto
OGGETTO N. 2410/XII - Ritiro della mozione: "Interventi per
l'eliminazione di piante erbacee nocive".
Mozione
Appreso che il panace di Mantegazzi o Berce géante (Heracleum
mantegazzianum), una pianta erbacea la cui altezza si aggira
intorno ai 2-3 metri, di origine caucasica, è presente in Valle
d'Aosta con un popolamento il cui baricentro di espansione è stato
individuato in alcune aree in prossimità della partenza della
funivia del Monte Bianco, in frazione La Palud di Courmayeur, lungo
le rive della Dora della Val Ferret;
Considerato che questa pianta erbacea è segnalata su tutto
l'arco alpino ma solo in Valle d'Aosta il suo nucleo è stabilizzato
e in forte espansione e che per la sua dislocazione topografica
potrebbe in pochi anni, attraverso la disseminazione idrocora,
colonizzare tutta l'area alpina e l'area pedemontana italiane,
soprattutto in corrispondenza delle fasce fluviali;
Constatato che il gruppo di lavoro della Società Botanica
Italiana che si occupa, attraverso un progetto scientifico
finanziato dal Ministero dell'Ambiente, di studiare le specie
vegetali invasive alloctone che possono provocare danni all'uomo,
alle sue attività e minacciare la biodiversità, ha evidenziato che
la Berce géante è una delle specie invasive più pericolose presenti
sul territorio italiano, in quanto secerne una sostanza che alla
luce solare provoca gravi ustioni, cecità permanente e in alcuni
casi, già accertati, la morte;
Evidenziato come il taglio ripetuto delle radici, in attesa
di una miglior definizione degli strumenti di lotta biologica
ancora in fase di studio, è considerato dal Gruppo di lavoro
internazionale (Giant Alien Project - 2002/2005 finanziato dalla
Commissione europea nel quadro del 5° programma EESD, Energy,
Environment and Sustainable Development) come il più
efficace;
Il Consiglio regionale
Impegna
l'Assessore competente, attraverso la predisposizione di
adeguati finanziamenti e risorse a:
- prevedere l'eradicazione del popolamento di Heracleum
mantegazzianum di La Palud;
- promuovere, avvalendosi della collaborazione dei referenti
valdostani del Gruppo di lavoro della Società Botanica Italiana e
del Corpo Forestale della Valle d'Aosta, uno studio che indaghi
sulla presenza della Berce géante in Valle d'Aosta e che fornisca,
sulla base delle segnalazioni floristiche, gli elementi per
pianificare un programma di gestione.
F.to: Venturella - Squarzino Secondina - Bortot
Président
- La parole au Conseiller Venturella.
Venturella (Arc-VA)
- Non si tratta di un argomento che
riguarda un nuovo modo di intendere la farmacopea popolare,
assolutamente, oppure un modo di intendere la medicina alternativa;
questa è invece un'emergenza perché, tra l'altro, credo che 10
giorni fa il gruppo di lavoro del "Giant Alien" abbia presentato a
Roma al Ministero il lavoro sulle specie invasive. Tale mozione
nasce da un'emergenza riconosciuta a livello nazionale ed
internazionale che trova nella Valle d'Aosta un particolare
riferimento in quanto si parla di una pianta, l'"Heracleum
mantegazzianum" - in francese ha un nome più poetico: la "Berce
géante" -, che solo nella nostra Regione - per tale motivo abbiamo
messo l'accento su questo - il popolamento è in fase di espansione.
Recentemente la dott.ssa Celesti-Grapow dell'Università "La
Sapienza" in un congresso ha parlato della "Berce géante" come di
una pianta invasiva, è stato ritrovato anche un popolamento della
stessa nella zona La Palud e lungo l'asse della funivia che va fino
al giardino botanico "Saussurea"; è una specie che è non solo
invasiva e molto rustica, ma pone anche dei problemi di carattere
sanitario. Ho qui per chi volesse approfondire un manuale: "Manuel
pratique de la Berce géante", che è stato pubblicato in 6-7 lingue,
francese, russo, danese ed è un manuale di circa 40 pagine che
tratta della prevenzione e della gestione solo di questa pianta,
perché è un problema che sta assumendo caratteri di emergenza.
Cos'è "la Berce géante"? È una pianta non autoctona, ma
alloctona, è di origine caucasica e si diffonde in maniera veloce
perché è molto resistente, con la disseminazione idrocora, cioè i
semi vengono trasportati sfruttando i corsi d'acqua e il gruppo di
lavoro italiano facente parte del gruppo di lavoro che è finanziato
dalla Commissione europea denominato "Giant Alien Project", ossia
piante aliene, definisce questa pianta della Valle d'Aosta "nucleo
stabilizzato e in forte espansione", che per la sua dislocazione
topografica - lo troviamo a La Palud, ai bordi della Dora di Ferret
- potrebbe in pochi anni, attraverso la disseminazione idrocora,
colonizzare tutta l'area alpina. Ho telefonato all'Università e mi
hanno confermato l'estrema pericolosità di questa specie; quali
possono essere i danni di tale specie all'ambiente alpino e
peri-alpino? Possono provocare danni alla salute, questa è una
pianta che provoca delle ustioni gravi perché produce un secreto
che, sulla pelle venendo a contatto con la luce solare, provoca
delle profonde ulcerazioni che persistono per parecchi anni, se
viene in contatto con gli occhi, provoca cecità permanente e
soprattutto nelle zone est-europee in alcuni casi - secondo quanto
ha dichiarato uno dei ricercatori di questo progetto -, in alcune
persone che avevano ingerito e non si erano rese conto dell'origine
della patologia l'esito è stato mortale. È una pianta pericolosa ed
è un'emergenza perché è difficile gestirla quando il popolamento è
stabilizzato come in Valle d'Aosta, perché non basta tagliare
l'infiorescenza, su questo manuale esiste un metodo pratico: quello
del taglio ripetuto delle radici fatto con protezioni speciali
perché la pianta è pericolosa. Si chiede allora di prevedere
l'eradicazione della popolazione di questa pianta in quel di La
Palud, perché tale pianta è stata da un privato piantata e
ripiantata, quindi abbiamo dato forza con queste involontarie
operazioni colturali al popolamento. Ho già comunicato ai
responsabili del Progetto "Giant Alien" che proponevo questa
iniziativa e si sono detti d'accordo a prevedere l'eradicazione
completa di quel popolamento. Esiste poi non solo la parte che
prevede questo intervento deciso, molto forte rispetto a tale
popolamento di una pianta che non è autoctona, non è tipica della
zona valdostana, ma è una pianta alloctona, proviene da altre zone
geografiche, quindi promuovere avvalendosi... questa è la fase
propositiva, perché bisogna non minimizzare il problema... ma,
avvalendosi della collaborazione del Corpo forestale valdostano e
del gruppo di lavoro della "Società botanica italiana"... prevedere
uno studio. So che gli esperti valdostani della "Società botanica
italiana" stanno già lavorando, ma credo che nessuno meglio del
personale del Corpo forestale, che controlla il territorio in
maniera egregia, possa fornire utili indicazioni a questo gruppo di
lavoro, che, sulla base di tali segnalazioni, possa elaborare e
pianificare un programma di gestione di questa pianta che potrebbe,
se gestita in maniera non corretta, provocare dei danni
irreparabili.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Innanzitutto mi spiace constatare che il
collega Venturella ha contattato mezzo mondo, meno che il nostro
ufficio preposto, nel senso che non è stato citato in quanto
avrebbe avuto delle notizie in merito agli interventi che dal 2002
sono in atto prima di tutto per approfondire il problema e poi per
agire. È stato coinvolto il Corpo forestale, è stato coinvolto
anche il settore operativo che è quello anche scientifico.
Le premesse sono confermate da queste valutazioni che sono state
fatte negli uffici, quindi l'origine dell'importazione che si è
avuta dal Caucaso alle zone vicino a noi, precisamente la Svizzera,
è dovuta all'utilizzo di questa pianta per scopi ornamentali alla
fine del XIX° secolo. A partire dal 1950 è stato constatato che
tale pianta - la quale ha le caratteristiche bene illustrate dal
collega Venturella, è molto imponente, alta da 2,5 a 3 metri, con
una grande capacità di attecchimento, molto rustica, in grado di
colonizzare un'ampia varietà di "habitat" - è sfuggita alla
coltivazione diventando spontaneizzata pur non facendo parte della
flora naturale. Evidentemente la propagazione avviene attraverso i
semi, che, come per tutte le ombrellifere, sono molto resistenti e
vitali, inoltre l'apparato radicale è di grosse dimensioni e molto
profondo e garantisce alla pianta una notevole resistenza
all'eradicazione e a fattori avversi in genere. È una specie con
proprietà venefiche in quanto i peli urticanti che ricoprono tutta
la pianta danno una serie di problemi. Non si è tuttavia a
conoscenza - qui vi è una discordanza rispetto a quanto affermato -
di casi di morte accertata o di cecità permanente, comunque questo
è un dettaglio.
La presenza di questa pianta a Courmayeur, in frazione La Palud,
è nota all'Amministrazione regionale; la pianta ha colonizzato le
scarpate dei 2 parcheggi della funivia del Monte Bianco e si è
diffusa nelle aree circostanti per disseminazione naturale. È
probabile che, dato il numero elevato di individui, sia stata
incautamente piantata direttamente sulla scarpata per coprirla in
breve tempo (questa è una delle ipotesi). Per eliminarla dalla
scarpata sarebbe necessario procedere con il trattamento a base di
diserbanti totali, gli erbicidi in commercio sono inefficaci ed
altamente tossici, con pericolo di ripercussione sulla flora
autoctona, dato che la zona è molto ripida e vicina a corsi d'acqua
e con forte permanenza nel suolo, per cui non sarà possibile il
ripristino a verde dell'area in tempi brevi, oppure si può attuare
lo sradicamento con un piccolo escavatore andando almeno a una
profondità di 60-80 cm. a cui deve seguire un'attenta pulizia del
terreno a mano per asportare tutti i pezzi di radici ancora
rimasti, ricordando che la pianta ha un notevole potere di ricaccio
radicale. Naturalmente poi occorrerebbe procedere alla
risistemazione del pendio su inerbimento a seguire con attenzione
per un'eventuale ricomparsa. Come ho detto all'inizio, entrambe le
soluzioni risultano di difficile attuazione, quindi dal 2002
l'Amministrazione regionale interviene nel periodo estivo con una
squadra di operai forestali che, munita dei necessari dispositivi
di protezione individuali, come veniva suggerito di fare, effettua
il taglio delle infiorescenze per evitare la formazione dei semi e
quindi la disseminazione e l'ulteriore diffusione della specie. Il
materiale viene poi raccolto e conferito in discarica autorizzata,
qui vi è poi a disposizione del collega Venturella una relazione su
questi interventi che sono stati fatti dal 2002 in avanti,
precisamente i lavori effettuati sono la potatura dei capolini
fioriti della pianta, la raccolta e successivo smaltimento in
discarica vista la capacità infestante della stessa effettuata in
collaborazione con la stazione forestale di Pré-Saint-Didier.
Qui vi è una documentazione anche fotografica, oltre a quella
tecnica, delle caratteristiche della pianta, anche di quelle che
possono essere le proprietà negative della pianta stessa, le
capacità di propagazione... dove si era valutato che la prevenzione
appare il metodo più percorribile per impedire l'insediamento che
consiste nel rinverdire le superfici aperte, controllare
regolarmente le zone libere alla ricerca di eventuali nuove piante
singole, combattere i nuovi insediamenti ancor prima della
formazione del seme e, in caso di sostituzione dello strato di
terreno, controllare eventuali tracce della pianta in terra e, se
necessario, pulirla prima del suo impiego. Qui l'azione fatta in
questi anni è, essendo l'area già colonizzata, il taglio del
capolino fiorito per evitare la formazione dei semi, proprio per
evitare di utilizzare dei mezzi che hanno controindicazioni
pesanti. Naturalmente questo va fatto nei tempi giusti e con la
dovuta accortezza perché si tratta di interventi delicati e
pericolosi per gli operatori. La falciatura regolare è il metodo
che impedisce la formazione dei semi e quindi la diffusione.
Accanto a questa azione di contenimento della disseminazione, è in
atto da alcuni anni il controllo della sua espansione,
l'eliminazione degli individui che si diffondono spontaneamente in
Val Ferret; in tal senso già a partire dalla prossima primavera,
sulla base di un attento monitoraggio, si procederà
all'eradicazione totale di eventuali esemplari propagatisi in Val
Ferret, in questo caso l'eradicazione totale può essere effettuata
puntualmente. Queste azioni quindi sono in essere. Infine, per
quanto riguarda lo studio sulla presenza della specie in Valle
d'Aosta e su un eventuale programma di gestione, si assicura che,
sulla base delle risorse finanziarie a disposizione, la
disponibilità a valutare la possibilità di effettuarlo è possibile
naturalmente partendo da quello che già si è fatto finora. Era
importante sottolineare questo aspetto: che non è da oggi che
emerge tale problematica; quindi, se i proponenti sono d'accordo,
chiederei, sulla base di tale prosecuzione dell'attività, sulla
base anche dell'impegno in corso, di ritirare la mozione,
altrimenti vediamo...
Président
- La parole au Conseiller Venturella.
Venturella (Arc-VA)
- Innanzitutto alcune osservazioni
rispetto a ciò che era successo prima. La diversità nel
comportamento fra Assessori e Assessori... naturalmente ognuno è
libero di comportarsi come vuole, ma per la nostra mozione sui
carburanti, sull'uso del metano vi era da parte dell'Assessore La
Torre una disponibilità a discutere, per cui chiede
l'interruzione... mentre da parte sua, Assessore Isabellon - e
questo la dice lunga sulla sua volontà di discutere e di venire in
Consiglio, anche solo di riconoscere che si è sollevato un
problema, certo, piccolo, ma che tanto piccolo non è, poi spiegherò
perché ciò che ha detto non è esatto - vi è questa chiusura dal
punto di vista ideologico, cominciamo a dire "no", poi si vedrà...
prima osservazione sul modo di approcciarsi a queste tematiche, se
provengono da una certa parte. Passiamo allora alla seconda
osservazione sul fatto che lei e i suoi uffici dal 2002... e che io
non mi sono rivolto agli uffici: non ho l'abitudine di fare il giro
degli uffici, faccio delle iniziative come tutti i cittadini di
questo mondo, come gruppo politico, abbiamo alcune informazioni che
ci giungono e che poi proponiamo al Consiglio, non abbiamo nulla da
concordare. Sono a conoscenza del fatto che si usa come metodo di
lotta biologica il taglio delle infiorescenze, cosa che peraltro
non è nel protocollo... né del Corpo forestale svizzero, che lo
sconsiglia, ecco perché le dicevo che ciò che lei ha detto non è
corretto: perché sapevo che si tagliavano i capolini, ma né il
Corpo forestale danese - che ha pubblicato questo -, né quello
svizzero parlano di taglio di capolini. Per questo motivo mi
permetto di farle avere - l'ho già fatto avere ai suoi funzionari -
quello che si deve intendere per metodo di lotta biologica: è
l'utilizzo di un semplice strumento che prevede il taglio delle
radici con un colpo a circa 10-15 cm. Se lei invece fa la
falciatura regolare, indebolisce la pianta, ma non l'eradica,
quindi il fatto che si usi il "ragnetto", non so da quale manuale
lo ha preso, ma non è così, le farò avere poi il "dossier". Sono
sempre stupito dalle sue risposte, perché traspare sempre un certo
fastidio sia nel dover rispondere, sia nel dover ammettere che
alcune cose non sono "campate in aria". Per finire il ragionamento
e per dimostrare quanto noi siamo non ideologicamente schierati con
una o l'altra posizione... anche perché credo che, a differenza di
lei, consideriamo positivamente ciò che lei ha dichiarato qui in
Consiglio, noi le diamo credito, ciò che lei invece quasi sempre
non fa rispetto alle nostre iniziative... e facendole pervenire al
più presto copia di ciò che il Corpo forestale svizzero e quello
danese riferiscono sui metodi di lotta biologici più utilizzati da
anni rispetto a tale pianta invasiva... comunque non abbasseremo il
livello di attenzione su questo. Le fornirò privatamente i numeri
di telefono della Responsabile nazionale del Progetto "Giant Alien"
che potrà contattare e che le potrà fornire gli ultimi
aggiornamenti su questa pianta.
Il nostro gruppo comunque, anche se la risposta nei toni e negli
intendimenti dell'Assessore e in alcuni contenuti è
insoddisfacente, ma su questo non avevamo illusioni, ritira la
mozione.
Presidente
- La mozione al punto n. 36 è ritirata.
Il Consiglio prende atto, concordando.
Presidente
- I lavori del Consiglio sono sospesi e
riprendono alle ore 15,30.
---
La seduta termina alle ore 13,14.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK