Consiglio Regionale della Valle d'Aosta - Oggetto del Consiglio n. 3871 del 25 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3871 del 25 luglio 2024 - Resoconto
OGGETTO N. 3871/XVI - Interpellanza: "Riavvio dei lavori per
la realizzazione della nuova scuola dell'infanzia del Comune di
Issogne".
Bertin (Presidente) -
Punto n. 49. Ha chiesto la parola
il consigliere Ganis per l'illustrazione dell'interpellanza.
Ganis (LEGA VDA) -
Quest'iniziativa vuole fare un po' di
chiarezza sui tempi di realizzazione della nuova scuola d'infanzia
situata in località Clapeyas-Fleuran nel comune di Issogne, un iter
iniziato nei tempi che furono, con un accordo di programma tra
Regione e Comune, che prevedeva il finanziamento da parte
dell'Amministrazione regionale per la progettazione e realizzazione
della nuova scuola prefabbricata. Nel 2016 fu approvato il progetto
definitivo e affidati anche i lavori, interrotti poi a causa dei
ricorsi presentati al TAR da parte dei due progettisti, concluso
poi in data 2019. Nel luglio del 2021 fu approvato il progetto e la
concertazione per affidare i lavori della scuola. Tenuto conto
degli aumenti delle materie prime, si è poi provveduto a rivedere
il quadro economico dell'intervento ponendo così a base di gara il
progetto definitivo.
Allora l'assessore Marzi aveva risposto a una nostra iniziativa
che appunto chiedeva lumi sulla situazione della nuova scuola di
Issogne, evidenziando che le procedure di appalto sarebbero
iniziate nel secondo semestre del 2023. Visto che siamo già nel
secondo semestre 2024, quindi un anno dopo, e tenuto conto da un
sopralluogo... i lavori sì, sono iniziati poco tempo fa, ma si
trovano ancora in una situazione di stallo, in base a queste
considerazioni, si interpella l'Assessore competente per conoscere
lo stato attuale della scuola d'infanzia situata nel comune di
Issogne, per quali motivi ad oggi i lavori si trovano oppure si
trovavano in una situazione di stallo e se sia intenzione
dell'Amministrazione regionale attuare tutti gli iter necessari
affinché si possa addivenire a una soluzione.
Presidente -
Ha chiesto la parola l'assessore Sapinet per
la risposta.
Sapinet (UV) -
Una sola precisazione prima di rispondere
ai quesiti. La scuola dell'infanzia, in realtà, è una scuola sia
materna che elementare, quindi sia infanzia che primaria.
Primo quesito: lo stato attuale della scuola. Il progetto della
nuova scuola di Issogne è stato approvato in data 2 luglio 2021 e
prevede un impegno finanziario complessivo di circa 5 milioni e 300
mila euro, di cui circa 4 milioni e 138 mila euro di lavori a base
d'asta. I lavori, come già precedentemente anticipato, sono stati
regolarmente consegnati all'impresa appaltatrice il 26 giugno del
2023 e regolarmente avviati sino alla sospensione invernale. In
data 13 maggio 2024 i lavori sono ripresi dopo la sospensione
invernale e a seguito delle condizioni meteorologiche avverse del
mese di aprile che hanno ritardato notevolmente l'avvio del
cantiere successivamente alla pausa invernale. Le attività in
corso: sono stati ultimati gli scavi per le fondazioni
dell'edificio scolastico e sono state riposizionate le tubazioni
esistenti che interferivano con l'area di cantiere. È stato poi
completato il nuovo allaccio della scuola all'acquedotto comunale e
alla rete fognaria e sono in fase di realizzazione i muri di
fondazione e i muri laterali dell'edificio.
Per quello che riguarda la progettazione, è in corso da parte
della direzione lavori dell'impresa esecutrice la definizione del
progetto costruttivo della struttura in legno prefabbricata degli
impianti e degli arredi, poi il progetto degli arredi, che prevede
il riutilizzo degli arredi esistenti, è stato condiviso con il
Comune di Issogne e con le responsabili scolastiche e trasmesso ai
progettisti.
Sul secondo quesito, contrariamente a quanto affermato, i lavori
non sono in fase di stallo come abbiamo illustrato nel primo
quesito ma, come sovente accade nella realizzazione delle opere
edilizie pubblico-private, l'evidenza dello stato di avanzamento
dei lavori è diversa nelle varie fasi e nei diversi momenti
operativi, soprattutto in opere che prevedono parti
prefabbricate.
Sul terzo quesito possiamo dire che le strutture tecniche
dell'Amministrazione regionale stanno collaborando strettamente con
la ditta appaltatrice e con la direzione dei lavori per garantire
il celere e regolare completamento dei lavori.
Ringraziamo anche l'Amministrazione comunale con la quale il
confronto è continuo e con la quale ci siamo confrontati anche in
relazione all'iniziativa posta, Amministrazione che collabora
fattivamente alla buona riuscita delle opere importanti per tutta
la comunità di Issogne.
La realizzazione della nuova scuola di Issogne è una priorità
per l'Amministrazione regionale che si adopera per portare al
termine il progetto nel più breve tempo possibile, garantendo la
qualità dei lavori e sicuramente la soddisfazione degli utenti.
Il confronto con il Comune sarà continuo, Comune che ringraziamo
anche per il monitoraggio sul cantiere.
Presidente -
Consigliere Ganis, a lei la parola.
Ganis (LEGA VDA) -
Grazie Assessore per la risposta. Al
di là delle sottigliezze, sempre di scuola si parla. La ringrazio
comunque per aver fatto anche un po' di chiarezza.
A nostro avviso, quindici anni per addivenire a una soluzione
forse sono ancora pochi... sono cambiate le Amministrazioni, c'è
stata una pandemia, i prezzi delle materie prime sono aumentati,
ricorsi al TAR, due alluvioni, 2020, 2024, cosa dobbiamo ancora
aspettarci? Magari, sì, i lavori si fermano a causa del tempo,
quindi quando fa brutto, non si può lavorare. Mi domando se c'è
ancora, e lo spero, la volontà di costruire la scuola, quello che
mi rattrista è che in questo caso, come in molti altri, c'è stato
proprio uno sperpero di denaro pubblico. Un progetto approvato nel
2015 riportava un costo di 3 milioni di euro, per poi arrivare a
quale cifra?
Vorrei ricordare che il progetto prevede alcune parti tecniche
che sono la costruzione di una scuola in legno, un prefabbricato in
legno, che sarà a basso consumo energetico e sarà anche dotato di
impianto fotovoltaico, verrà utilizzata una pompa di calore aria e
acqua per il riscaldamento e la produzione di acqua calda, ce lo
auguriamo, e la struttura sarà anche dotata di ampi spazi verdi
esterni. A questo punto non ci resta che aspettare la fine dei
lavori nella speranza, come ha detto lei, Assessore, che i bambini
possano usufruire della nuova scuola.
Lei non ha fissato una data di fine lavori, speriamo che tutto
questo si realizzi in tempi brevi. Noi comunque, appena possibile,
ritorneremo sul pezzo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK