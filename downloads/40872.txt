Consiglio Regionale della Valle d'Aosta - Oggetto del Consiglio n. 178 del 17 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 178 del 17 ottobre 2018 - Resoconto
OGGETTO N. 178/XV - Interpellanza: "Intendimenti in merito
alla realizzazione dell'ospedale previsto in via Guedoz ad
Aosta".
Fosson (Presidente) -
Punto 16 all'ordine del giorno, per
l'illustrazione la parola al consigliere Bertin.
Bertin (IC) -
Riprendiamo l'annosa vicenda della
realizzazione di un presidio unico, vicenda che sappiamo si
trascina da tanti anni, è stata oggetto anche di un referendum,
conosciamo il risultato e tutto quanto a esso collegato. Con questa
interpellanza si voleva da una parte capire quali erano gli
intendimenti del Governo regionale riferiti alla realizzazione di
questo presidio unico, poiché vi è stato in via Guedoz un
ritrovamento nell'area nella quale era prevista la costruzione del
nuovo ospedale, che avrebbe sostituito quello di viale Ginevra; tra
l'altro la realizzazione di un nuovo ospedale in centro città
potevamo immaginare sin da subito che avrebbe provocato una serie
di problemi, a iniziare dai ritrovamenti archeologici, ma non solo,
la stessa realizzazione di un ospedale di queste dimensioni nel
centro città non poteva che creare dei problemi, oltre ad avere dei
costi di realizzazione molto più elevati rispetto all'ospedale che
si sarebbe potuto realizzare fuori città. Tra l'altro ricordo che
l'attuale presidio ospedaliero dell'ospedale Parini è stato proprio
una delocalizzazione di un ospedale in centro città che era
praticamente qui: l'ospedale originario era in questa zona della
città, esattamente qui dove ci troviamo noi e un'iniziativa
all'epoca è stata quella di portarlo fuori città. La logica è
quella. E l'hanno portato nell'attuale viale Parigi ed era secondo
me più intelligente all'epoca che non adesso. Questo è un dato di
fatto. L'ospedale Parini però nel frattempo ha avuto una serie
d'interventi infiniti, cosa che crea una serie di problemi infiniti
per i degenti, perché i lavori in corso in un ospedale certamente
non hanno un effetto positivo sui pazienti, oltre che avere dei
costi e dei continui spostamenti di reparto da una parte all'altra,
senza avere una soluzione, ci troviamo sempre con tre ospedali in
città su diversi siti. Tra l'altro ricordo che, per quanto riguarda
il nuovo ospedale, tra progetti, costi sostenuti per l'istituzione
e il mantenimento dell'attività della società CUP, società
partecipata istituita
ad hoc
che sta lì da tantissimo tempo,
si sono spesi, tra progetti, scavi di sondaggi e mantenimento degli
amministratori e dei dipendenti, ben 14 milioni di euro. Senza
realizzare praticamente niente o ben poco. Oltre a questa spesa di
progetti e in varie altre attività preparatorie che non hanno avuto
un approdo concreto, ci sono i lavori di ristrutturazione
dell'attuale presidio in viale Ginevra e un'altra domanda è capire
quant'è l'ammontare della spesa nell'ultimo decennio per i lavori
di ristrutturazione dell'attuale ospedale di viale Ginevra e quanti
ne sono ancora previsti nell'attesa di un nuovo ospedale. Semmai ci
sarà. A mio avviso, no.
Presidente -
La parola all'assessore Certan per la
risposta.
Certan (ALPE) -
Collega Bertin, penso che in premessa il
tema dell'ospedale regionale sia una delle priorità che avremo da
affrontare e che coinvolgerà sicuramente fra poco il Consiglio
regionale nel suo complesso, perché penso che sia un tema che deve
coinvolgere l'intero Consiglio regionale e quindi sicuramente la
sua interpellanza anticipa il tema, ma in Commissione penso che
presto dovremo affrontarlo. Per me oggi rappresenta solo la prima
occasione per trattare questo dossier molto delicato, su cui stiamo
raccogliendo informazioni anche direttamente da chi mi ha
preceduto, perché anche le amministrazioni precedenti hanno
lavorato su questo tema, su cui è necessario individuare delle
soluzioni che non sono certo agevoli, ma che nel contempo credo non
siano precostituite, anche perché dipendevano da delle valutazioni
e da dei cantieri aperti che devono terminare i lavori e che quindi
sono ancora oggetto di valutazioni, ma che dovrebbero a fine
ottobre/metà novembre dare dei primi esiti.
Per quanto riguarda tutta la cronistoria dal referendum del 2007
a oggi, collega Bertin, potremmo dire "l'avevamo detto", ma oggi la
situazione non è più la stessa del 2007 e in questi pochi minuti mi
limiterò a fornire delle risposte rinviando poi a dei momenti di
approfondimento in Commissione.
Per quanto riguarda la domanda 1 ("L'ammontare della spesa
sostenuta negli ultimi dieci anni nei lavori di ristrutturazione
dell'attuale presidio ospedaliero di viale Ginevra"): nell'ultimo
decennio sono stati sostenuti circa 60 milioni di euro, di cui 26,4
milioni di ristrutturazione e 35 milioni di manutenzioni, pari a
circa 9 milioni di euro annui. Va detto che queste cifre riguardano
anche l'ospedale del Beauregard e che comprendono le spese per gli
adeguamenti strutturali e impiantistici imposti da normative
edilizie per la sicurezza sugli edifici esistenti. Di questi fondi
ci sono anche importanti quote statali a cui negli anni la Regione
ha acceduto.
Per quanto riguarda i dati relativi al triennio del bilancio
pluriennale in corso di gestione, con deliberazione della Giunta
regionale n. 1853 del 28 dicembre 2017, sono stati approvati dei
trasferimenti per circa 19 milioni di euro, di cui anche qui
un'importante quota finanziaria dallo Stato per circa il 25
percento. Queste spese sono state sostenute dalla Regione o
dall'Azienda USL.
Va detto invece che nel progetto preliminare generale di
ampliamento e ristrutturazione dell'ospedale Umberto Parini di
Aosta, redatto dal gruppo di progettazione CSPE s.r.l nel 2012, gli
interventi delle fasi 4 e 5 di competenza di COUP relativi alla
ristrutturazione, adeguamento dell'attuale presidio ospedaliero di
viale Ginevra, al fine di ospitare i servizi esterni dei poli
materno infantile e psichiatria che attualmente sono dislocati,
quindi la ristrutturazione dell'attuale ospedale, sono subordinati
alla conclusione dell'intervento di fase 3 di ampliamento
ospedaliero verso est dedicato al nuovo polo.
Quindi, per darle un'idea, la situazione attuale è tra la fase 2
e l'inizio della fase 3, mentre tutta la ristrutturazione
dell'attuale complesso sarebbero le fasi 4 e 5. La società COUP a
oggi non ha sostenuto alcuna spesa di ristrutturazione dell'attuale
presidio ospedaliero di viale Ginevra.
Per quanto riguarda la domanda 2 ("Quali siano gli intendimenti
relativi alla realizzazione dell'ospedale previsto invece in via
Guedoz ? quindi parte nuova ? e all'obiettivo enunciato nel
programma di maggioranza"): la DGR n. 417 dell'aprile 2018 e
l'allegato programma esecutivo annuale del PEA 2018 di COUP
prevedono, con riferimento al corpo di ampliamento verso est ? cioè
zona via Guedoz come la definisce lei ? di subordinare l'avvio e la
revisione progettuale dell'ampliamento ospedaliero principalmente a
tre punti: all'esito di tutte le attività programmate per l'anno
2018, finalizzate a verificare il permanere della fattibilità e
della funzionalità dell'intervento di ampliamento progettato,
quindi con una revisione che in parte è già stata presentata dai
progettisti a seguito delle scoperte archeologiche; alla
ridefinizione della programmazione tecnico-finanziaria dell'intera
opera.
Ricordo che è stata affidata a COUP una ricerca proprio per
capire quali possano essere le forme di cofinanziamento
pubblico/privato o di
project financing
, per valutare delle
cooperazioni in questo ordine di collaborazioni e come reperire la
relativa provvista delle risorse finanziarie, poiché il mutuo
previsto è a scadenza, entrambi questi ultimi aspetti dovrebbero
avere delle risposte entro il mese di ottobre/novembre, come da
incarico dato a COUP ? che sta comunque rispettando i tempi ? una
ricerca attuata mediante un'analisi giuridico, tecnica e
finanziaria concernente le possibili modalità alternative di
finanziamento e di realizzazione dell'opera, propedeutica alla
valutazione da parte della Giunta regionale, delle Commissioni e
del Consiglio delle diverse soluzioni prospettate in relazione alla
convenienza economica e alle tempistiche della fase di
realizzazione dell'intervento.
Quindi l'intendimento è quello di attendere a metà novembre gli
esiti di questi incarichi e di queste valutazioni per poter poi
esprimere, a nostra volta, le valutazioni e condividerle in V
Commissione, in Giunta e in Consiglio.
Presidente -
La parola al consigliere Bertin per la
replica.
Bertin (IC) -
Questa interpellanza possiamo definirla
propedeutica a quello che dovrà seguire, soprattutto sull'aspetto
finanziario. Si sono spesi quasi 60 milioni nel vecchio ospedale di
viale Ginevra in questi ultimi dieci anni, se a questi aggiungiamo
i 14 di progettazione a cui facevo riferimento prima, i problemi di
finanziamento di un nuovo ospedale fatto fuori città sarebbero
stati risolti già così. Anche perché le manutenzioni si sarebbero
ridotte, poiché la realizzazione di un ospedale nuovo fuori città
si sarebbe fatta in tempi molto minori e anche le manutenzioni
obbligatorie interne al vecchio ospedale sarebbero state minori,
quindi con un costo decisamente inferiore. Se avessimo proceduto in
quella direzione, forse a questo punto non avremmo avuto neanche
dei problemi a finanziarlo.
Come diceva anche lei: "l'avevamo detto". Purtroppo la
situazione oggi è questa e a questa ci dobbiamo adeguare.
Francamente piuttosto disastrosa. 60 milioni spesi nel vecchio
ospedale con risultati non sempre brillanti, perché all'interno ci
sono oggettivamente delle problematiche; aggiungiamoci anche che,
da quanto mi dice lei, non si sa se e con che soldi e quando si
potrà realizzare l'ospedale in via Guedoz, ci rendiamo conto della
situazione disastrosa nella quale ci siamo ficcati.
Tutto questo lo pagano i cittadini valdostani non soltanto in
termini economici, ma di servizio. Lascio a voi, e a tutti,
esprimere un giudizio su questa vicenda, tragica, e sulle
responsabilità.
Presidente -
Con questo punto terminiamo i lavori, che
riprenderanno domattina alle ore 9:00.
---
La seduta termina alle ore 20:06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK