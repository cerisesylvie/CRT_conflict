Consiglio Regionale della Valle d'Aosta - Oggetto del Consiglio n. 2256 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2256 del 5 aprile 2023 - Resoconto
OGGETTO N. 2256/XVI - Interpellanza: "Iniziative volte a
favorire la conoscenza da parte dei cittadini dell'attività svolta
dall'Organismo di Composizione delle Crisi di
sovraindebitamento".
Bertin (Presidente) -
Punto n. 28. Illustra il
consigliere Manfrin.
Manfrin (LEGA VDA) -
Quest'iniziativa nasce dalle diverse
istanze che sono state presentate dai cittadini nel tempo, istanze
che soprattutto durante la pandemia e nel suo
post
- e
ovviamente poi aggravate anche dalla questione della crisi
energetica - si sono presentate evidenziando che tanto le famiglie
quanto le imprese hanno cominciato a registrare una situazione
sicuramente critica rispetto agli impegni presi. Quando accadde che
una famiglia superi, collezioni, raccolga... purtroppo si trovi a
dover far fronte agli impegni che sono superiori alle proprie
possibilità economiche: ad esempio, l'apertura di diversi
finanziamenti, oppure ancora cito un caso reale: il fatto che uno
dei due coniugi sia mancato e avesse aperto un finanziamento. In
tal caso il coniuge superstite si trova a doversi accollare quello
che rimane per poter avere anche la casa e poter rimanere a vivere
nella casa in cui stava, però deve anche far fronte ai pagamenti di
questo prestito ma se si trova in una situazione di disoccupazione,
con una piccola reversibilità non riesce chiaramente con quella
piccola reversibilità a farvi fronte, quindi si trova ad avere
delle uscite che sono assolutamente superiori rispetto alle
entrate. Il prodursi di questa situazione crea una condizione che
non è superabile, perché se le mie entrate assommano a 100 e le mie
uscite assommano a 150-200, io nemmeno andando avanti altri cento
anni riuscirò a far fronte a questi debiti.
A questo punto la legge ci dà delle soluzioni: una è l'OCC
(Organismo di Composizione di Crisi), cheè un organismo che
interviene quando si crea appunto un sovraindebitamento. Come viene
classificato questo sovraindebitamento? La legge lo definisce come
una situazione di perdurante squilibrio tra le obbligazioni assunte
e il patrimonio prontamente liquidabile per farvi fronte, che
determina rilevante difficoltà ad adempiere alle proprie
obbligazioni, ovvero la definitiva incapacità di adempierle
regolarmente. In sostanza quindi una situazione nella quale, come
abbiamo già detto, non si riesce a pagare i debiti perché le
entrate sono di molto inferiore rispetto a quelle che dovrebbero
essere le uscite. Che cosa fa l'Organismo di Composizione di Crisi?
È un ente terzo, che è imparziale, indipendente, al quale ciascun
debitore - fra cui i legittimati perché ovviamente per poter
accedere all'OCC bisogna avere un'istruttoria ed essere considerati
idonei - può rivolgersi al fine di far fronte all'esposizione
debitoria con i propri creditori. L'OCC riceve le domande di avvio
del procedimento e valuta il rispetto dei presupposti normativi,
nomina un professionista che viene definito "gestore della crisi",
che, a seguito di un esame della documentazione prodotta, assisterà
il debitore nella ristrutturazione dei debiti e la conseguente
soddisfazione dei crediti. Questo è un po' il meccanismo dell'OCC.
Il procedimento si potrà concludere con un accordo di composizione
della crisi, un piano del consumatore o con la liquidazione del
patrimonio del debitore. Lo stato di sovraindebitamento quindi
consente al debitore, a certe condizioni, di accedere a una delle
tre differenti procedure di composizione della crisi da
sovraindebitamento disciplinate dalla legge n. 3/2012 al fine di
ottenere la ristrutturazione dei propri debiti, ossia liberarsi
degli stessi potendo così ripartire da zero, una sorta di
concordato personale, il collega Aggravi mi supporterà in questa
mia affermazione.
Quello che purtroppo molti non sanno, soprattutto molte famiglie
valdostane che versano in questa condizione, è che quest'organismo
è presente anche in Valle d'Aosta, è accreditato al Ministero della
giustizia ed è sviluppato in collaborazione con lo sportello
Orientamento sociale del Codacons ed è uno strumento rivolto alle
famiglie, piccole imprese e piccole imprese non fallibili, tutto
ciò che prima non aveva la possibilità di uscire dal problema della
crisi, i soggetti che fanno fatica a emergere. L'OCC di riferimento
è quello dove agisce il Tribunale della residenza della persona che
ha necessità. In Valle d'Aosta quindi noi abbiamo la possibilità di
aderire o di indicare appunto le persone che rispettano questi
requisiti ad aderire a questo tipo di composizione, però c'è una
scarsa o proprio assente conoscenza di questo strumento, uno
strumento che sicuramente se permette di poter tornare ad avere
un'agibilità economica e una vita normale alle famiglie, deve
essere promosso, supportato e fatto conoscere per evitare che le
persone che si trovano in queste condizioni non vedano via d'uscita
e possano arrivare a compiere anche gesti estremi, e purtroppo la
cronaca ne è assolutamente piena. La possibilità che dà l'OCC
quindi è quella di fornire una via d'uscita e soprattutto dire che
anche quando le uscite sono di molto superiori alle entrate in una
famiglia, la situazione non è compromessa e che da questa
situazione si può uscire, quindi con quest'interpellanza chiediamo
all'Assessore se sia a conoscenza dei servizi forniti da questo
organismo di composizione della crisi da sovraindebitamento e se
sia intenzione, da parte appunto del suo Governo, favorire la
conoscenza del suddetto organismo per risolvere la crisi da
sovraindebitamento dei cittadini che ne avessero necessità.
Presidente -
Risponde l'assessore Bertschy.
Bertschy (AV-VdA Unie) -
Senza dare dei giudizi, perché
tutte le iniziative sono più che valide, ma alcune iniziative lo
sono più di altre, questa è sicuramente un'iniziativa che va in
questa direzione, perché è parte del momento che le persone e le
imprese stanno vivendo, siamo in una situazione socio-economica
particolare dove alcuni stanno andando sempre meglio e alcuni,
purtroppo, stanno andando sempre peggio, quindi provare a
confrontarsi su come poter, da un lato, sostenere chi crea sviluppo
e ha possibilità di far crescere le proprie imprese e, dall'altro,
invece non abbandonare chi vive momenti di difficoltà è
assolutamente il lavoro che qui dobbiamo fare, al di là dei
ruoli.Io credo che la risposta riguardi più Assessorati perché oggi
rispondo per la persona/impresa ma evidentemente stiamo parlando di
un organismo che può dare risposte non solamente a chi si trova
nella condizione di lavoratore autonomo, imprenditore in
difficoltà, ma in generale a chi vive una situazione di difficoltà
di reddito.
La prima domanda è se sono a conoscenza, ero a conoscenza ma
devo dire che l'iniziativa mi ha permesso di approfondire un po'
meglio l'argomento. Mi sono un po' documentato, ci siamo
documentati come ufficio, anch'io ho ritrovato tutte le cose che ha
presentato nella sua interpellanza, le motivazioni e anche
l'organizzazione che c'è in Valle d'Aosta, anche alcuni documenti
stampa che sono emersi e credo che, per andare alla seconda
domanda, sia necessario - e lo faremo sicuramente come Giunta ma lo
possiamo fare anche in collaborazione - favorire la conoscenza di
quest'istituto, quindi con della comunicazione, allargare la
conoscenza di quest'organismo a
La Chambre
, che sicuramente
lo conosce, ma è bene che sia parte di un progetto di comunicazione
essendo il riferimento delle imprese, e l'unico lavoro che dovremo
cercare di fare - perché io immagino che chi si trova in queste
condizioni non è che abbia proprio così tanta voglia di
sbandierarlo e dirlo ai quattro venti - è di trovare il modo di
fare tutto questo in una maniera molto dignitosa, di modo che si
possa favorire le vere finalità per le quali ci si propone di agire
politicamente e con l'organizzazione che c'è sul territorio, così
da aiutare le persone nella maniera più efficace possibile.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua risposta.
Ovviamente non posso che essere lieto del recepimento rispetto
all'iniziativa e alla finalità della stessa. Sono assolutamente
felice che si condivida la necessità di far conoscere l'OCC e
condivido, la risposta riguarda più Assessorati, guardavo
ovviamente lei, guardo l'Assessorato delle politiche sociali, che
evidentemente si occupa più di famiglie, guardo lei che si occupa
più della parte economica e imprenditoriale, ma ci sono diverse
realtà che sono interessate e, come giustamente ha anche detto,
dichiararsi in queste situazioni è molto complicato.Poter dare
quindi pubblicamente, e magari anche ciclicamente, un riferimento
al quale rivolgersi, magari anche esplicitando indicativamente i
parametri in virtù dei quali si può rientrare all'interno di questa
composizione, credo sia un servizio che possiamo dare alla nostra
Regione e anche valutare quelli che poi saranno i numeri, perché
questo sarà sicuramente interessante, abbiamo fatto diverse
statistiche rispetto a quelle che sono state, per esempio, misure
di aiuto, aiuto alle imprese e aiuto alle famiglie, anche
verificare, e magari già i dati che in teoria potrebbero essere in
possesso dell'OCC, capire qual è stato il lavoro dell'OCC fino a
questo momento, qual è stata l'efficacia delle azioni intraprese,
quante persone si sono rivolte all'OCC per comprendere anche e
avere dei dati rispetto alle situazioni di crisi e anche le
potenziali soluzioni sicuramente sarà importante.
Io quindi la sollecito da questo punto di vista, magari potremo
fare il punto anche in Commissione per avere i primi dati per
comprendere il lavoro, l'efficacia e poi successivamente vedremo
anche a seguito delle campagne di comunicazione, che, come mi è
parso di capire, verranno organizzate... per vedere se la
conoscenza di quest'organismo verrà diffusa, se vi sarà un numero
maggiore - mi auguro ovviamente di no - ma perlomeno amplieremo la
conoscenza, la conoscibilità di questo strumento e potremo così
aiutare le famiglie e le imprese a dire che c'è una soluzione alle
situazioni anche più disperate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK