Consiglio Regionale della Valle d'Aosta - Oggetto del Consiglio n. 1676 del 28 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1676 del 28 novembre 2000 - Resoconto
OGGETTO N. 1676/XI Legge finanziaria e legge di bilancio
2001. (Inizio della discussione generale)
Président
Je rappelle au Conseil que nous sommes en train
de procéder à l’examen conjoint des points n° 24 et
n° 25 à l’ordre du jour.
La discussion générale est ouverte.
La parole au Conseiller Beneforti.
Beneforti (PVA-cU)
Devo dire che è proprio vero che il
bilancio di previsione del 2001 è, come lo è stato nel 2000, la
fotografia, la dimostrazione di come è stata amministrata la
Regione da questa maggioranza. Nessuno ignora i due aspetti che
possono aver condizionato il bilancio: la chiusura del Traforo del
Monte Bianco, che riaprirà auspicabilmente a fine 2001, e
l’evento alluvionale di metà ottobre che impone
delle priorità, fra cui quelle di favorire i lavori di ripristino
onde superare le emergenze, di sostenere e aiutare la ripresa delle
attività produttive ed economiche che sono state così duramente
colpite, di assicurare i programmi di prevenzione e autodifesa per
rendere la Valle d’Aosta sempre più sicura e
vivibile, di cogliere l’occasione per creare una
cultura del territorio nella nostra regione che oggi non è così
capillare.
Ma a parte questo bilancio, che può rappresentare uno degli
strumenti per affrontare le calamità che ci sono cadute addosso,
altre sono le fonti di entrata di cui abbiamo avuto conferma dallo
Stato e dall'Unione europea. Non si può dire che non ci vengono in
aiuto anche se non totalmente, almeno per adesso, ma il bilancio è
un atto politico ed è l’occasione per fare una
riflessione sull’azione politica svolta, sugli
impegni presi e non rispettati, sul programma di legislatura che vi
siete dati come maggioranza, sulle cose realizzate o non
realizzate, sulle alleanze presenti e future che compongono la
maggioranza da ora in avanti, nonché sulla reale incidenza che alla
fine avranno sulle risorse valdostane la tragedia del Monte Bianco
e dell’alluvione.
Dico questo perché non sarebbe leale continuare ad accreditare
nell'opinione pubblica cause che non sono del tutto responsabili
del disavanzo di bilancio annuale che in questi anni si sta
evidenziando e che si evidenzierà sempre di più per non negare
nulla a chi chiede, a chi considera ancora oggi la Regione una
mucca da mungere.
Mi auguro, lo dico con grande franchezza, che la Valle
d’Aosta non diventi il Belice dove le conseguenze
del terremoto durano da decine di anni nonostante i cospicui
interventi dello Stato.
Fatte queste premesse, alla luce di quanto affermato dal
Presidente della Giunta in II Commissione e agli organi di
informazione e da quanto è stato relazionato in questa sede
dall’Assessore, non si può non riflettere sulla
nostra situazione di bilancio, non si può non vedere che il buco di
bilancio era previsto già prima dell'alluvione anche se questa lo
ha aggravato.
A parte la spesa dell’ENEL, che merita un
discorso a parte, stiamo andando verso un deficit di bilancio di
troppi miliardi, se non cambiamo rotta. Di fronte a questa
situazione credo che sia giunto il momento per una riconsiderazione
a 360° della nostra spesa alla luce delle entrate certe che si
possono realizzare.
Non si può andare avanti a chiudere un buco aprendone un altro;
nella Comunità valdostana non tutti sanno come stanno le cose. Noi
non siamo più la Regione ricca che tutti pensano che siamo dove
tutto è possibile. In questa regione, proprio perché tutto è stato
possibile, andiamo verso un disavanzo di centinaia e centinaia di
miliardi all’anno e verrà il giorno in cui i
cittadini dovranno versare un ulteriore obolo alla Regione rispetto
alle tasse che già pagano.
Certo, una riconsiderazione del nostro bilancio è necessaria, la
denuncia di certe spese superflue tese a ridurre privilegi e la
diminuzione delle altre spese secondo l’importanza
che rivestono, a stabilire le proprietà da affrontare ed
economizzare anche nei settori più importanti e necessari, a
rivedere il programma di legislatura che come maggioranza vi siete
dati e che difendete sempre, con grande enfasi, come se fosse il
Vangelo.
Voi della maggioranza, se non fate una riflessione sul vostro
modo di essere, di governare, di usare le risorse dei Valdostani,
non lasciate una buona eredità a coloro che subentreranno al
Governo nel 2003 perché si troveranno con un'ipoteca sulle risorse
da spendere e quindi con un bilancio blindato per diversi anni.
Io capisco, come del resto tutti, che tornare indietro è
difficile, ma non potete guardare solo al vostro tornaconto
politico; gli interessi della Valle d’Aosta valgono
molto di più di tutta la vostra maggioranza, Presidente, di oggi e
di domani.
Nel rispondermi confermerete quanto avete già detto: che avete
provveduto e che già per il 2001 vi siete posti il problema, che
avete riqualificato la spesa, che avete visto le priorità da
affrontare, che avete mantenuto i capitoli di bilancio
indispensabili, che avete mantenuto per gli enti locali quanto era
previsto dalle leggi che li riguardano, che avete mantenuto le
leggi di settore e quanto occorre per la scuola, il sociale, la
sanità, gli investimenti.
Ma come li avete mantenuti? Con quali obiettivi e programmi?
Certamente con ciò che già esiste ed era previsto e io dico che
questo non basta, non è sufficiente. Altre sono le scelte da porsi
e le ipoteche da mettere per il settore più importante.
Spesso e volentieri si sente riecheggiare fra queste mura che
non solo per la tragedia del Monte Bianco e per la recente
alluvione le spese aumentano, ma c’è anche il
problema della sanità, dove si afferma che la spesa è aumentata
perché altri decidono per noi e che pertanto la Regione deve essere
presente ai tavoli dove si decide.
L’Assessore alla sanità ha ragione di voler
essere presente, ma nello stesso tempo dovrebbe essere presente
anche all’USL, dove si decidono non le spese a
carattere nazionale, ma le spese a carattere regionale, dove per
fare un bilancio di previsione per il 2001 ne occorrono addirittura
due: uno a agosto e uno a ottobre.
Ma di questo, come delle spese, parlerò più avanti.
Ho voluto fare questo accenno per dimostrare che dobbiamo stare
con i piedi in terra, che dobbiamo fare una riflessione e renderci
conto che non si può dare tutto a tutti, che non si possono
giustificare e coprire i peccati che vengono commessi né nella
sanità né altrove.
Oggi sulla terra c’è solo Berlusconi che può fare
certi miracoli e dare di più a tutti, solo lui è unto dal Signore.
Lei, Presidente Viérin, mi dispiace ma non lo è, pertanto deve fare
i conti con la realtà e la realtà si affronta con gli strumenti
necessari, con il bilancio e con toni anche meno trionfalistici di
quelli usati dall’Assessore Agnesod ieri
nell’illustrazione della sua relazione.
La realtà si deve affrontare con la partecipazione di quanti
possono dare un contributo alla gestione del potere: enti,
associazioni, volontariato, forze sociali e sindacali, a quanti sta
a cuore il futuro della Valle d’Aosta.
La realtà si affronta con la realizzazione del patto per lo
sviluppo, da tempo in cantiere e mai definito, tant'è vero che non
sono state previste a bilancio le risorse specifiche per farlo
decollare; con l’attuazione definitiva del piano
triennale di politica del lavoro 1999-2001, da cui si evidenzierà
lo sviluppo che si è realizzato e che si potrà realizzare nei
prossimi anni.
Solo con l’eliminazione, o quanto meno la
riduzione, dell’assistenzialismo si può far assumere
alla Regione un ruolo diverso rispetto al passato e dare sviluppo
all’imprenditoria locale in modo da realizzare
un'occupazione che sia sempre meno assistita.
Solo così, come ho sempre affermato, si crea sviluppo e
ricchezza, si aumenta il PIL, si dà lavoro alla nostra gente, si
rendono i Valdostani padroni a casa loro, cosa che in molti settori
non sono più.
La realtà si affronta con il potenziamento dei trasporti, perché
solo con un trasporto efficiente si favorisce lo sviluppo
socio-economico della Regione: è in tal senso che abbiamo posto il
dito sul ripristino e potenziamento della tratta ferroviaria
Chivasso-Aosta, dell’autostrada Aosta-Torino, del
Traforo del Monte Bianco, delle strade comunali ancora
interrotte.
Presidente, non perdiamo tempo e denaro dietro la linea
Aosta-Martigny, quando è pura utopia realizzarla in tempi brevi
vista la posizione del Governo svizzero.
Certamente agli strumenti che ho indicato occorre legare i
settori economici e sociali e quindi le risorse necessarie, ma
occorre dare agli strumenti e alle risorse
l’importanza che rivestono e avere anche il coraggio
di tagliare quando c’è da tagliare.
Ho l'impressione che non sussista la volontà di porre in essere
la riconsiderazione del bilancio regionale che ritengo oggi
necessaria per far fronte alla situazione che ci sta di fronte, ma
che vi sta di fronte, Presidente, per uscire
dall'assistenzialismo.
La nostra economia non può reggersi solo sul capitale pubblico e
anche il PIL se aumenta, aumenta per gli investimenti del capitale
pubblico. I Paesi del socialismo reale hanno fallito con queste
politiche e prima o poi ci si cade anche come Regione Valle
d’Aosta.
Sono convinto che vi siate resi conto che così non potete andare
avanti, ma che ancora non volete ammetterlo, non volete chiudere la
borsa neppure per spese superflue, non volete ridurre il numero dei
beneficiari per non creare malcontento, non volete rimettere sul
piano elettorale. Significativi in tal senso sono i tre riassetti e
aggiornamenti di bilancio di cui il Consiglio è stato chiamato a
prendere atto nel corso dell’anno. Certo, è normale
che ciò avvenga, non c’è da scandalizzarsi e io non
mi scandalizzo affatto, ma proprio gli spostamenti da un capitolo
all’altro dimostrano l’attenzione che
vi siete posti nella ricerca di non scontentare proprio
nessuno.
Le operazioni di contenimento che fate, volete che siano
indolori, che passino quasi inosservate, attenti però a non andare
a colpire fasce di cittadini che hanno maggiore bisogno come gli
invalidi civili, gli anziani e altre categorie più umili. Quando
parlo di invalidi civili forse l’Assessore alla
sanità mi comprende di più. Non sarebbe giusto né umano togliere a
chi non può reagire.
A questo punto, riprendendo il discorso degli strumenti
necessari allo sviluppo della Regione, non si possono non fare
alcune riflessioni, una in particolare che ho già detto in molte
occasioni e che ripeto: fino a qualche tempo fa la nostra Regione
era considerata fra le migliori sul piano economico-finanziario,
dal punto di vista dell’attività svolta in campo
sociale e dell’etica morale; oggi non lo è più, e
questo perché oggi rispetto al passato consideriamo
l’autonomia conquistata nel 1945-1948 non un bene da
difendere e tutelare, ma un mezzo per fare ciò che vogliamo e
precisamente ciò che voi della maggioranza volete.
Assessore Agnesod, ho seguito attentamente la sua relazione;
devo dirle che, oltre a non accogliere il suo trionfalismo, che ho
già ricordato, non la posso condividere in molti dei suoi
contenuti.
Voglio bene alla Valle d’Aosta per cui mi auguro
che le risorse disponibili previste, che con i mutui raggiungono
3.044 miliardi, entrino tutte nelle casse della Regione, in
particolare però ho dei dubbi per quanto riguarda le risorse
previste per la casa da gioco, di cui parleremo quando affronteremo
il bilancio della casa da gioco a fine anno.
Per quanto riguarda gli investimenti per far fronte ai danni
dell’alluvione, non ho molto da dire. In questo
momento ciò che serve deve essere messo a disposizione per
ricostruire case, ponti e strade, per rimediare ai danni per
potenziare la Protezione civile e il Corpo forestale, per la difesa
del territorio e del suolo, per mettere le autonomie locali nelle
condizioni di svolgere il ruolo che gli compete per
l’assetto idrogeologico e la difesa
dell’ambiente, per rendere la Valle
d’Aosta più sicura e vivibile, per prevenire per
quanto possibile certe calamità perché prevenire costa meno che
riparare dopo i danni.
Per quanto riguarda la spesa corrente, nella relazione si
evidenziano le spese che altrove sono sostenute dallo Stato, mentre
in Valle ricadono totalmente sul bilancio regionale. È vero,
Assessore, ma perché ricadono sul bilancio regionale?
Ditelo che è stata una scelta nostra, che è stata una scelta
della Valle d’Aosta! E dite anche a quanto ammontano
le entrate dello Stato, oltre i 9/10, ma diciamole queste cose!
Quando si parla di sanità, e si pretende
l’autonomia, perché non dite che 61 miliardi per la
ristrutturazione dell’Ospedale regionale verranno
dal Ministero della sanità? E che altri potranno venire per
completare l’opera, perché non bastano 61
miliardi!
Perché non dite, dato che si parla sempre di sanità, come è
stato presentato il bilancio di previsione dell’USL
per il 2000? Ve lo dico io come è stato presentato: sulla base del
consuntivo del 1999 che chiuse con una perdita di esercizio di 33
miliardi. Il 9 agosto, con delibera n. 1.763, l’USL
approva il primo bilancio e la Giunta regionale lo ratifica; il 24
ottobre 2000 con delibera n. 2.195 l’USL lo revoca e
presenta il secondo bilancio che è, così dice il Direttore generale
dell’USL,
"più aderente alla spesa da sostenere
in modo da renderlo credibile".
La Giunta lo riapprova con
delibera n. 3.827 del 13 novembre 2000 e se l’USL a
dicembre 2000 riadattasse il bilancio di previsione per renderlo
ancora più credibile, la Giunta lo riapproverebbe per la terza
volta.
Il Collegio dei revisori dell’USL nel verbale del
24 ottobre ha scritto:
"? scarsa attendibilità viene attribuita
a un documento preventivo redatto nel mese di ottobre con un
meccanismo costruito ora per allora?"
, quindi dice il collegio
che si è costruito dopo quello che si doveva fare prima e allora
come si può gestire un’amministrazione come quella
dell’USL, la politica sanitaria in Valle senza
conoscere l’entità precisa del bilancio, le voci di
bilancio su cui si può spendere?
L’Assessore Agnesod ha affermato che per far
crescere in modo omogeneo il "sistema Valle d’Aosta"
è necessario investire nella sanità, nella scuola, nella
formazione, sicurezza e promozione sociale e che nello specifico è
indicativo l’aumento di circa 30 miliardi
nell’assegnazione della quota indistinta
all’USL per far fronte alle spese del personale e
per il buon funzionamento della struttura.
Certo, siamo d’accordo, sono due anni e mezzo che
lo predichiamo da questo pulpito e lo confermiamo oggi che bisogna
creare un "sistema Valle d’Aosta" anche nella sanità
ma, quando si parla di buon funzionamento della struttura, occorre
verificare se ciò avviene. Lo ha verificato, Assessore Agnesod?
Penso di no.
Ho visto la delibera di questi giorni con la quale
l’USL paga al Day hospital un affitto di 980 milioni
per un anno per una sala operatoria, mentre restano chiuse quelle
di viale Ginevra e i posti letto all’Ospedale
regionale. Questa è la verità?
(interruzione dell’Assessore Vicquéry, fuori
microfono)
? Vicquéry, non le dica queste cose! C’è la
delibera: si pagano 980 milioni per una sala operatoria al Day
hospital, mentre si tengono chiuse quelle di viale Ginevra, così
come si tengono chiusi i posti letto! Ha verificato, Assessore,
quanto costano le convenzioni e le consulenze che vengono
stipulate? Non vado oltre, ma verifichi come vengono spesi i soldi
destinati al "sistema Valle d’Aosta".
Nella relazione al bilancio, Assessore Agnesod, lei si sofferma
su altri settori per dimostrare gli investimenti previsti. Uno di
questi è il settore turistico per il quale da più di un anno siamo
in attesa della legge quadro, che non abbiamo ancora ricevuto, e
che periodicamente viene ripromessa, ma che non ha ancora visto la
luce. Come facciamo a dare sviluppo al turismo se non diamo gli
strumenti per farlo?
Cita gli investimenti nel settore dei trasporti su gomma e su
rotaia, nel settore industriale, nel comparto agricolo, nel settore
zootecnico, nel settore degli impianti di risalita e chi non può
essere d’accordo su questi investimenti dato che
sono alla base dello sviluppo del nostro sistema economico e
sociale? Ma anche in questi settori occorre far presente che non
tutto è dovuto e tanto meno può essere assistito e garantito. Il
rischio non può essere tutto a carico della Regione come sta
avvenendo.
Cari colleghi, nell’avviarmi a concludere, non
posso non rilevare che questo bilancio, a prescindere
dall’operazione ENEL, di cui parleremo quando il
mutuo verrà speso e a prescindere dagli interventi necessari a far
fronte al dopo alluvione, ricalca quello degli anni passati.
Anche se oggi siamo giunti a prevedere 260 miliardi di mutuo per
pareggiare il deficit di bilancio, vuol dire che siamo andati
peggiorando rispetto al passato. Non metto in dubbio che non sia
stato preparato con attenzione, con il bilancino del farmacista di
un tempo visto che a tutti è stata garantita la sua parte e non è
stato scontentato nessuno, ma non sono state fatte quelle scelte di
fondo che erano necessarie per cui è un bilancio, questo, che non
guarda al futuro.
Questo bilancio non è lo strumento per garantire solidità
economica e finanziaria alla nostra tradizione di autogoverno e di
libertà e tanto meno ci apre le porte verso
l’Europa. L’immagine che stiamo dando
della Valle d’Aosta non è certamente quella che
tutti vogliamo, non è quella reale, quella di una Regione capace di
difendere e di dimostrare la capacità della propria autonomia.
La Comunità valdostana può anche accettare quel ritocco fiscale
di cui vi vantate di non aver richiesto preferendo i mutui. Tutto
sta a chiamarla a partecipare alle scelte che la riguardano come il
lavoro, la sanità, il sociale, i servizi per i cittadini, la
scuola.
Un giorno sarete costretti a farlo, sarete costretti a spiegare
la situazione debitoria della Regione; speriamo che quel giorno non
sia troppo tardi.
Président
La parole au Conseiller Nicco.
Nicco (GV-DS-PSE)
È un bilancio quello del 2000 in cui
certo non mancano aspetti complessi, problematici, anche di grande
rilievo, e su tutti certamente l’entità di mutui e
prestiti per un ammontare complessivo di 1.087 miliardi. Un'ipoteca
seria sugli anni a venire, un'ipoteca d'altronde inevitabile per la
realizzazione di quegli obiettivi che il Consiglio ha fissato in
merito all’operazione ENEL.
Un bilancio di previsione e una legge finanziaria
caratterizzati, così non poteva non essere, dagli interventi
relativi agli eventi alluvionali dell’ottobre
scorso.
Interventi certo significativi sia per il 2001, sia per i due
anni successivi e comunque forse ancora inadeguati a fronte delle
stime sui danni subiti dall’assieme del territorio
regionale nei diversi settori, stime ricordate ancora ieri dal
Presidente della Giunta e anche per quel che concerne la messa in
sicurezza del territorio, oggi difficile da quantificare in termini
finanziari, ma quanto mai necessaria come dimostra ulteriormente la
frana che domenica ha interrotto con le note conseguenze i
collegamenti stradali nella valle di Champorcher.
Una frana che ci dice anche quanto sia urgente
quell’opera, mi rivolgo soprattutto
all’Assessore Vallet, di monitoraggio fatta comune
per comune, a cui mi riferivo nel corso della seduta consiliare del
3 novembre scorso.
Proprio in quella seduta l’Assessore Vallet,
nella sua relazione introduttiva, disse che si abbozzava un'analisi
che non poteva certo esaurirsi con quella seduta del Consiglio
regionale ed indicò allora la necessità di predisporre in accordo
con le comunità locali - cito -:
"? un programma di
ricostruzione articolato per priorità di intervento?"
.
Ecco non vedo nella legge finanziaria, se ho letto bene, un
riferimento specifico a questo tipo di strumento; mi auguro che sia
comunque questa la direzione in cui si intende operare, ovvero che,
conclusa la fase dell’emergenza e degli interventi
di ripristino urgenti, si proceda ad un'organica e complessiva
definizione delle azioni generali e specifiche, bacino per bacino,
che si intendono intraprendere da tradurre in quel "piano di
ricostruzione intelligente e messa in sicurezza del territorio" a
cui già si era accennato in questo Consiglio, piano che possa
essere analizzato e discusso dal Consiglio.
Discutiamo ed approviamo programmi regionali triennali,
programmi operativi annuali di previsione dei lavori pubblici; a
maggior ragione ritengo che sia diritto-dovere di questo Consiglio
analizzare, discutere ed approvare un piano che concerne la
ricostruzione post-alluvione e la messa in sicurezza del
territorio.
La discussione sul bilancio è anche sempre la sede per un
confronto sulle politiche settoriali e in merito vorrei soffermarmi
ancora una volta sulla questione ferroviaria: stato e prospettive;
che è certo una delle questioni importanti oggi sul tappeto per
dare alla Valle d’Aosta una moderna rete
infrastrutturale, che è fondamento dello sviluppo.
Stato e prospettive della questione ferroviaria, ovvero
collegamenti internazionali e Chivasso-Aosta, intreccio o non
intreccio fra i due piani: temi che oggi non hanno forse
un'immediata e significativa ricaduta sul bilancio, ma che non
potranno non averne in futuro ed anche in modo rilevante ed è
proprio perciò che mi pare opportuno riproporre alcune riflessioni
in materia.
Intanto è del tutto evidente che sui collegamenti internazionali
si sta giocando una partita decisiva a livello europeo e la si sta
giocando questa partita proprio in questi mesi. Le vicende della
Torino-Lione e della Transpadana (la Conferenza dei servizi della
tratta Torino-Milano si è chiusa da poco a maggioranza dopo ben sei
anni di lavoro) sono un chiaro esempio di questo momento decisivo
per decidere quale sarà il corridoio europeo del 2020 o 2030, per
decidere se scorrerà a nord o a sud delle Alpi, un corridoio
fondamentale che si apre sui mercati dell’Est, sulla
direttrice Budapest-Kiev, ricordava recentemente il Presidente
nazionale di Federtrasporto, e lì sono i mercati del futuro,
corridoio attorno al quale si articolerà lo sviluppo.
Aree forti ed aree marginali si ridisegneranno nello stare o
meno attorno a questo grande asse: regioni del nord della Francia,
Germania, Austria su un versante; regioni del sud della Francia,
Piemonte, Lombardia, Veneto dall’altra.
Interessi in gioco enormi dunque e risorse necessarie
nell’ordine di cifre astronomiche: 11 miliardi di
Euro per la Torino-Lione di cui 5 miliardi per il solo tunnel di
base di 54 chilometri. In questo contesto credo vadano lette anche
le difficoltà, le lungaggini che incontra oggi il progetto della
Torino-Lione.
Il 20° vertice italo/francese di Torino del prossimo gennaio
dovrebbe dare in merito delle risposte definitive. Un contesto in
cui la Svizzera, dal canto suo, ha già definito delle precise linee
operative, e mi dispiace che non ci sia l’Assessore
ai trasporti perché il discorso è riferito in particolare alle
politiche del suo Assessorato. Svizzera che, con il noto programma
sottoposto dal Conseil fédéral al Parlamento il 26 giugno 1999, ha
indicato le infrastrutture da realizzare entro il 2017, in
particolare i Tunnel del San Gottardo e del Monte Ceneri sulla
direttrice Zurigo-Milano, il Tunnel del L?tschberg sulla direttrice
del Sempione. Contesto in cui, più ad est, si colloca la direttrice
del Brennero sull’asse Berlino-Monaco-Verona.
Questo in estrema sintesi è il quadro in cui si inserisce e con
cui si deve necessariamente confrontare la direttrice
Santhià-Aosta-Martigny, una direttrice che si basa certo su due
elementi di fondo di tutta evidenza più volte richiamati in questo
Consiglio: da un lato la necessità di inserire organicamente la
Valle d’Aosta nel contesto europeo, inserimento
sulla cui importanza strategica è superfluo dilungarsi e per il
quale la rete infrastrutturale dei trasporti è certo veicolo
decisivo, dall’altra l’urgenza di
trasferire quote significative di traffico merci dalla gomma alla
rotaia, questione che si lega direttamente al futuro del traffico
attraverso il Tunnel del Monte Bianco.
Il progressivo incremento del volume degli scambi, a cui non
corrisponde un adeguato sviluppo della rete infrastrutturale, porta
inevitabilmente alla congestione fino alla paralisi in alcuni nodi
fondamentali; basta pensare che la velocità media attuale del
trasporto merci in un’area strategica come la
Lombardia è di 23 chilometri/orari.
I dati contenuti in merito nel piano generale dei trasporti non
lasciano dubbi; la domanda nazionale di trasporto merci in scenario
tendenziale indica un incremento dagli 835 milioni di tonnellate
del 1998, di cui l’89,5 percento su strada, ai 965
di uno scenario cosiddetto "basso" per salire fino ai 1.097 milioni
di tonnellate di uno scenario "alto".
Ora è chiaro che il riequilibrio modale, per non essere
velleitario o peggio semplicemente propagandistico, implica la
realizzazione di infrastrutture ferroviarie alternative e la
Santhià-Aosta-Martigny potrebbe essere uno di quei grandi assi
transalpini a cui fa riferimento, tra l’altro, anche
il protocollo trasporti di attuazione della Convenzione delle
Alpi.
Su questa direttrice tuttavia, come è ampiamente noto ed è stato
più volte ricordato, vi sono stati alcuni recenti pronunciamenti
negativi, in particolare quello del Conseil fédéral svizzero che il
30 agosto, in risposta ad un'interrogazione, riferendosi al
programma del 26 giugno 1996, ha affermato:
"Nous ne connaissons
aucun fait qui justifierait la reprise des travaux de planification
pour un nouveau tunnel ferroviaire de base entre Martigny et
Aoste",
e quello di poco successivo, anche questo più volte
ricordato, della Signora Loyola de Palacio, Commissario europeo per
i trasporti, in risposta alla nota interrogazione dell'Onorevole
Caveri.
Tuttavia io non credo che ciò debba impedire alla Valle
d’Aosta di proseguire nelle sue iniziative, atteso
anche il quadro generale a cui ho fatto prima riferimento che non
pare definitivamente stabilizzato, ma nella consapevolezza che
quello è il livello di confronto, ovvero che se si parla di nuovi
collegamenti internazionali, si parla necessariamente di reti ad
alta velocità o ad alta capacità e che le risorse necessarie
possono essere reperite se quello è il livello, con i suoi ritorni
in termini economici.
O almeno questa era, fino a qualche tempo fa, una convinzione
largamente diffusa, dal che ne conseguiva che la
Santhià-Aosta-Martigny era una questione e la Chivasso-Aosta
un’altra e differente questione,
tant’è vero che il progetto di fattibilità redatto
nel 1988 dall’Istituto per lo studio dei trasporti
nell’integrazione economica prevede per la tratta
Fénis-Quincinetto ben 7 differenti tracciati in nessuno dei quali
vi sono significativi tratti in comune con la linea attuale.
Oggi mi pare che stia in merito emergendo un diverso
orientamento.
Nella risoluzione recentemente approvata dal Consiglio si fa
espresso riferimento all’obiettivo di rendere gli
interventi operati sulla linea ferroviaria compatibili in un
prossimo futuro nel più ampio progetto della trasversale
ferroviaria alpina Santhià-Aosta-Martigny e altrove si parla di
individuare ipotesi di miglioramento e ammodernamento del tracciato
compatibili con lo sviluppo della nuova direttrice alpina.
Vi è poi chi sollecita la realizzazione non più di una
trasversale ferroviaria alpina dalla pianura padana al vallese,
così come recitava il progetto dell’ISTIE, ma invece
di un "traforo ferroviario fra Aosta e Martigny" e vi è chi parla
di interventi sulla rete attuale che possano costituire "dei
tasselli in vista dell'Aosta-Martigny".
Credo che si tratti di chiarire il senso di questi termini:
interventi compatibili, cosa significa? A me pare questo un punto
nodale su cui occorra approfondire il confronto.
Per le considerazioni che ho fatto prima, per quello che è il
quadro generale della rete ferroviaria europea e per quel che è
delle risorse necessarie, mi pare che le due questioni, trasversale
alpina e Chivasso-Aosta, rimangano su piani distinti e che se mai
vi sarà una nuova trasversale alpina attraverso la Valle
d’Aosta, ciò che è altamente auspicabile, ebbene
questa difficilmente correrà sui binari della Chivasso-Aosta.
Ma può essere questa una valutazione errata legata a vecchi
schemi di riflessione e di ragionamento.
Ora, il 18-19 gennaio 2001 si svolgerà a Saint-Vincent quel
congresso internazionale che il "Corriere della Valle" ha definito:
"pietra di fondazione della ferrovia del Gran San Bernardo"
.
Credo che possa e debba essere quella l’occasione
per affrontare questo tema. Non si tratta, come hanno chiesto i
colleghi del gruppo Per la Valle d’Aosta con
l’Ulivo con la mozione da loro presentata
nell’ultima seduta consiliare, di sospendere
l’organizzazione di quel convegno, ma a mio parere
di far diventare quel convegno un momento in cui si affronta la
questione ferroviaria nel suo assieme e si forniscono indicazioni
chiare sul piano tecnico sulle relazioni, sulle compatibilità, per
riprendere il termine della risoluzione consiliare, fra trasversale
alpina e linea attuale Chivasso-Aosta.
Si discuta quindi certo delle grandi prospettive, ovvero di quel
collegamento con la Svizzera di cui si parla da 150 anni, da quando
nell’ottobre 1852 il Conseil d’Etat
del Valais propose un tunnel ferroviario sotto il Menouve, ma anche
nello stesso tempo di quella che è la prosaica realtà attuale,
ovvero la disastrata linea Chivasso-Aosta, perché sarebbe
singolare, anomalo ed anche un po' beffardo per gli utenti un
convegno che nella situazione attuale di interruzione della
Chivasso/Aosta si limitasse a una riflessione sulle prospettive di
lungo periodo.
Tra l’altro nel decreto cosiddetto "Soverato" è
stato inserito, su proposta del gruppo di Forza Italia (senatore
Pianetta), quell’articolo 4ter più volte evocato
recentemente che recepisce e precisa il punto 3 della citata
risoluzione del nostro Consiglio impegnando il Ministero dei
trasporti d’intesa con le Ferrovie dello Stato
"a
predisporre uno studio preliminare di comparazione fra i costi e i
tempi necessari al ripristino del collegamento ferroviario
Aosta-Chivasso nel tracciato in essere alla data delle calamità
idrogeologiche dell’ottobre 2000 e quelli
conseguenti all’ammodernamento della linea con
rettificazione del tracciato ed elettrificazione e raddoppio del
sistema"
.
C’è scritto nell’articolo 4ter che
tutto ciò deve essere fatto entro 30 giorni dalla data di entrata
in vigore della legge di conversione del decreto, che dovrebbe
essere il 12 dicembre, e quindi per il 18 gennaio questo studio
dovrebbe essere pronto.
Quale migliore occasione allora del convegno internazionale di
Saint-Vincent per presentarlo, per verificare lì, sulla base
concreta di quello studio preliminare, le compatibilità fra
trasversale alpina e Chivasso-Aosta e dimostrare così agli scettici
come me che in 30 giorni si può realizzare uno studio di quel tipo,
uno studio serio bene inteso e che quindi non è vero che le
Ferrovie sono un carrozzone burocratico ed elefantiaco, ma sono
invece una moderna ed efficiente società per azioni in grado di
produrre uno studio di quel livello in 30 giorni.
A me pare che essenziale sia oggi intanto il rapido ripristino
della linea esistente. Faceva giustamente notare recentemente una
lettera pubblicata da "La Stampa" che l’intera
ferrovia fra Ivrea e Aosta è stata realizzata con badili e carriole
in poco più di 4 anni. Allora, come è possibile che con i mezzi e
le risorse che abbiamo oggi, i tempi di ripristino, e di ripristino
provvisorio si parla fra l’altro, siano quelli
indicati da Ferrovie S.p.A.?
Tempi che peraltro, e ne prendiamo atto con soddisfazione, pare
che si stiano riducendo, almeno dalle dichiarazioni, se è vero che,
singolarmente, la stessa fonte delle Ferrovie S.p.A., una fonte
tecnica, il 27 ottobre in un incontro con le organizzazioni
sindacali ad Aosta asseriva che il primo treno avrebbe raggiunto
Aosta da Chivasso non prima del luglio 2002 e che la stessa fonte
venerdì scorso, 24 novembre, nell’assemblea pubblica
svoltasi ad Ivrea e già ricordata ha invece indicato nel dicembre
2001 la data entro la quale l’intera linea sarà
riattivata, non solo, ma entro la quale saranno costruiti i famosi
sottopassi di Pont-Saint-Martin, Verrès e Châtillon.
Evidentemente anche le valutazioni tecniche hanno una loro
elasticità oppure, forse, l’iniziativa congiunta di
maggioranza e opposizione, ancorché con canali diversi, nonché,
dico io, la pressione dell'opinione pubblica e degli utenti in
particolare hanno prodotto un primo significativo risultato.
Nel complesso mi pare tuttavia che anche i recenti avvenimenti
abbiano confermato come l’attenzione dello Stato per
la Chivasso-Aosta continui ad essere scarsa. Le nostre reiterate
richieste di considerare questa linea non sulla base di semplici
parametri economici, ma per la funzione più generale che essa
svolge di unico collegamento con la rete italiana ed europea sono
fin qui cadute sostanzialmente nel vuoto.
n passato certamente, quando l’intenzione delle
Ferrovie era quella di declassare la linea fra quelle a scarso
traffico commerciale. Ma anche, il che è più grave, nel recente
piano generale dei trasporti e della logistica, datato ottobre 2000
e appena licenziato dal CIPE e trasmesso alle commissioni
parlamentari, in cui viene definito un sistema nazionale integrato
dei trasporti nel quale sono indicate tutte quelle infrastrutture
che svolgono - cito -:
"? servizi di interesse nazionale?"
.
Ebbene scorrete questo piano generale dei trasporti e invano
cercherete la Chivasso-Aosta nella tabella che descrive le tratte
ferroviarie incluse in questa rete SNIT. Collegare una regione,
collegare la Valle d’Aosta alla rete italiana ed
europea evidentemente non è considerato un servizio di interesse
nazionale.
Credo che qui ci sia una precisa azione da compiere
congiuntamente fra Regione e Parlamentari valdostani perché tale
tabella sia modificata includendovi la Chivasso-Aosta.
Operare dunque in primo luogo per il ripristino della linea
attuale, necessario per ridare un servizio essenziale ai lavoratori
pendolari verso Aosta e agli studenti verso Torino e Milano, e in
questo senso positivamente vanno accolte le iniziative assunte da
parte della Presidenza della Giunta con la richiesta di un incontro
con il Ministro Bersani per analizzare congiuntamente la situazione
e abbreviare i tempi di ripristino della linea e anche le
iniziative dell’Assessorato dei trasporti che ha
sollecitato l’apertura contemporanea di più cantieri
sulla linea.
Nel frattempo va perseguita la realizzazione di tutti quegli
interventi che consentano un significativo miglioramento del
servizio attuale, opportunamente ricordati nel convegno di Torino
del 20 novembre scorso, cioè raddoppio di alcuni tratti di binario
per consentire incroci dinamici, rettifiche del tracciato al fine
di consentire una velocità di almeno 95 chilometri/orari,
adeguamento dell’armamento, tutti interventi che
questi sì devono essere compatibili, funzionali, già parte di quel
progetto di complessiva ridefinizione della linea che deve
costituire a mio giudizio il concreto obiettivo degli anni a venire
per dotare la Valle d’Aosta di una moderna ed
efficiente infrastruttura ferroviaria e che è una delle vere grandi
sfide, ritengo, dei prossimi anni.
Ma a questo punto perché le nostre proposte siano credibili,
perché quella volontà politica di giungere nel più breve tempo
possibile ad un rilancio della linea, a cui ha accennato ieri
l’Assessore Agnesod nella sua relazione, perché
tutto questo sia credibile occorre che ci siano dei riscontri
puntuali nelle politiche di bilancio.
Noi abbiamo una legge, che è la legge 7 aprile 1992, n. 15:
"Iniziative per lo sviluppo del servizio ferroviario", che
all’articolo 1 (Finalità), recita:
"Al fine di
promuovere lo sviluppo di un servizio ferroviario rispondente alle
esigenze di mobilità interna della Valle d’Aosta e
di collegamenti rapidi con l’esterno e di un sistema
di trasporti integrato intermodale per persone e per merci la
Regione è autorizzata a finanziare studi, progetti, iniziative,
partecipazioni, interventi, infrastrutture e impianti nel settore
ferroviario"
.
Ritengo che quello sia uno strumento che in questa situazione
vada ripreso, perfezionato e adeguatamente finanziato. Oggi al
relativo capitolo sono iscritti 300 milioni,
nell’esercizio precedente erano 500.
E qualche riflessione sarebbe opportuno fare anche sui fondi con
i quali rifinanziamo la legge che riguarda la promozione della
direttrice ferroviaria del Gran San Bernardo: 500 milioni per il
2001, parimenti per il 2002. Come pure, assieme ai Parlamentari
valdostani, sui fondi iscritti nella finanziaria dello Stato per il
2000: 5 miliardi. Fondi che dovrebbero, gli uni e gli altri, essere
destinati non più solo allo studio di fattibilità della trasversale
ferroviaria alpina, ma all’assieme della questione
ferroviaria in Valle d’Aosta, nel contesto del dopo
alluvione, e ciò a maggior ragione se il convegno di Saint-Vincent
ci dirà che fra Santhià-Aosta-Martigny e Chivasso-Aosta vi sono dei
punti in comune. Per quel che è dei fondi dello Stato, il Senatore
Dondeynaz ha presentato un disegno di legge, il n. 4.785, che
proprio in questi giorni è all’esame della
Commissione lavori pubblici del Senato e che potrebbe essere
opportunamente emendato in tal senso.
Si tratta poi, infine, di capire che cosa significherà
l’applicazione con norme di attuazione del comma 3,
articolo 1, del decreto legislativo 19 novembre 1997 n. 422 in cui
si parla di "conferimento delle funzioni nonché trasferimento dei
relativi beni e risorse"; lì non si parla di oneri, ma forse è bene
prepararsi per tempo per non dover poi far fronte a situazioni che
potrebbero negli anni a venire appesantire ulteriormente lo stato
del nostro bilancio.
Président
La parole au Conseiller Collé.
Collé (Aut) Gli Autonomisti in questo momento particolare hanno
deciso, assieme alla Fédération, di assumersi una grossa
responsabilità e rompendo schemi e liturgie della politica
tradizionale si mettono a disposizione della Valle
d’Aosta per lavorare al positivo assieme alle forze
dell’autonomia per far uscire la Valle
d’Aosta dall'emergenza.
Abbiamo trovato con gli amici di Fédération unità di intenti,
volontà positive, attenzione e sensibilità simili alle nostre.
Credo che sia sotto gli occhi di tutti la collaborazione e il
confronto che ci sono stati in questi anni sia per quanto riguarda
aspetti amministrativi, sia per quanto riguarda aspetti ideali
sulle questioni istituzionali abbiamo sempre trovato un accordo
anche in quest’aula.
Il nostro è stato un percorso articolato, concreto e lineare
fatto di tempi giusti e forti verifiche elettorali. Penso alle
Europee; se oggi abbiamo un europarlamentare, è anche grazie a
queste forze che, in momenti anche difficili, hanno voluto
confrontarsi e trovare quegli accordi necessari per far sì che un
Valdostano fosse presente a Strasburgo. Penso anche alle elezioni
comunali, dove per la prima volta per quanto riguarda Aosta abbiamo
presentato assieme la lista della Stella Alpina e credo che sia
sotto gli occhi di tutti il risultato positivo.
Ma è stato così anche in 55 dei 74 comuni della Valle dove
Fédération e Autonomisti si sono presentati assieme.
E poi c’è stato anche l’ultimo
referendum sul francese dove anche qui c’è stata
questa visione comune del problema e assieme ci siamo mossi anche
in questo caso.
Ma prima ancora, nel 1996, c’è stata
l’elezione politica e allora abbiamo designato il
Senatore Dondeynaz ed è stato questo il primo momento, è stato
questo il primo ragionamento su quello che voleva essere ed è
secondo noi un progetto molto forte, un progetto politico ambizioso
ed importante.
È altrettanto vero che in questo percorso ci sono stati degli
alti e bassi, ma in modo particolare dopo le ultime elezioni
regionali il confronto e la riflessione sono aumentate e questo
progetto sempre più si concretizzava.
Questo progetto che in qualche modo vuole riaprire un confronto
politico che vediamo essere ingessato, che vuole alzare il tono
della politica e diciamo questo in senso positivo. Le verifiche di
cui parlavo prima hanno portato risultati buoni ed hanno aumentato
e consolidato il già forte radicamento sul territorio.
Dicevo, percorso fatto di tempi giusti, sì perché il nostro è
stato un percorso dove è stata la base, non il vertice a prendere
le decisioni e la base ha approfondito, si è confrontata, abbiamo
limato, abbiamo corretto in questi anni per dare quel senso
compiuto e concretezza al progetto politico ormai noto a tutti come
Stella Alpina.
La Stella Alpina, oltre al gruppo di nove consiglieri regionali,
che fra poco sarà concretizzato a tutti gli effetti, ha tra le sue
fila il Senatore Guido Dondeynaz, diversi sindaci, vicesindaci e
molti amministratori eletti nell'ultima tornata elettorale.
A dire il vero avremmo voluto utilizzare
l’autunno per organizzare delle riunioni sul
territorio per un'ulteriore verifica e per parlare del nuovo
Statuto che la Valle d’Aosta vorrà darsi, era già
calendarizzato, evidentemente lo faremo più avanti.
La tragedia che ha vissuto la Valle d’Aosta ci ha
imposto una riflessione seria ed approfondita che ci ha fatto dire
che era giunto il momento di sciogliere le ultime riserve, che era
giunto il momento di guardare avanti, alla ricostruzione
nell’immediato, ma anche al futuro, a cosa dopo
questa tragedia vogliamo costruire per le generazioni future.
Non abbiamo quindi volutamente intrapreso la strada della
polemica e della strumentalizzazione.
In questo mese abbiamo imparato una lezione dalla dignità dei
Valdostani; in tutti i comuni maggioranze, minoranze, uomini e
famiglie di ceti sociali diversi hanno alacremente lavorato
insieme. Abbiamo visto giorno dopo giorno cosa è concretamente la
solidarietà e credo che siano state ben poche le voci e gli
atteggiamenti fuori dal coro.
Noi seguendo questo esempio vogliamo trasferire nella politica
questo insegnamento. Siamo allora oggi qui a dirvi, e mi pare che
la discussione del bilancio rappresenti il momento più importante
della vita amministrativa di questo consesso, che saremo solidali
con chi governa per aiutare in qualche modo, per remare nella
stessa direzione, verso la soluzione dei problemi della Valle
d’Aosta.
Gli Autonomisti, ma se mi permettete la Stella Alpina voterà il
bilancio dell'emergenza e compirà tutti quei conseguenti passi che
porteranno nel mese prossimo alla costituzione del gruppo unico
della Stella Alpina in Consiglio regionale.
A metà legislatura, senza nulla pretendere in termini di potere,
ma aiutando la governabilità riteniamo evidentemente utile una
puntualizzazione programmatica per portare il nostro contributo, le
nostre proposte, per trovare assieme le risposte che permettano
alla nostra Regione di crescere nello sviluppo economico, sociale e
culturale.
Abbiamo la convinzione che saremo soggetto attivo ascoltato
capace di far crescere il dibattito politico e di meglio lavorare
negli interessi di questa nostra Regione oggi, in una situazione di
emergenza fin da domani affrontando le situazioni che la Valle
dovrà vivere all’inizio del nuovo millennio.
La scelta del gruppo autonomista è, ripeto, una scelta di campo.
Il campo è la Valle d’Aosta, sono i Valdostani con i
loro problemi, con i problemi di tutti noi. È una scelta di campo
fatta con il cuore, ma fatta anche razionalmente. Il segnale che
oggi diamo a questo Consiglio e quindi a tutti i Valdostani è
quello di andare a lavorare con ottimismo e con coraggio nella
stessa direzione, nella direzione di una ricostruzione accorta e
puntuale che riconsegni ai nostri figli il miglior luogo in cui
vivere.
Volutamente mi sento esentato dall’entrare in
minuziose analisi tecnico-politiche sul documento contabile, noi
voteremo questo documento certi che costituisca la base essenziale
per il futuro della nostra Regione.
Président
La parole au Conseiller Martin.
Martin (FA) Forse è la prima volta da quando esiste la Regione
autonoma Valle d’Aosta, e certamente è la prima
volta per i componenti di questa Assemblea, che ci si trova ad
esaminare un documento finanziario poco dopo un evento catastrofico
che ha colpito in maniera violenta la nostra terra, e soprattutto
che si debba dare, con questo documento, una risposta concreta ai
tanti problemi creati dalla catastrofe, da questa catastrofe, da
questa alluvione.
Questo è un bilancio contraddistinto da due grandi
condizionamenti: da un lato la contrazione di una parte importante
di risorse dovute al permanere della chiusura del Tunnel del Monte
Bianco, dall’altro la necessità, senza ridurre gli
impegni già programmati nel corso degli anni a favore dei comparti
sociali e di quelli economici, di intraprendere con determinazione
i lavori di ripristino del territorio e delle infrastrutture, di
ridare una casa e una nuova speranza a tutti coloro che
l’hanno perduta, di aiutare il mondo economico, gli
agricoltori, gli operatori turistici, gli artigiani, i
commercianti, gli industriali, di aiutarli a superare questo grave
momento di difficoltà e di rilanciare l’immagine di
questa nostra terra per dimostrare che è già pronta ad accogliere
tutti coloro che vorranno venire a trascorrere un po' di tempo sui
nostri campi di sci e di rilanciarla in fretta, poiché la stagione
turistica invernale è alle porte e mai come
quest’anno è stata così importante.
Un compito quindi difficile che le forze politiche hanno
affrontato con atteggiamento e con sensibilità diverse. Da parte
nostra abbiamo ritenuto che il progetto di unire due forze
dell’autonomia come gli Autonomisti e la Fédération
non potesse più essere rimandato e che dopo i consensi espressi a
questo proposito dalla base di entrambi i movimenti fosse giunta
l’ora di lavorare insieme e soprattutto fosse
indispensabile camminare nella stessa direzione in un momento così
drammatico ed esprimere le stesse decisioni in una circostanza così
importante per il futuro della nostra Regione.
La nostra decisione, quella di dare vita concretamente alla
Stella Alpina, vuole quindi essere una risposta forte in un momento
difficile nei confronti della Comunità valdostana.
È un progetto che nell’immediato intende dare
senza chiedere nulla, intende dare il proprio consenso a questo
documento finanziario per favorire la ripresa e la ricostruzione,
intende coinvolgere sul territorio i numerosi amministratori
comunali per facilitare i rapporti fra Regione e comuni, intende
appoggiare con convinzione e con correttezza il Governo regionale
nell’azione quotidiana delle scelte e delle
decisioni, intende apportare il proprio contributo per una
revisione programmatica che, partendo dalla ricostruzione e tenendo
conto degli insegnamenti che pure in una situazione di così grave
disagio non sono mancati, consenta di proseguire e di concludere
con entusiasmo e con profitto la seconda parte della
legislatura.
Oggi nasce quindi politicamente anche in Consiglio regionale il
movimento autonomista federalista e federato della Stella
Alpina.
Nei prossimi giorni, nelle prossime sedute consiliari,
provvederemo a comunicare al Presidente del Consiglio la
composizione del gruppo consiliare della Stella Alpina con gli
organismi previsti dal Regolamento del Consiglio affinché si possa
riorganizzare l’Ufficio di Presidenza e le
commissioni consiliari sulla base della costituzione di questo
nuovo gruppo consiliare che sostituirà quello degli Autonomisti e
quello della Fédération.
Tornando al bilancio di previsione per il 2001, devo dire di
aver apprezzato l’impostazione generale di questo
documento politico-amministrativo che, senza aumentare le tasse,
senza ridurre le spese nel sociale, senza comprimere gli interventi
verso i settori economico-produttivi ma, agendo con un'intelligente
riqualificazione della spesa e con lo slittamento di un anno dei
progetti legati al FOSPI e con una riduzione delle cose meno
necessarie, riesce a dare risposte concrete a tutti i settori
colpiti dall'alluvione. Certamente non dimentico i finanziamenti,
seppur modesti, messi a disposizione dallo Stato attraverso
l’ordinanza n. 3.090 e quelli che arriveranno con il
"decreto Soverato", ma dobbiamo dare atto che la parte predominante
delle risorse proviene dal bilancio regionale.
La mia analisi, che non si concentrerà molto sulle cifre, quanto
piuttosto sui contenuti, partirà dalla gestione degli interventi
sul territorio, considerato che è sul territorio che nei prossimi
anni verranno concentrate le attenzioni
dell’Amministrazione, ed è dal territorio che la
nostra credibilità verrà messa alla prova, da quanto ricostruiremo,
dai tempi che ci impiegheremo e soprattutto da come ricostruiremo
saremo giudicati.
Sono molto fiducioso su questo giudizio perché la Valle
d’Aosta, caro Consigliere Beneforti, non è il Belice
e lo ha già dimostrato fin dai primi giorni dopo
l’alluvione, dove tutti, e dico tutti, come ha
ricordato anche il Consigliere Collé, si sono prodigati oltre
l’immaginabile per riportare la situazione sotto
controllo e per ripartire con le opere di ripristino.
L’enorme lavoro svolto è sotto gli occhi di
tutti, quasi tutti gli sfollati sono rientrati nelle loro case,
quasi dappertutto l’acqua, l’energia
elettrica, il gas, hanno ripreso a funzionare, la viabilità
principale è ripristinata, le opere di prima protezione sono state
ricostruite.
No, Consigliere Beneforti, la Valle d’Aosta non è
il Belice perché, a differenza di tante situazioni difficili che
sono state vissute nel sud, in Valle d’Aosta sono i
Valdostani, i cittadini i primi a rimboccarsi le maniche per
ricostruire, per ripartire con più slancio e più entusiasmo di
prima.
Ho avuto modo di sostenere nei dibattiti del dopo alluvione,
contrariamente a quanti ipotizzano che le arginature sono state una
delle cause, se non la principale, dei disastri alluvionali, che a
mio avviso le arginature costruite nel corso degli anni
dall’Amministrazione hanno in molti casi salvato
terreni, abitazioni e vite umane.
Questa affermazione non significa che si debba arginare sempre e
dovunque. Questa affermazione significa che in certi luoghi,
soprattutto in prossimità di abitazioni,
l’arginatura diventa necessaria, mentre altrove sarà
bene in futuro dare il maggior sfogo possibile ai torrenti e alla
Dora Baltea così come sarà utile rivedere, e molti comuni lo stanno
facendo, le cartografie delle aree a rischio e di conseguenza gli
ambiti inedificabili e soprattutto con molto buon senso e con molta
prudenza, ma con altrettanta convinzione nei casi assolutamente
evidenti, cominciare a pensare ad aree di delocalizzazione e ad
aiuti economici, anche regionali, per evitare in futuro di piangere
altre vittime e di sostenere altri oneri di ripristino.
Ma forse l’azione ancor più importante che
l’Amministrazione dovrà sforzarsi di intraprendere è
quella di una politica del territorio della montagna. Sempre più
spesso il territorio montano viene abbandonato per evidenti motivi
che tutti noi conosciamo, e sempre più spesso questo abbandono
coincide con problemi di dissesto idrogeologico a valle. Mai come
in questa occasione si è sentita la necessità del presidio del
territorio, intesa come coltivazione e come sistemazione dei vecchi
"ru".
L’agricoltura, quella di montagna in particolare,
e il mantenimento della gente sul territorio, sono due aspetti di
uno stesso problema che in una regione come la nostra, sono di
fondamentale importanza. Non stupiamoci quindi, anzi, favoriamo gli
investimenti che raggiungono questo obiettivo perché una lira spesa
a monte ne vale dieci spese a valle.
In questa direzione, e ce ne compiacciamo con la Giunta, ci pare
vada il provvedimento riguardante l’ordinamento dei
consorzi di miglioramento fondiario, che questo Consiglio verrà
quanto prima chiamato ad esaminare. La strada
dell’associazionismo, del cooperativismo, della
ricerca in agricoltura, ritengo sia sempre più quella da
incentivare per mantenere un settore che è di assoluta
indispensabilità in un territorio come quello valdostano.
A tal proposito voglio rendere omaggio a un'istituzione che da
sempre svolge un egregio lavoro di ricerca, che da sempre compie
studi per migliorare le condizioni di lavoro dei nostri agricoltori
e per aumentare e qualificare sempre più la loro produzione. Si
tratta dell’Institut agricole nel quale la Regione
ha sempre creduto, al quale tramite la fondazione, ha dato un
decisivo sostegno per fargli superare una fase critica e
permettergli di diventare quella grande scuola teorica e pratica
che è tutt’oggi, e verso il quale continua ad
intervenire per mantenerlo agli ottimi livelli raggiunti quale
istituto di ricerca che molti ci invidiano.
La III Commissione consiliare ha potuto rendersi conto di
persona dell’importante lavoro svolto nel campo
della viticoltura, della frutticoltura e della zootecnia, nel corso
di un sopralluogo effettuato un po' di tempo fa. Ebbene, abbiamo
saputo recentemente con soddisfazione che gli studi condotti
dall’Institut agricole sulla valorizzazione della
carne della razza bovina valdostana hanno dato esito positivo, e
quanto prima la carne valdostana potrà fregiarsi del marchio di
qualità.
Può sembrare una notizia fra le tante ma, in un momento in cui
l’intera Europa è terrorizzata dagli effetti della
mucca pazza, sapere che le nostre bovine possono fornire
dell’ottima carne, è certamente un buon segnale e
per il consumatore e per l’allevatore valdostano,
che in tal modo può contare sulla diversificazione della produzione
che io ritengo importante in un momento in cui viene valorizzata la
carne di qualità con le caratteristiche della sicurezza.
In questo senso abbiamo anche apprezzato
l’approvazione di un altro provvedimento da parte
della Giunta regionale, ossia l’adozione di
disposizioni in materia di regolamenti ottenuti mediante metodi
biologici, al fine di garantire il consumatore
sull’assoluta qualità degli animali e dei loro
prodotti derivati.
Qualità: una parola che sempre di più in ogni settore sia
economico che sociale viene evocata, viene citata, diventa il punto
di riferimento di ogni azione e diventa l’obiettivo
a cui puntare. Anche in Valle d’Aosta, a giusto
titolo, questo traguardo assume una grande importanza, anche perché
in Valle d’Aosta siamo in presenza di piccole
entità, di piccoli numeri, quindi diventa inevitabile, non potendo
puntare sulla quantità, puntare sulla qualità.
Dopo infiniti strali che ho sentito lanciare in
quest’aula da alcuni consiglieri contro la sanità
pubblica, dove pareva che non ci fosse nulla che funzionasse, a
cominciare dal direttore generale, per andare via via sui
collaboratori, e giù a cascata fino agli autisti
dell’ambulanza e così dicasi per i vari reparti, con
i suoi primari e aiuti infermieri, l’aver appreso
che l’Unità operativa di Cardiologia si è
classificata al 3° posto fra i 37 reparti analoghi di Piemonte e
Valle d’Aosta e 28° fra gli oltre 300 presenti in
Italia, secondo una statistica realizzata dal settimanale
"Panorama", su un'indagine condotta attraverso 4.000 medici di base
e 1.000 specialisti.
Ebbene, a me questa notizia che ha qualificato la nostra sanità,
ha fatto un grandissimo piacere, e ha fatto passare in secondo
ordine quegli sfoghi, per la verità alcuni anche un po' fuori luogo
e fuori misura, che in questo Consiglio a porte aperte e a porte
chiuse, sono stati riversati sull’Assessore alla
sanità e su questa maggioranza, da due anni a questa parte, e
questo riconoscimento è anche un giusto premio per tutti coloro che
dal nostro sistema sanità, pur tra mille difficoltà, ogni giorno si
impegnano e si prodigano per tutta quanta la Comunità
valdostana.
Un’altra unica notazione vorrei ancora fare
relativamente a questo settore, del quale si occuperà più
approfonditamente il collega Piccolo a proposito di un
provvedimento adottato dalla Giunta regionale in data 13 novembre,
e che ritengo di fondamentale importanza per un corretto
funzionamento dell’azienda USL in Valle
d’Aosta.
Sappiamo tutti che la spesa sanitaria nel Paese è completamente
fuori controllo. Anche nella nostra Regione vi sono problemi nel
far quadrare i bilanci perché con la sostituzione dei trasferimenti
per il fabbisogno sanitario con l’IRAP si è
raggiunta una situazione paradossale: infatti mentre
l’IRAP scende la spesa sanitaria sale anche per
decisioni che non sempre sono imputabili alla Regione.
Ci si trova cioè nella situazione di dover pagare un servizio
senza essere completamente responsabili dal punto di vista
gestionale. Per questo, la delibera proposta
dall’Assessore alla sanità, con cui si danno
all’USL delle prime indicazioni ai fini della
razionalizzazione della spesa sanitaria per il 2001, assume una
grande importanza.
Con tale provvedimento, sulla base di un’attenta
analisi dei principali centri di costo, pur sapendo che in Valle
d’Aosta la spesa sanitaria, al pari di altre piccole
realtà, in conseguenza anche di particolarità morfologiche del
territorio servito, incide significativamente, specie in rapporto
ai piccoli numeri della popolazione residente e quindi si presenta
in maniera pro capite piuttosto elevata, ebbene, a fronte di questa
consapevolezza, si individuano i settori e le azioni da mettere in
atto per conseguire da un lato un significativo contenimento delle
spese, dall’altro un aumento dei ricavi.
Ho apprezzato che fra le indicazioni, per quanto riguarda la
spesa farmaceutica, che è la terza per ordine di importanza fra le
uscite, anche se inferiore alla media nazionale, si sia percorsa la
strada già intrapresa da altre regioni, cioè di attuare ogni
iniziativa per utilizzare farmaci di costo minore a parità di
principio attivo, i cosiddetti "medicinali generici", meno costosi
ed altrettanto efficaci.
Razionalizzazione e riqualificazione delle spese, due iniziative
quanto mai necessarie per un bilancio che da un lato deve trovare
le risorse per la ricostruzione e dall’altro non
intende togliere risorse né al settore sociale né al settore
economico-produttivo.
Si tratta di una chiara scelta politica da noi condivisa, per
non aumentare i disagi sulle fasce più deboli, e per non
interrompere il ciclo di investimenti, lavoro, produzione di
ricchezza per la Comunità che in caso contrario, a breve e medio
termine, causerebbe danni economici ancora maggiori della stessa
alluvione.
Si è puntato da parte delle opposizioni il dito esclusivamente
sul cospicuo ricorso al debito dimenticando di dire che il mutuo a
pareggio per le spese di investimento, escluso il progetto ENEL su
cui ritornerò più avanti, è pari a 260 miliardi, ossia la stessa
cifra già prevista nel bilancio triennale 2000-2002.
Con quello che è successo, con i danni provocati dalla
catastrofe dell’alluvione, con il Tunnel del Monte
Bianco ancora inutilizzato, con l’inserimento nel
bilancio di un apposito capitolo di 100 miliardi per il 2001 per
far fronte alle prime spese della ricostruzione,
l’aver mantenuto l’indebitamento allo
stesso livello dell’anno precedente francamente non
ci pare un risultato negativo.
E vorrei attirare l’attenzione anche su un altro
settore sul quale non ci si sofferma quasi mai forse perché in
questa Regione non si ha l’abitudine di dare il
giusto valore alle cose che funzionano e che da altri, da
prestigiosa media per la verità, come ad esempio "Il Sole 24Ore",
hanno invece la giusta attenzione per stimolare le altre regioni a
fare altrettanto.
Mi riferisco ai trasferimenti agli enti locali che vedono la
nostra Regione al primo posto nei valori pro capite e nelle
posizioni di vertice con la Regione Friuli Venezia Giulia, e le due
Province autonome di Trento e di Bolzano per la flessibilità dei
trasferimenti, ossia nel lasciare ampi margini di manovra per
l’utilizzazione delle risorse attribuiti agli stessi
enti locali. Un'autonomia completa quindi, finanziaria e politica.
Quella stessa autonomia che rivendichiamo dallo Stato centrale.
Abbiamo seguito con interesse anche un altro tema che durante
l’anno ha avuto a Saint-Vincent alla fine del mese
di maggio l’occasione per essere affrontato in tutta
la sua complessità, e che ha fatto capire proprio in quella
occasione, con l’aiuto del CNEL e di Giuseppe De
Rita, le fantastiche opportunità che può offrire ad una vasta zona
geografica nel cuore dell’Europa e alla nostra
Regione in particolare.
Mi riferisco al dibattito del memorandum di intenti, che sotto
il coordinamento del Presidente della Giunta si è sviluppato a
proposito dell’Euroregione del Monte Bianco; una
realtà economica molto forte che abbraccia la Valle
d’Aosta e le Province di Torino, Vercelli, Biella,
Verbania Cusio Ossona, i Dipartimenti francesi della Savoia e
dell’Alta Savoia, i Cantoni svizzeri del Vallese, di
Vaud e di Ginevra; una realtà con un tasso di crescita annuo nel
1999 del 2,5 percento; una realtà che può fare perno anche su
un'omogeneità linguistica, l’area francofona
rappresenta il 65 percento e che quindi favorisce gli scambi e la
mobilità transfrontaliera per lo sviluppo della nostra economia e
della nostra società in un’epoca caratterizzata
dalla globalizzazione e dalla concorrenza dei mercati.
L’Europa attorno al Monte Bianco potrebbe essere
quanto prima una splendida realtà visto che anche la Svizzera si
appresta a medio termine ad entrare nella Comunità europea e
nell’immediato a siglare accordi commerciali per non
essere isolata dal grande mercato europeo in via di sviluppo anche
verso est.
Ma, per avere tutte le carte in regola ed essere protagonisti di
questo progetto che noi condividiamo e che speriamo possa vedere
presto una concretizzazione, sono indispensabili due elementi sui
quali da anni questo Consiglio discute. Mi riferisco al progetto
dell’università che prende il via
quest’anno con l’inizio
dell’anno accademico e al progetto del collegamento
ferroviario internazionale Torino-Aosta-Martigny.
L’università, strumento indispensabile per una
Regione dove l’indirizzo economico è sempre più
rappresentato dallo sviluppo del terziario e dei servizi, dove lo
stesso piano di politica del lavoro per il triennio 1999-2001
riconosce che risulteranno in espansione le professioni che
richiedono una laurea, può essere un atout importante per il
raggiungimento di questo ambizioso progetto, tenendo conto delle
opportunità offerte dalla dislocazione geografica e dalla
condizione bilingue della nostra Regione.
E proprio questi due importanti aspetti, uniti alla prospettiva
della realizzazione di una significante entità politica ed
economica al di qua e al di là delle Alpi, inserita in un contesto
europeo, ci fanno pensare alle formidabili potenzialità che può
avere la libera università della Valle d’Aosta,
soprattutto se saprà mantenere quella piena autonomia didattica e
se saprà coinvolgere attorno a sé interessi provenienti dal mondo
della cultura, dell’economia, del mondo del lavoro
così come si è augurato l’Assessore alla cultura, e
noi siamo d’accordo con lui, durante
l’incontro avuto con i rappresentanti del Parlement
de la Communauté française de Belgique et du Parlement et de la
République du Canton du Jura.
Venendo al collegamento ferroviario internazionale, mi vengono
in mente le parole pronunciate dal Segretario regionale della
FIT-CISL a proposito di questo argomento. Ha detto il sindacalista
della CISL:
"La linea Aosta-Chivasso è il presente,
l’Aosta-Martigny il futuro"
.
In queste dodici parole sono sintetizzati due concetti
fondamentali che per quanto ci riguarda sono molto evidenti e che
condividiamo, ma che per altre forze politiche sono ancora poco
chiari tant’è che nei confronti avuti in
quest’aula, né i dibattiti televisivi, né le
relazioni svolte in numerosi convegni sono serviti per stabilire
che trattasi di due problemi completamente diversi con prospettive
diverse e da affrontare in modo diverso, ma che possono essere
portati avanti separati, ma anche contemporaneamente. La linea
Chivasso-Aosta è una linea che collega la Regione con il resto del
Paese, deve essere riaperta al più presto con importanti migliorie
tecniche in modo da abbassare i tempi di percorrenza fra Aosta e
Torino e in modo da assicurare un buon livello di sicurezza ai
passeggeri. È un problema che va trattato con le Ferrovie dello
Stato e lo Stato italiano, ma è e rimane un problema locale.
La linea Aosta-Martigny è una linea internazionale di importanza
fondamentale per la Valle d’Aosta, per lo Stato
italiano e per l’Europa. Bisogna proseguire gli
studi di fattibilità coinvolgendo la Svizzera e la Comunità europea
e ricercare fin da subito importanti partner finanziari. Il
progetto di questa linea non è in contrasto con la Chivasso-Aosta
né per i tempi di esecuzione né tanto meno per le caratteristiche
tecniche, pertanto concordiamo con la Giunta
nell’impegno da un lato di adoperarsi affinché la
Chivasso-Aosta venga aperta al più presto con le opportune
migliorie tecniche e dall’altro affinché si prosegua
negli studi e nei contatti a tutti i livelli, come auspicato da
questo Consiglio, per la realizzazione di questa tratta
internazionale che potrebbe finalmente risolvere anche i problemi
collegati al transito dei TIR del Monte Bianco.
Passando al settore industriale, prendiamo atto con
soddisfazione che continuano ad essere sostenute importanti
iniziative come quella della ricerca e dello sviluppo industriale,
della costruzione di immobili da destinare ad interventi
industriali e della concessione di incentivi ad imprese per
realizzare nuovi insediamenti nell’area Cogne.
A proposito della Cogne Acciai Speciali vogliamo rinnovare
all’Assessore all'industria le nostre preoccupazioni
per il clima molto teso che si respira all’interno
della fabbrica e che anche i sindacati e i singoli lavoratori hanno
denunciato a più riprese alla commissione competente e a noi
consiglieri.
A tutto questo si aggiungono segnali contraddittori
dell’azienda anche relativamente a fatti conseguenti
il dopo alluvione.
Non siamo fra quelli che pensano che l’ente
pubblico possa o debba intervenire direttamente con
l’azienda per incidere sulla politica aziendale. Non
siamo però neppure fra quelli che pensano che i problemi dei
lavoratori di un’azienda come la Cogne non debbano
interessare per nulla la Comunità valdostana di cui questa
Assemblea è la rappresentante politica istituzionale. Siamo per la
separazione dei ruoli, quelli politici, quelli aziendali e quelli
sindacali, ma anche per un rispetto reciproco e soprattutto
preferiamo anticipare gli eventi piuttosto che subirli come
purtroppo è successo recentemente in bassa Valle.
So che le stesse preoccupazioni sono condivise da tanti altri
consiglieri per cui confidiamo nell’azione vigile
dell’Assessore che tra l’altro per
esperienza personale conosce bene l’ambiente e gli
chiediamo di renderci partecipi dell'evoluzione della
situazione.
Una situazione decisamente diversa si trova invece a gestire
l’Assessore al turismo che, oltre a poter inaugurare
la stagione turistica invernale con un'abbondante nevicata, cosa
peraltro che non succedeva da anni e che farebbe dire che lassù
qualcuno lo ama, ha ritrovato a mio avviso un'intesa e
un'intraprendenza nel mondo turistico che non si registrava da
parecchio tempo e che probabilmente è la conseguenza di un evento
che ha fatto emergere una delle qualità migliori che abbiamo noi
Valdostani: quella di tirar fuori il carattere e la voglia di
reagire nei momenti difficili.
Se avete notato, tutti hanno messo in evidenza
l’intenzione di ripartire con maggiore impegno di
prima fin da subito. È certamente una dimostrazione positiva,
importante non solo per l’economia, ma anche per
l’aiuto che può dare l’intera
Comunità nel superare moralmente e psicologicamente questo ottobre
2000 che, oltre a rimanere nei cuori e nelle menti di coloro che
sono stati toccati nei loro affetti più cari, rimarrà nella storia
della nostra Valle.
A questa categoria, a questo settore è comunque necessario dare
risposte ed aiuti che devono essere immediati per il momento
specifico e programmati nel breve periodo per poter impostare, per
poter migliorare un segmento economico di vitale importanza.
Per quanto riguarda l’immediato, avevamo indicato
fin dai primi giorni del dopo alluvione la necessità di rivedere
l’organizzazione pubblicitaria per poter puntare
sull'immagine di una Valle che in poco tempo era stata in grado di
riprendersi ed era nuovamente in grado di accogliere i suoi
turisti. Ci compiacciamo con la Giunta e con
l’Assessore al turismo per aver percorso questa
strada con estrema convinzione mettendo in atto una buona campagna
pubblicitaria in Italia e all’estero,
l’organizzazione di una giornata della neve il 15
dicembre con passaggi gratuiti su impianti e accoglienze
particolari per tutti i turisti, la convenzione siglata tra
l’Assessore alla cultura e la Siski per consentire
il libero accesso ai siti musicali, monumentali ed espositivi della
Valle d’Aosta ai possessori di skipass
regionali.
Il binomio cultura/vacanza può rappresentare uno spunto
importante per il nostro turismo e vale quindi la pena di ampliarlo
sempre di più.
Per quanto riguarda la programmazione futura di questo settore,
riteniamo che un primo passo importante sarà fatto con la modifica
alla legge sulla Fondazione per la formazione professionale che
trasforma i corsi in un vero e proprio istituto professionale
alberghiero promosso e gestito dalla stessa fondazione.
Ma bisogna anche prendere atto della crisi del turismo della
montagna negli ultimi anni dovuta a diversi fattori: la scarsità di
neve, il diverso modo di fare vacanza, i prezzi poco competitivi
delle settimane bianche rispetto ai viaggi organizzati negli angoli
del mondo, il modo stesso di fare turismo come ricorda Tony Valerus
che in una recente intervista ha detto che non si può continuare a
trasformare la montagna in città e sperare di venderla come
montagna. Parole sagge che sommate a tutte le altre considerazioni
portano a capire la crisi del turismo di montagna. Cosa fare
dunque?
A nostro avviso continuare ad investire
nell’ammodernamento delle infrastrutture: prendiamo
atto con soddisfazione che la Giunta ha approvato il progetto per
l'illuminazione della pista dell’aeroporto, un
intervento assolutamente indispensabile per permettere quel
necessario salto di qualità del nostro aeroporto e per dotare la
Valle d’Aosta anche dal punto di vista turistico di
uno strumento in più molto qualificante.
Bisogna continuare ad investire nella neve programmata, nei
collegamenti intervallivi che sono quelli che garantiscono quote di
mercato importanti ed assicurano un indotto di cui tutti gli
operatori alberghieri beneficiano. A tal proposito ci pare
interessante il protocollo di intenti siglato fra la Valle
d’Aosta e la Regione Piemonte per il collegamento
intervallivo fra la Valsesia e la valle di Gressoney così come
riteniamo che si debba riprendere lo studio per il collegamento
Pila-Cogne.
Due considerazioni infine sui grandi investimenti e sui loro
finanziamenti. Abbiamo avuto modo di dire in
quest’aula che giudichiamo positiva
l’operazione ENEL sia perché ci permette di
diventare attori principali in un settore strategico come quello
dell'energia, sia perché pensiamo che possa portare proficui
benefici economici alla Regione.
Abbiamo anche sempre visto con favore un intervento sul Casinò
che da un lato ci permettesse di riprendere importanti quote di
giocatori e dall’altro definisse le problematiche ed
i contenziosi con FINOPER. Dopo gli ultimi avvenimenti, che fanno
pensare ad una situazione completamente compromessa con FINOPER
tant’è che si prevede la chiusura del Grand Hôtel
Billia durante le festività di fine anno, a questo punto riteniamo
che una soluzione sul Casinò debba assolutamente essere presa per
evitare che gli interessi della Regione vengano definitivamente
compromessi.
C’è quindi la necessità di trovare i
finanziamenti per due grandi investimenti: quello riguardante
l’ENEL e quello riguardante il Casinò.
Vi sono poi altre necessità che riguardano interventi importanti
in altri settori come le infrastrutture, gli impianti a fune,
eccetera.
Come abbiamo avuto modo di dire in diverse occasioni, anche
sulla base di relazioni che la Banca d’Italia
pubblica ogni anno, la Regione Valle d’Aosta grazie
ai suoi abitanti è come un grande salvadanaio nel quale attraverso
le banche che operano sul suo territorio finiscono i risparmi dei
cittadini. Che si tratti di una piazza importante per la raccolta
del denaro lo si rileva anche dalla frequenza con cui continuano ad
aprire nuovi sportelli anche istituti di credito non presenti sul
territorio valdostano.
Sappiamo anche che l’utilizzo in Valle
d’Aosta del denaro dei Valdostani è molto modesto e
che lo stesso viene impiegato fuori Valle. È quindi giusto il
ragionamento che da più parti è stato fatto, lo stesso Presidente
della Giunta, quando ha pensato di ricorrere al mercato dei
capitali con la possibilità di emettere dei prestiti obbligazionari
regionali, ha sposato la tesi che i risparmi dei Valdostani,
anziché finire nelle banche o altrove, possono fruttare molto di
più per investimenti in Valle.
Condividiamo pertanto la filosofia di fondo della delibera del
30 ottobre, dove si prevede il ricorso al mercato dei capitali.
D’altronde io stesso ho sostenuto questa tesi in
occasione del dibattito sull'acquisizione
dell’ENEL.
Ci permettiamo però di sottoporre all’attenzione
della Giunta un suggerimento che deriva dall'impostazione che
dovrebbero avere sia il progetto ENEL che il "Progetto Casinò".
Riteniamo che in entrambi i casi sia utile avere un forte
azionista di riferimento da individuarsi nella Regione, non
necessariamente con la maggioranza delle quote, quindi alcuni
eventuali azionisti privati, ed infine prevedere un azionariato
diffuso concedente una priorità ai cittadini valdostani, il tutto
avverrebbe tramite la sottoscrizione di obbligazioni da tramutarsi
successivamente in azioni e pertanto alla Regione verrebbe
richiesta una partecipazione finanziaria minore di quanto richiesta
nel caso partecipasse come unico azionista.
Nel secondo caso, ossia investimenti nel settore delle
infrastrutture, impianti a fune, eccetera, pensiamo alla sola
possibilità di emettere obbligazioni da rendere appetibili per il
mercato e convenienti rispetto al tradizionale mercato finanziario
per la stessa Regione.
Sono provvedimenti che avremo ancora modo di valutare a fondo,
ma che comunque vanno nella direzione che abbiamo sempre
sostenuto.
Fatte queste considerazioni, annuncio che il gruppo della
Fédération, ancora per questa volta Fédération, darà il suo voto
favorevole al bilancio di previsione per l’anno 2001
e per il triennale 2001-2003.
Président
La parole au Conseiller Curtaz.
Curtaz (PVA-cU)
Quanto meno in questo primo intervento
cercherò di evitare la tentazione di un primo commento a caldo dei
nuovi equilibri politici che quest’aula si darà
perché ritengo più importante parlare ancora e prevalentemente del
bilancio.
Lo farò con alcune osservazioni generali, con un taglio modesto
e spero concreto, cercando di partire innanzitutto dai numeri.
Credo che il bilancio che ci viene sottoposto all'approvazione
presenti dei punti in comune con i bilanci che lo hanno preceduto e
parallelamente presenti alcune novità significative.
Incomincerò la serie delle osservazioni partendo dai punti che
ritengo comuni con gli esercizi precedenti e mi limiterò a
indicarne alcuni che mi sembrano di particolare rilevanza
politica.
So che corro il rischio di ripetermi perché alcune questioni
sono già state affrontate negli interventi del mio gruppo degli
anni scorsi, ma ritengo opportuno esprimere le mie osservazioni
all'Assemblea e all'opinione pubblica, opportunità che deriva dal
profilo politico particolare e importante che hanno queste
questioni.
E partiamo dunque dalle entrate: abbiamo un bilancio con delle
entrate molto ricche, molto cospicue che al netto delle contabilità
speciali pareggiamo sui 3.054 miliardi. Di questi, ed è il primo
punto che viene in evidenza, oltre un terzo sono costituiti da
mutui e prestiti. Abbiamo quindi un bilancio totalmente
caratterizzato dai debiti, i debiti sono la voce di entrata più
cospicua dell’intero bilancio, basti dire che la
seconda voce come importanza a bilancio è quella della quota
sostitutiva dell’IVA da importazione che è pari alla
metà circa della quota relativa ai debiti.
Quindi se si potesse definire con una frase questo bilancio, non
lo chiamerei il bilancio dell'emergenza come ha fatto qualcuno che
mi ha preceduto, ma lo chiamerei il bilancio dei debiti, anche
perché vedremo più avanti che l’emergenza è sì
toccata, ma in maniera poco significativa dal bilancio
medesimo.
Tralasciando per un momento i debiti e andando a scoprire le
varie voci di bilancio ci imbattiamo come tutti gli anni nella
quota sostitutiva di IVA da importazione, seconda voce per 525
miliardi. Su tale quota sostitutiva dell'IVA da importazione, per
un principio di trasparenza e di verità non posso che ripetere
quello che ho detto gli anni scorsi: che si tratta di un
trasferimento statale totalmente immeritato perché non deriva dalla
produzione di ricchezza nella nostra Regione. A nulla vale
eccepire, come ogni tanto si fa, che questa voce è dovuta perché
sostitutiva di un'imposta, perché anche l’IVA da
importazione non aveva nessuna correlazione con la ricchezza
prodotta nella nostra Regione.
Rispetto all’anno scorso a questo proposito
abbiamo però un elemento comparativo in più. Fino
all’anno scorso c'era chi eccepiva dicendo, è vero,
la Valle d’Aosta ha questi soldi straordinari, ma ha
anche delle competenze maggiori, esercita delle funzioni dello
Stato e quindi non è vero che è "assistita".
Era una tesi che abbiamo sempre combattuto duramente, facevamo
riferimento al fatto che anche lo Stato esercita delle funzioni in
Valle d’Aosta che in un quadro teorico di totale
indipendenza sarebbero a carico della Regione e che quindi il
rapporto dare-avere era nettamente favorevole alla Regione.
Qual è l’elemento in più? È uno studio che è
stato commissionato dalla Fondazione Chanoux, fondazione, lo dico
senza spirito di polemica, che notoriamente non è gestita dai Verdi
o da qualcuno del genere, tanto per essere chiari. Tale studio in
parole povere dice questo: esaminando tutti i flussi finanziari ed
economici di ogni tipo attraverso sistemi teorico-matematici, ma
partendo da dati concreti, emerge che il saldo attivo della Regione
tutto compreso è di circa 400 miliardi all’anno.
Dunque lo Stato ci finanzia in più di quanto sarebbe dal punto di
vista finanziario economicamente corretto per circa 400 miliardi.
Lascio all'immaginazione di ciascuno cosa sarebbe il bilancio
regionale se togliessimo 400 miliardi.
Osservazioni già fatte di minor rilievo negli scorsi anni che
voglio richiamare, ma solo con dei brevi cenni, sono le
preoccupazioni relative alla diminuzione di entrate dei 9/10
dell’IRPEF e dell’IRPEG,
preoccupazione che dovrebbe essere fortissima se si pensa che in
caso di vittoria del Centro Destra il nuovo Presidente Berlusconi
ci ha già promesso un calo di pressione fiscale per quanto riguarda
le imposte dirette di circa il 15 percento. Diventeremmo dal punto
di vista finanziario il Paese del Bengodi. Ma se queste previsioni
illuminate, profetiche di chi indovina sempre tutto si dovessero
realizzare, evidentemente la Valle d’Aosta avrebbe
una ricaduta negativa di proporzioni enormi.
Poi ci sono le storielle che vengono messe in giro sulla Valle
d’Aosta che è finanziata dai 9/10 delle tasse pagate
in Valle d’Aosta, Signori, i 9/10 sono qua, su un
bilancio di 3.054 miliardi di entrate al netto delle contabilità
speciali, ma voglio essere onesto: tolgo i mutui e i prestiti e
siamo a circa 2.000 miliardi di entrate, i 9/10 fanno un po' di più
di 600 milioni, quindi 1/3 delle entrate regionali.
Le aperture eventuali di nuovi casinò che ogni tanto si
paventano, adesso è un periodo di relativa calma su questo fronte,
è chiaro che comporterebbero altre difficoltà sul piano delle
entrate.
Ma i numeri sono quelli e ognuno può leggerli ed eventualmente
commentarli, hanno il pregio di essere un dato oggettivo da cui non
ci si può discostare se non per osservazioni di tipo politico e per
interpretazioni di carattere politico.
Rispetto alle uscite, queste presentano punti in comune con
quelle degli anni precedenti, rilevo un difetto in questo bilancio
che era già stato sottolineato ed è quello di un bilancio regionale
che via via perde la sua elasticità.
Le spese sono sempre più vincolate, il Consiglio continua ad
approvare leggi di spesa, si ha via via
l’impressione di una torta che rimane grande in
maniera uguale, ma le cui fette sono sempre più piccole e
soprattutto non si può più togliere una fetta maggiore per dei
programmi di grande spessore, per dei progetti di grande
importanza.
Questo è tanto vero, ma lo vedremo successivamente, che per
l’operazione ENEL, che costa 800 miliardi, la
Regione deve ricorrere integralmente al debito. Non siamo stati
capaci di trovare nei fondi ordinari a bilancio neppure una risorsa
da destinare a questa operazione che si dice strategica. A me
sembra un segnale preoccupante.
Mi viene in mente la situazione del vecchio direttore di banca
che, quando non c’erano ancora i mutui regionali e
quando il cittadino andava in banca per avere il mutuo per farsi la
casa, non gli dava tutti i soldi: metà glieli imprestava la banca,
ma metà doveva averli di suo perché a dargli troppi soldi non lo si
aiutava, lo si metteva in difficoltà a restituire tutto quel
denaro. Ed è una difficoltà in cui può incorrere la nostra Regione
perché i soldi che risultano a bilancio come entrate, 800 miliardi
per l’operazione ENEL, vanno restituiti e vanno
restituiti con gli interessi.
Della rigidità e della mancata elasticità del bilancio sono
prova, ripeto, la mancanza di progetti strategici che non siano
quelli ottenuti con l’indebitamento e l'esiguità dei
fondi globali che si stanno anno dopo anno riducendo ai minimi
termini con difficoltà di fare poi delle scelte strategicamente
rilevanti.
Quali sono gli scenari di novità che presenta il bilancio
2001?
Sono essenzialmente due. Uno che ritengo un po' enfatizzato ed è
la novità relativa agli investimenti determinati
dall'alluvione.
Se non ho letto male le ultime cifre, si tratta per quanto
riguarda le risorse regionali di 75 miliardi che vengono investiti
per il 2001. Depurando sempre dalle contabilità speciali, dai
debiti, eccetera, è una cifra che è meno del 4 percento delle
entrate, quindi la Regione investe per il problema emergenza meno
del 4 percento delle proprie entrate e voglio anche immaginare che
ci sia stata una qualche difficoltà nel reperire queste decine di
miliardi, la Giunta credo abbia fatto qualche sforzo ed è uno
sforzo che dimostra quanto andavo dicendo, della rigidità del
bilancio e della difficoltà di trovare delle risorse disponibili
perché il bilancio regionale è tutto impegnato rigidamente in spese
correnti e leggi di finanziamento per singoli settori, che via via
il Consiglio regionale approva. Tanto che non c’è
più spazio per la scelta politica.
Andando di questo passo, uso un paradosso, il bilancio potrà
farlo un funzionario schiacciando un tasto di un computer perché le
entrate saranno tutte predestinate e finiranno nei vari fondi di
finanziamento delle varie leggi regionali. Questo mi sembra un
punto centrale, importante per i prossimi anni, sul quale non vedo
una adeguata riflessione. Quindi 75 miliardi non possono
qualificare questo bilancio come un bilancio dell'emergenza, ma
invece il bilancio va qualificato, dicevo prima con una battuta,
come il bilancio dei debiti.
Bilancio dei debiti perché gli 800 miliardi
dell’operazione ENEL sono veramente una scommessa,
sono un'ipoteca per il futuro. Credo che sia una sfida interessante
quella che si è data la Giunta sulla questione ENEL, una sfida
anche coraggiosa; da amministratore avrei preferito che questa
sfida venisse affrontata intanto impiegando una parte ordinaria del
bilancio e non ricorrendo totalmente
all’indebitamento.
Speravamo rispetto a questo problema di avere dei chiarimenti
sulle modalità con cui la Giunta intenderà ottenere i prestiti, c'è
sembrato di capire dalle indiscrezioni di stampa che le soluzioni
teoriche sono due: quella del ricorso ai mutui bancari oppure
quella dell'emissione di buoni a carattere obbligazionario, quelli
a cui faceva riferimento il Consigliere Martin.
Su questo punto ci saremmo aspettati
dall’Assessore alle finanze ieri qualche chiarimento
perché la cosa non ha conseguenze irrilevanti. Si tratta di due
scelte strategiche nell’approvvigionamento di questa
somma ingentissima estremamente importanti. Chiedo che su questo ci
sia da parte del Presidente della Giunta in sede di replica un
chiarimento possibile.
Ancora un'osservazione che riguarda il dibattito di chi mi ha
preceduto. Sono stato favorevolmente colpito da due proposte emerse
dall’intervento del Consigliere Nicco e voglio dire
che per quanto mi riguarda intendo farle mie ed appoggiarle per
quel poco che conta.
La prima è la richiesta che sia il Consiglio ad occuparsi del
piano di ricostruzione dopo l’alluvione proprio per
tutte le considerazioni che sono state fatte in queste settimane e
che non sto a ripetere; la seconda è la richiesta di uno studio
complessivo della questione ferroviaria perché dallo stesso elenco
che ha fatto il collega è emerso un quadro di confusione sulle cose
più elementari: si confonde una linea con l’altra,
si confondono i tempi, i tragitti, i percorsi.
C’è bisogno di un momento di chiarimento e i
momenti di chiarimento possono essere tutti utili, devono essere
organizzati, devono essere dei momenti di reale confronto affinché
noi stessi e l’opinione pubblica si possa avere
un'idea corretta e definitiva su uno dei problemi più importanti
che la Valle d’Aosta deve affrontare nei prossimi
anni.
Credo in definitiva che per le ragioni che ho esposto questo
bilancio non possa avere la nostra approvazione; esprimeremo dunque
come gruppo un giudizio negativo sul bilancio che oggi viene
sottoposto al nostro esame.
Président
La parole au Conseiller Rini.
Rini (UV)
Stiamo discutendo il terzo bilancio di
legislatura, documento importante per la vita politica e
amministrativa, in particolare per l'intera Comunità
valdostana.
Alcuni dei tanti problemi della nostra Valle potranno trovare
risposta anche da questo documento contabile che con la riduzione
delle spese correnti all’indispensabile favorisce le
spese di investimento ponendosi come mezzo che possa far sì che la
catastrofe fisica, che ha così duramente colpito la nostra Regione,
non possa trasformarsi in una catastrofe economica.
In questi giorni su un giornale a tiratura nazionale ho letto
con soddisfazione questa frase:
"In Valle d’Aosta
esiste qualcosa che nessuno può distruggere: i Valdostani"
.
Ebbene sono certo che i Valdostani con la loro attitudine al
lavoro, con la loro caparbietà, con il loro orgoglio e con il loro
attaccamento e amore per questa meravigliosa Regione, insieme
all’impegno profuso dalle istituzioni locali,
faranno in modo che la Valle d’Aosta torni ad essere
quella di sempre.
Il bilancio di previsione già pronto all’adozione
della Giunta regionale ha dovuto essere completamente rivisto ed è
fortemente condizionato dall’evento calamitoso che
ci ha colpiti.
Si è cercato di recuperare le risorse da destinare alla
ricostruzione dai settori che presentavano qualche margine di
comprimibilità stoppando buona parte degli interventi programmati,
ritenuti non urgenti e procrastinabili, dando priorità agli
interventi sul territorio e al rilancio economico e produttivo.
Sono stati introdotti dei meccanismi di flessibilità che
consentiranno di poter ottimizzare la gestione delle disponibilità
onde poter utilizzare fondi disponibili giacenti per interventi
tempestivi legati alla ricostruzione e all'esigenza di limitare i
danni nei settori più colpiti dall'alluvione.
Si evidenzia il contenimento del previsto mutuo che è stato
inferiore alle previsioni iniziali e che, dedotto dagli 800
miliardi necessari per l’operazione ENEL, ammonta a
260 miliardi.
Pur rimanendo sotto l’insegna del rigore e della
sobrietà, si è reso necessario rivedere la pianta organica che dal
1993 non subiva modifiche.
L’incremento interessa il Corpo regionale dei
vigili del fuoco e del settore scolastico. Vi saranno 95 unità in
più per i vigili del fuoco necessarie alla sorveglianza
dell’aeroporto regionale che con il passaggio di
categoria ci permetterà di poter contare su di un valido
collegamento nazionale ed internazionale, al controllo del Tunnel
del Monte Bianco e alla predisposizione di un distaccamento in
bassa Valle.
Altre 35 unità sono rappresentate da personale non docente per
le scuole, settore che vede assorbire una parte considerevole di
risorse e questo per l’avvio della libera università
della Valle d’Aosta e per
l’attuazione dell'autonomia scolastica.
Si è voluto sostenere e rilanciare il settore
turistico-commerciale che con l’evento alluvionale,
in assenza di aiuti, avrebbe potuto subire i danni indiretti
incalcolabili.
Per quanto riguarda i trasporti, che oltre al servizio alla
collettività sono basilari per l’utenza turistica,
si è mantenuto un elevato livello di spesa da destinare in
particolare agli impianti a fune, agli interventi
sull’aeroporto e al completamento del trenino di
Cogne.
Nell’importantissimo settore agricolo,
soprattutto di montagna, da tutti riconosciuto come vitale per il
mantenimento e il riordino del territorio, oltre che per evitare e
contenere i danni di eventi come quelli dell'alluvione di ottobre e
di altri eventuali che abbiano a ripetersi in futuro, sono state
indirizzate notevoli e forse non ancora sufficienti risorse in
quanto sempre più risulta indispensabile che
l’agricoltore non abbandoni la montagna.
In agricoltura ingenti risorse saranno indirizzate verso
interventi legati al ripristino e alla messa in coltura di circa
850 ettari danneggiati mentre si continuerà ad investire per
migliorare le strutture agricole, il rifacimento e la manutenzione
dei "ru", questi ultimi utili per garantire
l’integrità ambientale.
Ulteriori agevolazioni economiche verranno messe in atto per
incoraggiare i giovani ad intraprendere la poco remunerativa
attività agricola oltre che per incentivare le produzioni agricole
e zootecniche di qualità.
Si continuerà in modo incisivo nel sostegno alle attività
economiche, in particolar modo rivolte verso gli artigiani e le
medie imprese che avranno la possibilità di delocalizzarsi
nell’area Cogne, di questa possibilità potranno
ovviamente beneficiare quanti hanno subito danni
dall’evento alluvionale.
Come è già stato detto questo bilancio è influenzato in modo
pesante dall’evento calamitoso per cui una quota
importante di risorse è stata messa su di un capitolo specifico per
la ricostruzione. Tutta una serie di provvedimenti sono stati
adottati per indennizzare ed incentivare al ripristino quanti hanno
subito danni e sono purtroppo in tanti.
Sono certo che con le risorse messe a disposizione, ma
soprattutto con il carattere, la dignità e
l’operosità dei Valdostani, le gravi ferite inflitte
alla nostra Valle verranno rimarginate in tempi meno lunghi di
quanto si possa immaginare.
Con la consapevolezza che come per i precedenti esercizi
finanziari questo documento contabile è realistico e
tutt’altro che un libro dei sogni non posso che
considerarlo, soprattutto alla luce dell’evento
calamitoso, un ottimo mezzo per superare le momentanee
difficoltà.
Il documento si caratterizza in particolare per la previsione di
un aumento delle entrate anche senza considerare i mutui da
contrarre, per non aver fatto ricorso all’aumento
della pressione fiscale, per aver previsto una consistente
diminuzione delle spese correnti e questo pure in presenza di una
realtà che non consente grandi manovre, per aver garantito una
quantità notevole di risorse al mondo produttivo che saprà
utilizzarle per l’auspicata ripresa e per aver
mantenuto il trasferimento agli enti locali secondo quanto previsto
dalla legge regionale n. 48, cioè il 95 percento
dell’IRPEF di cui il 50 percento senza alcun vincolo
di destinazione.
In conclusione, pur valutando il documento programmatorio che
stiamo per esaminare come un valido strumento per far sì che anche
in un momento così difficile per la nostra economia si possa ancora
continuare nella crescita e nello sviluppo che hanno caratterizzato
gli ultimi anni, mi sento in dovere di fare alcune riflessioni e
sollecitare l’Esecutivo e noi tutti su alcuni
temi.
Tutti gli anni in occasione del bilancio si evidenzia con un
certo orgoglio che il tasso di disoccupazione in Valle è più basso
rispetto alla media nazionale. È vero, ma non ci dobbiamo
arrendere. Chi è senza un lavoro non si può accontentare del fatto
che altri il lavoro hanno.
Ci dobbiamo preoccupare dello squilibrio che esiste fra occupati
della bassa, media e alta Valle come ci dobbiamo preoccupare
maggiormente del clima teso che regna all’interno
dello stabilimento Cogne. Dobbiamo cercare di capire quali siano le
professionalità richieste e mancanti in Valle e verso queste
indirizzare maggiormente gli sforzi per la formazione professionale
per evitare di dover ricorrere a manodopera da fuori Valle quando
in loco abbiamo cittadini senza un lavoro.
Ancora maggiore attenzione dovremo avere verso la valorizzazione
dei beni culturali ed ambientali, il patrimonio storico ed
artistico che potrebbero più convenientemente essere visti come
attrattive turistiche alternative e complementari a quelle
tradizionali.
Nel settore socio-sanitario molto è stato fatto, ma non basta.
Le liste di attesa devono essere ridotte, il potenziamento delle
strutture sul territorio va a rilento, la qualità e la validità dei
servizi va migliorata. Esistono ancora troppi cittadini senza casa
o con abitazioni fatiscenti, con troppe famiglie in condizioni di
bisogno economico che rasenta la povertà.
I più poveri e indigenti sovente non hanno il coraggio e la
forza di chiedere aiuto. È proprio a questi sfortunati cittadini
che dovremmo maggiormente pensare.
Constato con favore che si vuole dare una risposta anche alle
ripetute richieste delle associazioni combattentistiche che da
tempo chiedono di poter ottenere un modesto vitalizio quale
riconoscimento per aver generosamente contribuito a riportare la
democrazia, la libertà e soprattutto per essersi battute per
l’autonomia della nostra Valle.
Vista l’età dei richiedenti, che si aggira
mediamente intorno agli 80 anni, vorrei sollecitare la Giunta a
presentare in tempi brevi un disegno di legge alle commissioni
consiliari competenti onde poter concretizzare quanto è stato
programmato.
Maggiore attenzione va posta verso i piccoli commercianti e
artigiani che soprattutto nelle vallate contribuiscono ad evitare
lo spopolamento delle stesse.
Negli ultimi anni il peso della Regione nei settori economici è
andato via via diminuendo, ma non basta ancora; come non sono
ancora sufficienti i tagli alle spese correnti di funzionamento
della macchina regionale e di quelle di alcuni enti locali.
Per quanto riguarda la ferrovia, bisognerà intraprendere tutte
le vie possibili per la realizzazione del Tunnel di collegamento
Aosta-Martigny e per la risistemazione della linea Chivasso-Aosta
con la ricollocazione di alcuni tratti posti in zone a rischio di
calamità. Solo una ferrovia moderna e sicura potrà incentivare
l’uso del treno e disincentivare il trasporto su
gomma.
Dobbiamo infine cercare di accelerare la privatizzazione della
Casa da gioco di Saint-Vincent e il suo ammodernamento.
Fatte queste riflessioni, non posso che sperare che il confronto
che ci sarà in quest’aula possa essere improntato
alla correttezza e teso al miglioramento di questo documento dando
dei validi suggerimenti anche per il futuro, suggerimenti che
l’Esecutivo non mancherà di accogliere se
indirizzati al miglioramento della nostra economia e a un maggior
benessere della popolazione valdostana.
Président
La parole au Conseiller Piccolo.
Piccolo (FA)
Desidero anche io portare il mio modesto
contributo al dibattito in corso cercando di contenere
l’intervento in quanto il collega Martin, che mi ha
preceduto, ha già trattato alcuni argomenti.
Vorrei però in premessa fare alcune brevissime considerazioni di
carattere generale per poi entrare più nel merito di particolari
voci indicate nel bilancio che a me stanno particolarmente a cuore
e che intendo evidenziare anche perché ritenute qualificanti come
forza politica appartenente a questa maggioranza.
Il bilancio, importante documento programmatico
politico-amministrativo, per il triennio 2001-2003 si profila come
un documento che ribadisce la continuità amministrativa della
decima legislatura e che come per la precedente anche per
l’undicesima si delinea ancora più difficile in
questo particolare momento, prima con la tragedia della chiusura
del Tunnel del Monte Bianco e poi con la recente alluvione che ha
provocato oltre che gravi lutti in alcune famiglie anche ingenti
danni e distruzioni su quasi tutto il territorio regionale,
pertanto creando preoccupanti problematiche economiche, sociali e
occupazionali alla nostra Regione.
È indubbio che come tutti i bilanci di previsione questo
documento dà indicazioni programmatorie, pertanto passibili e
suscettibili di modifiche durante il corso del suo triennio, ma che
ribadisce la volontà espressa nel programma sottoscritto dalle
forze di maggioranza all’inizio di questa
legislatura.
Desidero pertanto evidenziare tre voci del bilancio che a parer
mio vanno esaminate attentamente.
Un primo problema, per me fra i più importanti e che ha
impegnato l’intera precedente legislatura per tutto
il suo quinquennio, è quello relativo alla Casa da gioco di
Saint-Vincent dove ci auguriamo si possa raggiungere al più presto
una gestione privatistica pur dovendo tenere nella dovuta
considerazione i vari corsi e controricorsi che ne hanno
condizionato fino ad oggi le scelte definitive.
Il Casinò rappresenta per la Valle d’Aosta una
delle più importanti fonti occupazionali della nostra Regione;
occorre quindi dare tempestività alle decisioni, alle conseguenti
azioni che portino alla conclusione della gestione straordinaria in
tempi strettissimi alla luce anche della possibile apertura di
altri casinò sul territorio nazionale.
Non dobbiamo e non possiamo permetterci il lusso di tergiversare
pur tenendo nella dovuta considerazione le difficoltà che ho già
evidenziato prima finora riscontrate.
Alle difficoltà di trattative già accennate si è aggiunta in
questi giorni anche la recente decisione della SAAV di chiudere dal
27 dicembre al 1° gennaio 2001 il Gran Hôtel Billia e guarda caso
proprio nel periodo con più presenze in Valle e durante le feste
natalizie.
Certo è che questa decisione metterà ancora più in difficoltà la
posizione oltre che della casa da gioco relativamente
all'ospitalità degli avventori del Casinò anche quella degli
attuali dipendenti del Grand Hôtel Billia sempre più preoccupati
per il loro futuro lavorativo.
In termini di proposte, relativamente al problema Casinò, credo
sia giunto il momento di approfondire la tematica relativa alla
verifica della costruzione di una nuova casa da gioco già più volte
citata dal Presidente della Giunta regionale. In considerazione
pertanto dell'importanza che ha il Casinò nel contesto
socio-economico della Regione Fédération ribadisce anche in questa
occasione che sarà molto attenta e assicura fin
d’ora tutto il suo apporto alla Giunta regionale per
arrivare alla risoluzione dell’annoso problema
gestionale.
Un altro settore a me molto caro è quello relativo al sociale e
al sanitario. Occorre dare, facendo uno sforzo maggiore, ancora di
più attuazione al piano socio-sanitario regionale, piano che nelle
sue intenzioni si prefigge alcuni importanti obiettivi ambiziosi e
quindi mi auguro che venga in termini pratici tradotto dalle
intenzioni ai fatti.
Voglio fare riferimento specifico alle strutture previste sul
territorio, al funzionamento dei macrodistretti, alla nomina dei
direttori degli stessi che da tempo aspettano di poter operare. A
tal proposito ci auguriamo, Assessore Vicquéry, che lei riesca a
sollecitare la Direzione generale dell’USL per la
nomina a partire già dai primi mesi del 2001.
Con l’occasione desidero chiedere sempre
all’Assessore alla sanità a che punto è la
problematica relativa alla ristrutturazione della sede del 118 a
Châtillon oltre che la problematica relativa alla definizione di
alcuni servizi specialistici e ambulatoriali e di personale
mancante sempre nell’USL di Châtillon.
Mi auguro che questi problemi possano essere risolti al più
presto e confido in un particolare interessamento da parte dello
stesso Assessore.
Va sottolineato che l’impegno
dell’Assessore Vicquéry c’è già stato
nonostante gli attacchi fatti da più parte anche con toni che
niente hanno a che vedere con la correttezza e
l’onestà intellettuale e non è mai stata una critica
sicuramente costruttiva, ma dicevo che l’impegno
dell’Assessore c’è stato con la
volontà politica di decentrare e potenziare i vari servizi sul
territorio adeguando sia la presenza di servizi sanitari sul
territorio, sia incrementando i servizi domiciliari in modo da dare
le prime risposte sanitarie il più possibile vicino alle dimore dei
cittadini rispondendo pienamente a quello che la legge n. 833 si
prefiggeva, cioè portare i servizi ai cittadini.
Da qui si evince che occorre veramente impegnarsi al fine di
creare la giusta integrazione e il coordinamento fra i medici di
base e gli specialisti ospedalieri e quelli ambulatoriali e
territoriali, il tutto sotto il controllo del direttore del
macrodistretto al quale dovranno essere dati pieni poteri
gestionali individuando quindi le persone più idonee per questo
delicato e importante compito, compito che si dovrà porre anche
l’obiettivo fondamentale dell'integrazione operativa
fra i servizi sanitari e quelli socio-assistenziali.
Un ruolo importante dovranno averlo gli enti locali ai quali
dovrà rivolgersi il direttore del macrodistretto in quanto gli
amministratori dei comuni sono coloro che conoscono più da vicino
le esigenze dei cittadini e quindi un'attenta valutazione delle
competenze da attribuire agli enti locali da parte
dell’Amministrazione regionale, in particolare per
quei servizi socio-assistenziali che già da anni gli enti locali
hanno diligentemente svolto con interessanti iniziative,
soprattutto quelle rivolte agli anziani, e che potranno essere
meglio gestite in collaborazione con le comunità montane.
Riprendo il problema degli anziani, già presentato in precedenti
interventi, e non me ne voglia l’Assessore se è un
mio pallino in quanto le microcomunità non sono purtroppo in grado
di soddisfare appieno particolari casi di persone anziane che
necessitano di continua assistenza, quindi i non autosufficienti e
i non assistibili a domicilio.
Le strutture previste per questi casi le conosciamo tutti e sono
le RSA (residenze sanitarie assistenziali), ancora poche
individuate in Valle d’Aosta e oltretutto quelle
individuate le trovo personalmente non troppo rispondenti oltre che
in termini di collocazione geografica, agli effettivi requisiti che
le RSA devono avere e cioè essere adiacenti a strutture ospedaliere
o poliambulatoriali.
Va sottolineato infatti che per questi particolari casi di
anziani occorre che nelle RSA ci sia l'indispensabile presenza
assidua di personale medico e paramedico. Questo tipo di scelta
permetterebbe di decongestionare l’Ospedale
dall'occupazione di posti letto oltre che agli anziani di essere
più vicini al proprio comune e alla propria famiglia.
Un’altra parte del settore socio-sanitario che mi
sta particolarmente a cuore è relativa ai malati di mente, persone,
e non sono poche, che versano in stato di infermità mentale;
numerosi familiari e tutori hanno manifestato oltre che il proprio
disagio per i propri cari lontani da casa anche quello di recarsi
in istituti fuori Valle nei quali da tempo sono ospitati i malati
che cercherebbero di rientrare in Valle.
Le strutture intermedie per la psichiatria comprendono
generalmente centri terapeutici residenziali diurni e con
possibilità di alloggio, prevedono inoltre comunità terapeutiche
protette e gruppi di alloggi, queste non sono presenti però in
Valle d’Aosta tranne che nella Comunità di
Pont-Suaz.
Queste strutture hanno per vocazione l'interesse territoriale e
costituiscono i maggiori punti di appoggio per i familiari dei
disabili psichici di cui anche in Valle sta nascendo
un'associazione e formano una rete flessibile di servizi non
ospedalieri. Al momento vi è la necessità di ricorrere a strutture
fuori Valle in quanto non vi sono più alternative in loco.
Per le ragioni sopra esposte chiedo che venga predisposto un
piano programmatico organico che sviluppi l’area
intermedia dell’assistenza psichiatrica nel
territorio della Valle d’Aosta in risposta alle
esigenze che ho appena evidenziato.
So, perché l’ho chiesto allo stesso Assessore in
occasione degli incontri in I Commissione, che sono in atto
iniziative per cercare di risolvere questo delicato problema.
Credo che sia opportuno per le strutture in grado di ospitare i
malati di mente, approfondire meglio l'individuazione e il numero
delle stesse da collocare nel territorio regionale in modo più
razionale e quindi più rispondente al numero delle persone
interessate.
Nel campo sempre dei servizi assistenziali va sostenuta
maggiormente la famiglia allorché si prenda cura direttamente dei
casi che per l’ente pubblico rappresentano rilevanti
problemi sociali prevedendo quindi aiuti finanziari ai
familiari.
Ho appreso con piacere sempre dall’Assessore
Vicquéry in II Commissione che molto è stato fatto in settori
particolari come quello dei malati terminali, di oncologia e nella
possibilità in tempi brevi dello sviluppo della risonanza
magnetica. Ho parlato finora di alcune particolari esigenze
improcrastinabili, ma affinché tutto quanto detto possa avvenire
nel migliore dei modi occorre che l’azienda USL sia
sempre più autonoma nella sua attività gestionale; per questo
dobbiamo garantire alla stessa gli strumenti necessari per la
libertà di azione permettendole una più snella, sburocratizzata e
tempestiva azione se vogliamo che si possa definire
l’USL un'azienda al passo con i tempi, in
particolare un'azienda che deve fare la sanità pubblica con
esigenze che non si possono procrastinare nel tempo.
I presupposti della nuova direzione nella sua componente e
nell’azione fin qui svolta, anche se da poco tempo
insediata, fa ben sperare; ci auguriamo che continui sempre con
impegno per il futuro e per il bene di noi tutti.
Per permettere all’azienda USL la libertà di
azione si dovrà prevedere sicuramente una formazione professionale
di tutti gli operatori dell’USL, siano essi medici,
paramedici che amministrativi al fine di garantire servizi migliori
e più rispondenti alle esigenze dei nostri cittadini e per fare
questo riteniamo indispensabile l’integrazione del
servizio pubblico con altre strutture private, in particolare con
le cooperative sociali che da anni ormai operano nella nostra
Regione con il prezioso contributo del volontariato che in Valle
d’Aosta possiamo considerare un fiore
all’occhiello soprattutto nel campo socio-sanitario
assistenziale.
Per quanto sopra detto siamo convinti che con i necessari
finanziamenti mirati si andrà a dare esecuzione a una serie di
interventi che ho appena citato cercando di rispondere in modo
puntuale non solo alle esigenze degli addetti che operano nel campo
socio-sanitario con grossi problemi ed impegno, ma soprattutto
rispondere in modo efficiente ed efficace ai bisogni dei cittadini
utenti, in particolare dei giovani che oggi necessitano di aiuti in
modo più incisivo da parte delle istituzioni che hanno il dovere di
prestare loro più attenzione, cittadini che saranno la società del
domani; ai bisogni delle famiglie interessate che spesso non
ricevono le giuste risposte dal servizio pubblico e quindi sono
causa di comprensibili e gravi disagi familiari creando problemi a
una convivenza civile di una comunità.
Queste sono alcune proposte che ho cercato di portare come
contributo al dibattito su questo bilancio. Mi auguro che questo
bilancio sia un passo per cercare di dare
all’esterno di quest’aula la
convinzione che si stia lavorando in modo nuovo,
nell’interesse dei cittadini, affinché - non mi
stanco di ripeterlo - anche in queste occasioni essi credano
ancora, in un momento generale di crisi ad ogni livello, nei
confronti delle istituzioni e dei loro rappresentanti.
Ma, affinché le critiche dei cittadini diventino costruttive e
pertanto azioni amministrative più rispondenti alle loro richieste,
occorre confrontarsi di più con la gente adottando il metodo di
incontri sul territorio con la popolazione, metodo che fra
l’altro parecchi amministratori comunali da anni
adottano.
Per esperienza vissuta gli incontri con la popolazione possono
portare anche ad occasioni di dura critica nei confronti degli
amministratori, ma questo secondo me rientra proprio nel ruolo che
l’amministratore riveste:
l’importante è far parlare la gente e da essa
recepire direttamente i bisogni. Proprio nei giorni successivi
all’alluvione abbiamo potuto tutti constatare quanto
è importante e quanto è utile essere vicini alla gente.
Per me questo è il nuovo modo di far politica, cioè cercando di
coinvolgere i cittadini il più possibile nella gestione della cosa
pubblica, recependo proposte, suggerimenti e
quant’altro facilitando così a noi rappresentanti
istituzionali ad ogni livello il non facile compito di amministrare
la nostra Regione e quindi portarci a sbagliare sempre meno.
Président
J’annonce le dépôt de plusieurs
amendements qui sont en cours de reproduction, ils seront
distribués aussitôt que possible.
La parole au Conseiller Tibaldi.
Tibaldi (FI)
Il bilancio di previsione del 2001 evidenzia
un documento contabile condizionato, potremmo dire,
dall’acqua nel senso delle intense precipitazioni
che sono cadute a metà ottobre e che hanno causato la tragedia che
tutti quanti abbiamo vissuto. Dall’acqua per altro
verso perché l’operazione ENEL, come viene definita
dalla Giunta, è l’elemento più caratterizzante di
questo documento.
Quali considerazioni possiamo fare sul documento di bilancio? Ce
ne sarebbero tantissime da fare, ma in questo primo intervento mi
limiterò ad alcune considerazioni di carattere molto generale.
Il bilancio dell'emergenza, come lo ha definito qualcuno, incide
in termini di cifre per 100 miliardi nella prossima gestione 2001
mentre per 800 miliardi incide l’operazione ENEL,
quindi se vogliamo tornare ai condizionamenti dovuti al fattore
acqua, di cui dicevo in apertura, più che
l’emergenza pesa l’operazione ENEL e
questo mi sembra facilmente percepibile dai dati che sono qui
iscritti.
Le entrate: seguirò anch'io un canovaccio sulla base di quello
che c'è stato presentato e a livello di relazione ieri e a livello
di documento contabile vero e proprio nei giorni scorsi. A parte
l’aggiornamento indicizzato del trasferimento
sostitutivo dell’IVA da importazione, che
quest’anno è a 525 miliardi, 10 di più rispetto
all’anno scorso, e siamo partiti dai 450 di 7 anni
fa, quindi l'indicizzazione ha funzionato, a parte questo
aggiornamento che è un dato certo ed è l’unico dato
certo o meglio uno dei pochi dati certi che ci sono in bilancio, si
segnalano tanti altri valori a livello di entrata, ma come sappiamo
sono valori fittizi, virtuali che potremo solo verificare in sede
di consuntivo e vuol dire fra più di un anno e mezzo.
Non credo che il trasferimento sostitutivo
dell’IVA da importazione sia da considerare come
immeritato, è corretto piuttosto riconoscerne la valenza e
l'incidenza notevoli che ha nelle poste in bilancio perché più di
500 miliardi sui 2.000 circa, depurati
dall’indebitamento, di risorse spendibili che
abbiamo pesano per un quarto e di conseguenza sappiamo che questa
incidenza è notevole se pensiamo che altre regioni questo beneficio
finanziario non ce l’hanno assolutamente.
E non credo neppure che sia preoccupante la rivoluzione fiscale
annunciata da Berlusconi. Mi ha fatto piacere sentire in diversi
interventi citare Berlusconi magari con cenni critici o come
spauracchio da parte di qualcuno. La rivoluzione fiscale annunciata
da Berlusconi può far paura ai gestori delle casse pubbliche e
quindi anche agli amministratori regionali, ma fa
senz’altro piacere alle famiglie e alle imprese che
si trovano a un prelievo fiscale meno pesante rispetto a quello che
stanno sopportando in questo momento.
È naturale che la diminuzione del prelievo fiscale in Valle
difficilmente potrà promanare dall’Amministrazione
regionale perché non ha interesse a ridurre i 9/10 di percezione
sulle tasse; è bene allora che ci pensi qualcuno a livello dello
Stato, non ci ha pensato la Sinistra, speriamo che qualcun altro,
il Centro Destra, mi auguro Berlusconi, sia in grado di mantenere
quanto ha annunciato finora.
Per quanto riguarda le entrate, è curioso che la tassa di
concessione della casa da gioco aumenti da 145 a 160 miliardi, ce
lo dovrà poi spiegare, Assessore, perché avete appena rivisto le
aliquote in senso peggiorativo per la Regione e di favore per la
gestione straordinaria eppure l'incremento di 15 miliardi non
riusciamo a capire da che parte provenga. Ho sentito parlare
poc’anzi che riusciremo a prendere importanti quote
di giocatori tanto per fare una piccola digressione sulla gestione
straordinaria, dopo l’alluvione
l’unica certezza che abbiamo è che abbiamo perso
tutte le quote di giocatori cosiddetti "avventori", sono rimasti
solo quelli fidelizzati.
Questo è un dato che non dico io, ma che hanno detto gli stessi
dirigenti, quindi mi pare che ci siano delle contraddizioni sulle
affermazioni che fanno da una parte a livello di gestione
straordinaria e dall’altra in questo Consesso, dove
ho sentito qualche Consigliere che faceva riferimenti completamente
fuori luogo.
L’IRAP, altro gettito. Altrove il gettito si
riduce non solo per quel meccanismo fiscale che ha messo in moto lo
Stato e che comporta tutte quelle preoccupazioni legittime che ci
sono in quanto l’IRAP, sostituendo il contributo sul
servizio sanitario, deve alimentare anche la spesa sanitaria però,
mentre il gettito altrove si riduce perché ci sono degli interventi
correttivi da parte delle regioni, poi citerò quali, da noi si
riduce anche perché l’imponibile soggetto ad imposta
è più piccolo, sta diminuendo e questo è un dato significativo
perché, essendo l’IRAP un'imposta che agisce sulla
capacità di sviluppo di un'azienda e quindi si tratta di un insieme
di aziende di una società, Assessore, la diminuzione della
percezione di questa imposta è un indicatore negativo in quanto
significa che la nostra capacità di sviluppo non è come quella che
lei ci ha descritto nella sua relazione. A differenza, dicevo,
della Toscana che invece diminuisce le tasse.
La Regione Toscana ha tagliato dello 0,50 percento
l’IRAP a carico delle imprese locali che hanno un
imponibile inferiore ai 150 milioni e che hanno sede in località
montane; ha ridotto anche il carico fiscale per il commercio, per
il turismo, per i servizi, le attività produttive,
l’ambiente grazie all'abolizione di 25 tributi.
L’imposta regionale sulle attività produttive si
riduce di un punto percentuale e passa dal 4,5 al 3,5 percento per
le organizzazioni non lucrative di attività sociali, che
risparmieranno 2 miliardi, e per le nuove imprese giovanili che si
costituiscono a partire dal 1° gennaio 2001.
Come vede altre regioni, che magari non hanno quelle peculiarità
finanziarie che noi abbiamo, cercano di fare lo sconto ai loro
contribuenti siano esse famiglie siano esse imprese come è questo
il caso, quindi se da un lato il Consigliere Martin apprezza che la
Giunta non aumenta le tasse, noi esprimiamo il disappunto che
questa Giunta non riesce a diminuire le tasse nonostante abbia quei
525 miliardi?
(interruzione del Presidente della Giunta, fuori
microfono)
? poi replicherà, Presidente, ne avrà tutto il tempo.
La stessa cosa vale per l’IVA, altra importante
voce di entrata. L’IVA che si riduce: certo,
l’effetto tunnel è stato notevole nel 2000, però
oltre a questo si può anche aggiungere un altro presupposto a
questa contrazione dei consumi che è comunque lo stato di
sostanziale ristagno in cui versa l’economia
valdostana e questo ristagno si riverbera anche su un'imposta
indiretta come l’IVA che nelle previsioni del
Governo regionale segna una contrazione. Anche questo è un
indicatore che non depone a favore della sua relazione, Assessore,
che è decisamente ottimistica.
Quarta osservazione, che è poi quella principale sulle voci di
entrata, riguarda i mutui e i prestiti insieme al trasferimento
sostitutivo sono l’altro dato certo. Sono stati
contabilizzati in oltre 1.000 miliardi di cui 800 servono per
l’operazione ENEL.
È curioso leggere a pagina 40, e io ieri mi sono letto bene il
passaggio per vedere se era così, affermare che avete
"? operato
innanzitutto, come dimostrato dalle somme iscritte, per mantenere
contenuto l’eventuale ricorso al debito?"
; come
fate a dirlo? Infatti la tendenza è una diminuzione
dell’indebitamento nel triennio.
Così era anche l’anno scorso; se però leggo le
cifre dell’indebitamento nella relazione dello
scorso anno: 336 miliardi nel 2000, 288 nel 2001, 176 nel 2002, la
tendenza all’indebitamento doveva essere già ridotta
lo scorso anno. In realtà qui non mi sembra che quella sia la
direzione. Al limite l’Assessore può dirmi che non
ha messo in programma l’ENEL perché
l’alluvione grava per 100 miliardi come ho detto
all’inizio.
A pagina 20 della relazione precisa l’Assessore
che il ricorso al debito nel 2001 sarà inferiore al 2000 e questo
ci tranquillizza perché se abbiamo altri 1.000 miliardi di debito
nel 2001, non so dove andiamo a parare nel giro di pochi anni. Non
so quale eredità finanziaria possiamo lasciare ai posteri, non solo
a chi amministra, ma anche ai cittadini che vivranno in questa
regione.
Depurato dell’operazione ENEL, che pesa 800
miliardi, comunque l’indebitamento resterà elevato,
287 miliardi, ovvero la differenza fra i 1.087 e gli 800, ma sono
287 miliardi che servono per il pareggio di bilancio e se è vero,
come dite a pagina 30, che, per far fronte alla ricostruzione del
dopo alluvione 250 miliardi nel triennio di cui 100, ripeto, per il
prossimo anno, la soluzione più semplice sarebbe stato il ricorso
immediato al mutuo, ma così non è stato, significa che questi 287
miliardi di mutui in più, oltre a quelli necessari per
l’ENEL, servono esclusivamente per pareggiare il
bilancio e di conseguenza per far sì che la macchina regionale, in
particolare le spese correnti siano tutte coperte.
Qui si scopre il segreto di Pulcinella se vogliamo: che siete
costretti ad indebitarvi perché state alimentando in maniera
esagerata la spesa corrente, la spesa per il funzionamento della
macchina regionale. Tant’è che, e passo alla seconda
parte, le spese, la spesa corrente è estremamente elevata, ammonta
quest’anno a 1.444 miliardi, quasi 100 miliardi in
più rispetto al 2000.
Lei, Assessore, ha buon gioco a dire che
quest’anno la spesa corrente è sul 48 percento
perché ci sono 800 miliardi che considerate investimento per
l’ENEL però, ragionando in termini assoluti ovvero
in soldoni, come dice la gente comune, ci sono quasi 100 miliardi
in più di spesa corrente. Questo a dimostrazione che ogni 3 lire
spendibili, 2 le indirizzate per coprire la spesa corrente e non
sto parlando dell'operazione ENEL, quindi non potete nascondervi
dietro il fatto che 800 miliardi sono una grossa parte
dell’investimento, di conseguenza considerando anche
quelli le spese correnti sono al di sotto della metà perché allora
dovete fare lo stesso ragionamento sui trasferimenti.
Perché dite che con il trasferimento sostitutivo coprite anche
spese che altrove sono di competenza dello Stato? Dovete imparare
ad utilizzare lo stesso peso e non due pesi e due misure per cui o
il trasferimento sostitutivo non lo considerate, nel senso che non
potete dire:
"Noi abbiamo 525 miliardi, ma a differenza di altre
regioni abbiamo il peso di servizi che altrove non hanno"
e
invece, quando fate il ragionamento sulle spese correnti,
considerate anche gli 800 miliardi perché vi vengono comodi per far
vedere un valore percentuale più appetibile per chi legge il
bilancio, invece no il dato reale è che avete 1.444 miliardi di
spese correnti e sono tutt’altro che poche.
Sulla spesa corrente fra l’altro
c’è anche un'iniziativa del "Governo Amato", che voi
avete sempre appoggiato, con la quale sono state emanate delle
direttive di freno alla spesa delle regioni. È vero sono direttive
che sono orientate prevalentemente alle Regioni a Statuto ordinario
in quanto noi abbiamo una contabilità e un assetto finanziario più
autonomo rispetto a quello delle altre 15 regioni, però è
altrettanto vero che gli enti locali e le stesse regioni hanno dei
livelli di spesa che sono fuori controllo, in particolare la spesa
sanitaria.
Non avranno scampo, si dice, dal 2001 gli enti locali e le
regioni che non rispettano il patto di stabilità interna e le
regioni saranno obbligate trimestralmente a rendicontare allo Stato
la situazione di spesa.
Lo so che non tocca noi, se non marginalmente, ma questo non so
se sia un bene o un male vista la lievitazione della spesa che
stiamo constatando in questi ultimi anni, di conseguenza inviterei
non solo a descrivere asetticamente o addirittura a mascherare
favorevolmente certi dati quando in realtà la situazione si sta
aggravando; la situazione contabile e delle cifre che ci
prospettate non denota quelle prospettive rosee o bonarie che ci
volete propinare.
Il ragionamento sugli investimenti poi; buona parte
dell’investimento va nella direzione dell'operazione
ENEL, dall’altra parte gli investimenti come vengono
diversificati, come vengono orientati? Sono 368 miliardi al
comparto economico, ma nella maggior parte abbiamo visto dai
capitoli di bilancio che sono destinazioni orientate per alimentare
società che sono controllate o dipendono direttamente o
indirettamente dalla Regione. Gli stessi impianti di risalita,
Assessore, lei in conferenza stampa di presentazione del bilancio
aveva fatto notare che era venuto il momento di dire basta a queste
liberalità nei confronti delle società degli impianti di risalita,
poi leggendo anche la relazione si evince che 17,5 miliardi
andranno in questa direzione. L’Air Vallée,
l’aeroporto, per carità, è vero che è
un'infrastruttura necessaria che deve essere completata, però nei
368 miliardi ci sono anche una congrua parte di interventi che
vanno per il completamento infrastrutturale
dell’aeroporto Corrado Gex.
Il contesto economico locale viene descritto con una nota
positiva nella relazione, ma il sistema valdostano sappiamo che è
ancora strutturalmente debole perché non sono mai stati individuati
dei precisi modelli di sviluppo.
Spesso molte risorse sono state dissipate in svariate direzioni
e mi riferisco soprattutto all'industria, dove in questi anni non
abbiamo mai avuto l’occasione e
l’opportunità di adottare o verificare o costruire
un piano programmatico di interventi, ma si è sempre agito sulla
base di convenzioni, convenzioni preparate da altri uffici, in
particolare da Finaosta, convenzioni che hanno trattato le singole
situazioni in maniera differente a seconda delle opportunità,
convenzioni che hanno erogato grandi quantità di denaro,
convenzioni che se non rispettate, è accaduto che non siano state
rispettate e abbiamo anche l’esempio
dell’Akerlund, hanno causato non solo un danno
economico alle casse regionali, ma soprattutto sono servite a
finanziare la precarietà dei posti di lavoro.
Ecco che in base al bilancio 2001 anche
l’Assessore all’industria dovrebbe
fare una riflessione più approfondita su quelle che sono le sue
risorse disponibili e i suoi indirizzi programmatici nelle materie
che lui presiede.
Non ci sono monitoraggi sulle risorse donate, lo abbiamo visto
con l’Akerlund il cui tragico epilogo si sta
consumando in questi giorni, dovrebbe chiudere entro il 31 dicembre
di quest’anno l’unità produttiva di
Pont-Saint-Martin secondo quanto è stato annunciato.
Non c’è stato alcun monitoraggio
tant’è che di fronte a due bilanci completamente
negativi di questa azienda, dove c’erano delle
perdite registrate per 18 miliardi per 2 anni consecutivi,
l’Assessore è riuscito a venire in
quest’aula e di fronte ad interpellanze fatte da
tutte le forze di opposizione, allora c’erano anche
i colleghi Autonomisti, cercava di nascondere
l’evidenza dei fatti.
Non si può nascondere l’evidenza dei fatti, non
solo quando ci sono soldi pubblici che vengono dissipati e non
servono, ma soprattutto quando si mettono in difficoltà persone che
lavorano in quella azienda.
E la stessa situazione la stiamo monitorando da vicino,
naturalmente è una situazione di disagio di proporzioni inferiori,
ma da non trascurare e riguarda l’azienda Cogne
Acciai Speciali, azienda che non sta solo vivendo delle tensioni
sindacali, come è stato osservato da chi mi ha preceduto, ma sta
anche progettando uno smembramento colossale della sua
organizzazione produttiva che stravolgerà completamente
l’assetto futuro di questo impianto siderurgico che
di conseguenza potrebbe anche riservarci in futuro qualche amara
sorpresa.
Per quanto riguarda sempre il settore economico, abbiamo anche
un altro versante che vive in una situazione di ristagno ed è il
turismo.
Il turismo di montagna attraversa una crisi congiunturale perché
la montagna soffre di una forte concorrenza e del mare e dei paesi
caldi. La montagna è poco appetibile e cosa fa la Valle
d’Aosta? Offre qualcosa di competitivo? In questo
momento abbiamo sentito grandi proclami, Assessore Lavoyer, fra cui
la terza stagione dell’anno scorso,
quest’anno invece ci è stato proposto il binomio
cultura/vacanza, il prossimo anno non sappiamo cosa ci
proporrete.
A questi grandi proclami come fatti cosa è corrisposto? Qualche
tour in Italia o all’estero per presentare la Valle
d’Aosta e questo può essere anche positivo perché la
promozione serve in un mondo in cui si va verso la globalizzazione,
ma di altri fatti cosa abbiamo? Il giorno gratuito, per esempio,
che viene offerto il 15 dicembre a tutti gli sciatori come una
novità assoluta, ma che altre regioni alpine praticano da diverso
tempo e magari non solo per un giorno e magari con pacchetti di
offerta globale decisamente più appetibili. Ci auguriamo di vedere
quanto prima qualche risultato.
Come anche la riforma delle APT, riforma che è stata congelata e
di cui non si è più parlato di un anno a questa parte e che aveva
lo scopo di evitare questa sovrapposizione
dell’offerta e della promozione che diventa costosa
e conflittuale fra i diversi enti che promuovono iniziative.
Nella relazione dell’Assessore c’è
un elogio all’azione di Governo regionale nel 2000
per rilanciare l’economia;
l’Assessore dice che abbiamo un PIL del più 3
percento, però non cita la fonte che ha riscontrato questo PIL, non
so se è lo stesso Assessorato?
(interruzione dell’Assessore Agnesod, fuori
microfono)
? ISTAT, ce lo precisa lui adesso, non lo ha scritto in
relazione. Avevamo il dubbio che fosse la Consulta regionale
dell’economia e del lavoro ad aver definito questo
valore; almeno quello magari poteva farlo.
Ripeto, crescita del 3 percento, non c’è certezza
della fonte, l’Assessore ci dice ISTAT, ma per
correttezza dovrebbe citarlo quando c’è
un'inflazione tendenziale annua prossima al 3 percento, quindi di
fatto la crescita reale si annulla.
Va bene, abbiamo coperto l’inflazione, possiamo
consolarci anche se ho dei dubbi su questi dati perché tutti questi
riscontri positivi non mi pare di averli colti se non nella sua
relazione e soprattutto non sono stati colti questi riscontri in
quello che è il sistema nervoso pulsante della nostra economia: le
piccole e medie imprese, sistema nervoso pulsante costituito in
prevalenza da imprese artigiane e commerciali che dovrebbero avere
più attenzione.
In questo bilancio, dove si dice che gli investimenti la fanno
da padrona, alle piccole e medie imprese attraverso la legge n.
22/1998, che è una buona legge, è stato previsto un incremento nel
capitolo soltanto di 1.500 milioni in più.
È pochino, Presidente, lei si mostra sconvolto, ma 1.500 milioni
in più mi sembrano veramente pochi anche perché la legge n. 22/1998
c'è stato detto all’indomani
dell’alluvione che avrebbe dovuto servire per la
ricostruzione e il rilancio delle piccole attività che sono state
danneggiate dall’evento di metà ottobre, quindi
1.500 milioni mi sembrano veramente pochi, soprattutto quando a
fronte della ricerca nel settore industriale destinate 10 miliardi.
Va bene, però se date 10 miliardi per la ricerca, vedete di tenere
in maggiore considerazione anche quella realtà produttiva dispersa
in tutte queste aziende unifamiliari o ditte individuali che sono
diverse migliaia.
E veniamo all'operazione ENEL. Per chi è strategica? Noi lo
abbiamo detto anche in sede di discussione della legge n. 20/2000,
è strategica per il Presidente della Giunta che probabilmente si è
creato il giocattolino elettrico, ma non vediamo nessuna strategia
per i Valdostani anche perché l’unica certezza sono
i debiti che lasciate ai posteri. Speriamo che
l’operazione ENEL oltre a generare energia elettrica
da quell’acqua, generi anche risorse per i nostri
futuri bilanci, però sulle gestioni pubbliche abbiamo legittime
perplessità e se prendiamo il Casinò, le perplessità sono più che
mai testate dai fatti o anche la Centrale del latte giustamente mi
suggeriscono.
Gli introiti sono incerti, sono lasciati alle previsioni
ottimistiche del Presidente, quando ha presentato la legge, o
dell’Assessore quando ci ha presentato ieri il
bilancio, ma sappiamo che molti fattori non dipendono assolutamente
da noi, sono nelle mani di altri poteri e di altri enti. In
particolare non possiamo disconoscere l’Authority
che fissa le tariffe per l’utenza e noi qua siamo
tutti piccoli utenti, i cosiddetti "clienti vincolati", e solo
quest’anno le bollette elettriche sono cresciute del
14 percento da una media di 173 a 197 lire/chilowatt e tutti i
Valdostani pagano questa tariffa.
Come peraltro anche le tariffe di cessione di energia al
cosiddetto "gestore elettrico", quello che sostituirà
l’ENEL, sono fissate dall’Authority e
non dal libero scambio fra la Regione, che sarà proprietaria delle
centrali, e chi acquisirà il suo prodotto elettrico, cioè il
gestore.
Altro dato veramente singolare di questa operazione è che da uno
status di nazionalizzazione si passa a uno status di
regionalizzazione, ancora una volta qui la privatizzazione è
mortificata, la si cerca di recuperare magari in seconda battuta
con un'operazione obbligazionaria, come ho sentito
poc’anzi, che non so con quale facilità possa essere
messa in piedi, peraltro in questo bilancio si prevedono mutui per
800 miliardi ma, come diceva giustamente il Consigliere Curtaz, la
reperibilità di queste risorse non è stata assolutamente
chiarita.
Un’ultima considerazione la faccio
sull’assistenza sanitaria e sociale, che comporta un
notevole assorbimento di risorse, che ha anche servizi che sulle
classifiche nazionali possono tranquillizzarci, ma che offre anche
servizi che non sempre sono all’altezza. Riteniamo
che necessitino maggiori sforzi per aiutare determinate categorie
deboli, le cosiddette "fasce deboli", in particolare anziani o
persone bisognose o portatori di handicap, situazioni che sono
spesso di difficile soluzione, ma che sono di ancor più difficile
soluzione quando ci si scontra con la mole di leggi o di pratiche
burocratiche che bisogna affrontare quando si deve intervenire
concretamente e immediatamente per cercare di alleviare le
sofferenze di chi si trova in queste condizioni.
Come ha detto l’Assessore, abbiamo più ricchezza
e più disponibilità finanziaria anche da parte dei privati perché i
depositi bancari sembrano in aumento, però è una ricchezza che è
appannaggio di pochi, mentre ci sono più situazioni di povertà e di
disagio. L’economia sociale, il liberismo economico
è quella molla che può servire per creare l’economia
sociale di mercato, cioè per far sì che venga prodotta più
ricchezza perché ci sia più sviluppo, ma che questo sviluppo e
questa ricchezza siano anche ridistribuiti a vantaggio di chi ha
bisogno e qui mi sento veramente di citare Berlusconi, che nella
sua campagna elettorale, nella sua azione di governo utilizza una
frase importante e che lui definisce un dovere assoluto: "aiutare
chi resta indietro". Questa frase simboleggia questa economia
sociale di mercato che anche in questa Regione deve essere tenuta
in maggiore considerazione.
In conclusione abbiamo cifre importanti, ci sono grandi numeri
in questo documento, non sappiamo se ad essi corrisponderanno
analoghi risultati; abbiamo qualche dubbio, crediamo che ciò sia
molto difficile, quindi le nostre perplessità non potranno tradursi
in un voto favorevole, comunque al mio intervento ne seguiranno
altri di osservazioni specifiche su alcuni settori di questo
bilancio e in sede di replica ci riserveremo di fare una
comunicazione di voto.
Président
La parole à l’Assesseur au
budget, aux finances et à la programmation, Agnesod.
Agnesod (UV)
Volevo annunciare all’aula la
presentazione di alcuni emendamenti alla legge finanziaria,
verranno distribuiti, quindi li annuncio e successivamente
entreremo nel merito se ci sono delle domande.
Président
La parole au Conseiller Cerise.
Cerise (UV)
Farò un intervento molto breve visto che mi
hanno preceduto dei relatori molto qualificati, molto attenti che
hanno non dico esaurito, ma quasi, i contenuti critici o
costruttivi su questo bilancio.
Devo dire che ho apprezzato molto lo sforzo che ha fatto la
Giunta per adeguare questo bilancio alle necessità imposte
dall’evento alluvionale. Questo dimostra una volontà
di ricostruire, di tornare alla normalità non solo annunciata a
parole, ma confortata dai fatti.
Quando ho preso visione della relazione
dell’Assessore Agnesod, ho trovato dei passaggi sui
quali ho qualche perplessità. Mi lascia ad esempio perplesso, dirò
poi perché, l’affermazione a pagina 11 con cui si
dice che con l’operazione ENEL i Valdostani si
riappropriano di un bene che già in passato era stato acquistato da
loro stessi e del quale erano stati successivamente privati dallo
Stato in nome di supremi interessi. Non sono
d’accordo perché credo che non sia proprio così.
Quello della riappropriazione delle acque credo che sia un
obiettivo, peraltro irrinunciabile, ancora da perseguire perché
oggi siamo ancora i concessionari concessionati delle acque, quindi
su questo punto credo che la tensione non debba diminuire.
Un’altra piccola perplessità ce
l’ho in merito alla questione della produttività
idroelettrica perché è vero che abbiamo una produzione di 3.000
gigawatt e che ne vengono consumati solo 760, ma è pur vero che il
comparto energetico della Valle d’Aosta determina un
consumo di 380.000 tonnellate equivalenti di petrolio, pari a 4.400
gigawatt. Questo denuncia un deficit di circa 1400 gigawatt. Mi fa
pensare che, contrariamente a quanto è stato detto, una quota di
energia prodotta non sarà o non dovrebbe essere destinata alla
vendita sul mercato ma, coerentemente con quelli che sono gli
obiettivi indicati nel piano energetico, dovrà essere destinata per
riequilibrare questo deficit soprattutto nel settore degli
insediamenti civili.
È stato opportunamente toccato il tema
dell’indebitamento, infatti è vero che la Regione ha
ancora una capacità di indebitamento di circa 715 miliardi, teniamo
però presente che nel piano triennale è previsto un ulteriore
indebitamento di oltre 430 miliardi.
I prestiti presuppongono la restituzione a titolo oneroso e
questo è sì motivo di una preoccupazione perché si tratta pur
sempre di debiti anche ingenti, ma deve essere più che mai di
stimolo a far sì che questi investimenti siano oculati, produttivi.
Intanto parte di questi crediti dovrebbero estinguersi o trovare
riscontro in processi di autofinanziamento, quindi autoestinguersi,
e per gli altri credo debbano essere uno stimolo in modo da
consentire in futuro a non far fronte a un'amministrazione
eccessivamente indebitata.
Nel complesso mi pare che la struttura della spesa che si rileva
nella predisposizione del bilancio sia equilibrata e congrua
rispetto al momento che stiamo attraversando.
Avendo vissuto all’interno dell'Amministrazione
conosco le difficoltà che ci sono state per riuscire a comprimere
certe tendenze che si riscontrano, come quella della diminuzione
della spesa corrente per quanto riguarda il funzionamento
dell’Amministrazione regionale, spero però che
questo non vada a pregiudicare l’efficienza
soprattutto di certi apparati che sono sulla soglia minima
dell'efficienza.
Mi fa pensare un’altra notazione che è quella sul
rinnovo del contratto di lavoro. È una cifra ingente, 10 miliardi,
credo che sia stata un’operazione doverosa oltre che
opportuna, però mi pare che parlando con la gente si colga ancora
l’esigenza di migliorare o di fare uno sforzo per
raggiungere quei livelli di efficienza che ci si attende
dall’apparato regionale.
Si è giustamente parlato di una certa crisi per quanto riguarda
l’offerta turistica tradizionale, quindi
l’opportunità di esplorare altri settori, sono
settori citati e anche opportunamente citati. A questi però vorrei
aggiungere anche quello faunistico, e questo mi porta a considerare
che una gestione più attenta di questa risorsa, se fatta
nell’ottica di essere di aiuto agli altri settori,
può giocare un interesse notevole. Bisognerà però essere
determinati nello svincolarla dalle volontà o aspettative del mondo
venatorio.
Mi associo a coloro che hanno evocato la delicatezza della
situazione attuale della Cogne; sottoscrivo
l’impegno ad essere attenti a quanto accade
all’interno dello stabilimento e a vigilare che gli
accordi con la Regione non siano assolti solo in modo formale.
D’altra parte credo che il mondo politico, pur
nel rispetto dei ruoli, debba fare uno sforzo per assicurare un
clima di vivibilità all’interno di questa che è la
più grossa azienda valdostana. Ne va della stessa credibilità del
settore privato.
Gli investimenti nel settore dell’agricoltura mi
paiono all’altezza della situazione.
C’è un dato che mi lascia molto perplesso ed è
quello relativo all'emorragia dell'occupazione, siamo passati al 3
percento con una perdita dal 1998 dell’8 percento. È
un dato che mi preoccupa perché questa soglia non può essere
ulteriormente diminuita se non vogliamo che venga meno
quell’apporto di lavoro necessario a mantenere gli
equilibri dei sistemi territoriali realizzati in secoli di
antropizzazione, un apporto che se dovesse venire a mancare,
certamente andrebbe ad aggravare gli effetti degli eccessi
climatici come abbiamo rilevato ultimamente.
Una somma che ritengo oculatamente erogata è quella destinata
alla Protezione civile. Anche qui i fondi saranno fondamentali per
consentire il processo di ammodernamento di questo importante
apparato che dovrà decollare con dei nuovi orizzonti di efficienza,
proprio con l’approvazione del disegno di legge n.
75. È un aggiornamento che si avvarrà anche dell'esperienza
tragica, ma sicuramente formativa della recente alluvione.
L’adeguamento delle disponibilità finanziarie
alle necessità della ricostruzione è una garanzia per la sua
sollecita realizzazione e, contrariamente a quanto sostenuto da
altri colleghi, ritengo che questa ricostruzione debba essere
gestita dalla Giunta regionale con il controllo e in base agli
indirizzi del Consiglio regionale come è sino ad oggi avvenuto.
Mi permetto di rilevare tuttavia che l’opera di
riassetto idrogeologico non può basarsi solo sulla base della
programmazione stabilita nel piano dell’assetto
idrogeologico come indicato nella relazione se non altro per la
generalità delle indicazioni di questo. Ritengo opportuno che si
addivenga, con il supporto tecnico-scientifico qualificato, a
stabilire delle linee programmatiche sulle modalità da seguire per
l'individuazione delle priorità, per il dimensionamento e la
progettazione delle opere in funzione della realtà da mettere in
sicurezza assicurando nel contempo gli equilibri
dell’intero bacino idrografico della Valle.
Anche il settore dei beni culturali è sostenuto da delle risorse
sufficienti; credo che sia importante per elevare il livello
culturale della Valle e rafforzare la presenza di un turismo colto.
In questa direzione dovrebbero andare anche i 500 milioni previsti
nei fondi globali per il ripristino ambientale della fascia della
Dora Baltea; è un percorso che credo sia all’inizio
proprio per dare a questo strategico spazio della Valle la sua
potenziale armonia paesaggistica e funzionale, capace di essere
fonte di attrattiva turistica e di ospitare attività ecologicamente
compatibili ed economicamente valide.
Infine voglio sottolineare che, sebbene in un momento così
difficile, non sono venuti meno da parte della Regione gli impegni
verso la solidarietà, la cooperazione e lo sviluppo con i Paesi in
difficoltà.
Sono osservazioni che mi fanno ritenere questo un bilancio
congruo, equo ed efficace per incidere positivamente nel tessuto
sociale ed economico della Valle d’Aosta, domani e
anche per il futuro.
Président
Collègues conseillers, il est midi quarante-six,
il me paraît judicieux de suspendre les travaux
puisqu’une longue journée nous attend.
La séance est suspendue et reprendra dans
l’après-midi à 16 heures.
La séance est levée.
La séance se termine à 12 heures 46.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK