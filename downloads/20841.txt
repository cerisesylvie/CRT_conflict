Consiglio Regionale della Valle d'Aosta - Oggetto del Consiglio n. 871 del 20 ottobre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 871 del 20 ottobre 2004 - Resoconto
OBJET N° 871/XII - Communications du Président du Conseil
régional.
Président - J'informe le Conseil de l'activité de la Présidence
et des organes du Conseil depuis la dernière réunion de
l'Assemblée:
Projets de loi présentés:
Proposition de loi n° 46, présentée par les Conseillers Sandri,
Borre, Nicco et Viérin Adriana, le 6 octobre 2004 "Disposizioni in
materia di destinazione delle ceneri da cremazione" (Ie et Ve)
Proposition de loi n° 47, présentée par les Conseillers Sandri,
Borre, Fey, Isabellon, Nicco et Rini, le 6 octobre 2004
"Disposizioni integrative della legge regionale 28 aprile 2003, n.
15 (Estensione a tutti i soggetti di cui all'articolo 1 della legge
24 maggio 1970, n. 336 (Norme a favore dei dipendenti civili dello
Stato ed Enti pubblici ex combattenti ed assimilati) e all'articolo
6 della legge 15 aprile 1985, n. 140 (Miglioramento e perequazione
di trattamenti pensionistici e aumento della pensione sociale),
dell'integrazione regionale al trattamento pensionistico degli ex
combattenti)"
Proposition de loi n° 48, présentée par les Conseillers
Riccarand, Curtaz et Squarzino Secondina, le 13 octobre 2004
"Disposizioni per incrementare la raccolta differenziata dei
rifiuti in Valle d'Aosta"
Projet de loi n° 49, présenté par le Gouvernement régional, le
15 octobre 2004 "Interventi regionali a sostegno degli ostelli per
la gioventù"
Projet de loi n° 50, présenté par le Gouvernement régional, le
15 octobre 2004 "Disciplina delle istituzioni pubbliche di
assistenza e beneficenza, trasformate ai sensi dell'articolo 37
della legge regionale 15 dicembre 2003, n. 21 (Legge finanziaria
per gli anni 2004/2006). Abrogazione della legge regionale 12
luglio 1996, n. 18"
Projet de loi n° 51, présenté par le Gouvernement régional, le
15 octobre 2004 "Disposizioni per la manutenzione del sistema
normativo regionale. Modificazioni e abrogazioni di leggi e
disposizioni regionali"
Réunions:
Bureau de Présidence: 2
IIe Commission: 2
IIIe Commission: 1
IVe Commission: 1
Ve Commission: 2
Le Conseiller Fiou m'a demandé de pouvoir effecteur la
commémoration du prof. Oddone Bongiovanni, récemment disparu, et
toujours sur le même argument suivra une intervention du collègue
Curtaz.
La parole au Conseiller Fiou.
Fiou (GV-DS-PSE) - Alcuni giorni fa ci ha lasciati Oddone
Bongiovanni, già Sindaco di Aosta, dirigente stimato della Sinistra
valdostana e anche apprezzato uomo di scuola.
Lo voglio ricordare con la sensazione che ci stiamo misurando
con qualcosa di più grande del pur grande dolore di perdere un
amico e un compagno di battaglie politiche. Questo stato d'animo è
sicuramente dovuto al fatto che, in un lasso di tempo breve, ci ha
lasciato un folto gruppo di quella generazione di protagonisti, i
quali, forti della partecipazione nella lotta antifascista, hanno
portato, nelle successive battaglie per il consolidamento della
democrazia, i valori che muovevano gli uomini della Resistenza:
Liliana Brivio, Giulio Dolchi, Monami e altri... ora Bongiovanni,
uno di loro.
Sentiamo che ci viene a mancare quel nucleo di riferimento che
rappresentava per noi certezza di salvaguardia dei fondamenti su
cui poggiava e dovrebbe poggiare una militanza politica - essendo
io di parte - dico soprattutto di "Sinistra": ecco i motivi di quel
senso di solitudine e di disorientamento che queste dipartite ci
lasciano. Nelle nostre file di eredi di un patrimonio fondamentale
di impegno e di valori, sovente si fanno strada motivazioni e
logiche che con quel patrimonio poco hanno a che fare, e questo ci
lascia inquieti su un domani dalle coordinate molto incerte.
Bongiovanni era uno di loro, esempio di militanza appassionata,
tutta e solo volta all'interesse della collettività, militanza
rigorosa, coerente, appassionata, ma equilibrata, quasi schiva e
rispettosa delle posizioni altrui.
Nasce in provincia di Rovigo, a Castelmassa, nel 1927, da una
famiglia di antifascisti; il papà, aggredito e minacciato dopo aver
partecipato ai funerali di Matteotti, lascia la sua attività
autonoma per venire una prima volta da solo ad Aosta, dove viene
assunto alla "Cogne". Nel 1941 vi tornerà definitivamente con la
famiglia; ecco perché Oddone frequenta ad Aosta le scuole medie ed
il liceo. Tornerà poi al suo paese d'origine per seguire il corso
di ingegneria, prima a Ferrara, poi al Politecnico di Bologna, dove
si laurea ingegnere minerario. Studente universitario, è attivo
militante del "PCI", cosa che pagherà con la discriminazione nelle
assunzioni sia all'ENI nella vicina Cortemaggiore, e poi alla
"Cogne" di Aosta. Era l'epoca delle epurazioni alla "Cogne" e
Bongiovanni viene accomunato in quelle ritorsioni a molti altri
attivisti di Sinistra. Tali vicende non incidono nelle convinzioni
di questi compagni abituati a difenderle con il rischio della vita
nella Resistenza, poi a considerarle così importanti da mettere in
conto anche sacrifici negli aspetti della vita privata.
Queste traversie determinano la scelta di Bongiovanni di entrare
nel corpo insegnante della scuola valdostana, dove lascerà un segno
indelebile nell'educazione e nella formazione dei giovani, nei
rapporti con i colleghi di lavoro, nei metodi e nei contenuti della
sua attività a favore della scuola pubblica. (Questo tema verrà
ripreso dal collega Curtaz).
Parallelamente all'attività della scuola, Bongiovanni sviluppa
il suo impegno politico ed amministrativo; punto di riferimento nel
gruppo dirigente del "PCI" valdostano, poi nel "PDS" e poi ancora
nella "Gauche Valdôtaine", è eletto Consigliere comunale ad Aosta
per 24 anni; più volte Assessore, sarà Sindaco dal 1975 al 1978,
ruolo che svolge con grande equilibrio, sensibile soprattutto ai
bisogni delle fasce più deboli e rigoroso come in ogni altro suo
operare nell'attività del Comune.
Attorno a lui cresce una squadra di futuri dirigenti quali:
Mafrica, Bajocco, Rigo, Caracciolo, Charbonnier, Nerina Galli,
Quarello ed altri; insieme interpretano una stagione importante
della modernizzazione del Comune di Aosta. Di quei giorni in cui
svolgeva la sua funzione di Sindaco, mi rimangono negli occhi le
sue passeggiate della domenica mattina, nelle strade di Aosta,
insieme a Marta, compagna della sua vita e delle sue lotte, e a
Liliana Brivio: andava a verificare le eventuali "magagne" da
correggere lungo le strade della sua città, visto che durante la
settimana gli innumerevoli impegni non gli permettevano di
conoscere più direttamente disfunzioni magari genericamente
segnalate.
Ho avuto modo di apprezzare il suo esempio da vicino fin da
quando, negli ultimi anni '60 giovane insegnante, nei primi
tentativi di partecipare a qualche movimento collettivo, insieme a
lui, Mafrica, Bruno Ferrero, Liliana Brivio, Sergio Bosonetto e
altri, abbiamo dato vita al "Sindacato scuola CGIL" in Valle
d'Aosta. Fin da allora ho considerato Bongiovanni un esempio di
militanza da seguire, fin da allora rappresentava la misura, un
punto di equilibrio rispetto alle intemperanze sessantottine di
alcuni di noi, ma è stato sempre anche un maestro di vita, perché i
valori di cui era portatore li trasmetteva con l'esempio, non solo
con le parole! Si è battuto con fermezza, pagando di persona il
prezzo delle scelte conseguenti ai tempi difficili; ha sempre
servito il partito e il bene pubblico, non se n'è mai servito a
fini personali; non ha mai considerato la politica come occasione
propizia per ottenere poltrone o prebende, ma quale ambito nel
quale assolvere una missione nell'interesse della comunità e del
paese. Per questo Bongiovanni è e rimarrà una testimonianza sempre
presente con cui misurarsi per migliorare noi stessi.
A Marta, compagna della sua vita, alla figlia Patrizia, con il
marito Luigi, al figlio Sergio con Caterina, agli adorati nipoti
Matteo, Bianca e Alina, voglio esprimere la nostra più sentita
vicinanza in questo momento di dolore.
Président - La parole au Conseiller Curtaz.
Curtaz (Arc-VA) - Come ha ricordato il collega Fiou, Oddone
Bongiovanni è stato Sindaco di Aosta e prestigioso dirigente
politico; è stato anche animatore culturale, quale Presidente della
"Fondazione Chabod", ma soprattutto è stato preside di una scuola
media superiore, è stato "il preside" che per anni ha accompagnato
la vita scolastica di generazioni di studenti, alcuni dei quali
oggi siedono in quest'aula. L'attività politica e amministrativa
non lo ha mai distolto dall'impegno scolastico, che considerava
prioritario nella sua vita, tanto che anche da Sindaco continuò ad
occuparsi, senza sosta, dell'Istituto tecnico per geometri, il
quale contava allora decine di insegnanti e centinaia di
allievi.
Da ex studente ricordo il "Bongio" con l'affetto e la stima che
si deve ad un uomo intelligente, equilibrato, rigoroso
nell'interpretare il suo ruolo istituzionale, eppure sempre pronto
ad ascoltare le ragioni degli altri e ad applicare le regole con
grande buon senso. Un preside che sapeva essere autorevole senza
mai essere autoritario. Fu prima insegnante e poi dirigente della
sua scuola, quasi per caso, ma nell'ambito scolastico profuse le
migliori energie per ciò in cui credeva: una scuola pubblica, laica
e repubblicana. Proverbiale era la sua memoria, gli era sufficiente
portare la pagella del primo trimestre in classe per inquadrare e
riconoscere ciascuno studente. Temute erano le sue "ramanzine" nei
confronti dei ritardatari e dei maleducati. Salutari, benché
raramente utilizzate, erano le sue battute ironiche per stemperare
le situazioni difficili. Senza riserve era sempre la sua attitudine
al confronto.
A noi giovani di allora fece apprendere che l'educazione non
deve tanto tenersi con proclami, promesse o punizioni, ma
attraverso l'esempio: l'esempio, il suo, di una vita condotta
all'insegna della professionalità, della coerenza con le proprie
convinzioni, della sobrietà manifestata nella vita pubblica e in
quella privata, della disponibilità a dialogare e ad ascoltare
chiunque: valori che, ancora oggi, costituiscono un riferimento per
molti di coloro che lo hanno conosciuto ed apprezzato.
Alla moglie, ai figli e ai nipoti vadano dunque le nostre più
sentite condoglianze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK