Consiglio Regionale della Valle d'Aosta - Oggetto del Consiglio n. 1642 del 12 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1642 del 12 dicembre 1990 - Resoconto
OGGETTO N. 1642/IX - VERIFICA SULLE NOTIZIE DI INFILTRAZIONI
CAMORRISTICHE NEI LAVORI DI COSTRUZIONE DEL TRATTO AUTOSTRADALE
AOSTA - COURMAYEUR. (Approvazione di mozione)
PRESIDENTE:
Do lettura della proposta di mozione
presentata dal Consigliere Aloisi ed iscritta al punto 4
dell'ordine del giorno.
MOZIONE
AVENDO avuto notizia dalla trasmissione televisiva condotta su
Canale 5 a cura di Maurizio Costanzo, in data 27.9.1990, alle ore
23 circa, che il tratto autostradale Aosta-Courmayeur sarebbe
condizionato dalla "camorra";
SENTITE le pesanti accuse e denunzie esternate - dinanzi a
milioni di telespettatori - dal Senatore Imposimato, il quale ha
affermato:
1) che malgrado siano stati arrestati i due titolari di una
ditta aggiudicatrice di un lotto autostradale, la ditta stessa
proseguirebbe la propria attività essendo il custode giudiziario
sottoposto a minacce della "camorra";
2) che due ditte valdostane avrebbero accettato di sottomettersi
alle imposizioni camorristiche gestendo, in subappalto, due lotti
autostradali;
ATTESO che, per oltre 20 minuti, attraverso
l’esposizione articolata del Senatore Imposimato e
le considerazioni di Maurizio Costanzo, Canale 5 ha gettato
un’ombra inquietante sull'immagine della Valle
d'Aosta, descritta - addirittura - come futuro ponte per
l’estensione della delinquenza organizzata in
Europa;
CONSIDERATO che il linguaggio usato dal Senatore Imposimato, nei
termini sopradescritti, configura ipotesi di illeciti penali di
vasta portata, con accuse spietate che coinvolgono la gestione di
risorse e di finanziamenti regionali per svariate centinaia di
miliardi alla Società R.A.V. che gestisce il nuovo segmento
autostradale;
VISTA, l'esigenza di appurare se le affermazioni rese dal
parlamentare siano frutto di fantasie, di diffamazione, ovvero
rispondano alla realtà dei fatti;
AVVERTITA l’esigenza di un chiarimento frontale
su un tema così importante che mette in discussione non solo il
buon nome della Valle d'Aosta, ma - anzi persino il suo destino di
Regione fieramente orgogliosa di un impegno pacifico e civile
contro tutte le manifestazioni della delinquenza organizzata, che
già occupa stabilmente tre regioni d'Italia;
VALUTATO il considerevole sforzo posto in essere dalla Regione
Valle d'Aosta per promuovere la candidatura olimpica, con
stanziamenti finalizzati a creare nel mondo - una opinione pubblica
favorevole;
il Consiglio regionale della Valle d'Aosta
DELIBERA
1) di nominare una Commissione speciale
d’inchiesta che appuri la veridicità di quanto
affermato dal Senatore Imposimato durante il "Maurizio Costanzo
Show" del 27.9.1990 in merito alla determinata influenza della
"camorra" sugli appalti e sui subappalti relativi alla costruzione
dell'Autostrada Aosta - Courmayeur gestita dalla R.A.V.;
2) di dare mandato alla Commissione Speciale d'Inchiesta di
acquisire agli atti sia il testo della trasmissione di Canale 5 del
27.9.1990, sia la deposizione testimoniale del parlamentare
Senatore Imposimato;
3) di richiedere l'immediato intervento degli Organi giudiziari
valdostani in merito alla pubblica denunzia fatta dal Senatore
Imposimato sui condizionamenti della "camorra" con specifico
riferimento a tutte le attività connesse con la realizzazione del
raccordo autostradale Aosta - Courmayeur.
PRESIDENTE:
Ha chiesto la parola il Consigliere Aloisi,
ne ha facoltà.
ALOISI (MSI):
Vorrei ricordare al Consiglio che questa
mozione era stata presentata il 2 ottobre 1990, mentre ci troviamo
a discuterla a ben due mesi di distanza, per motivi più che ovvii
che non voglio mettere in discussione.
Mi auguro che anche altri Consiglieri abbiano avuto modo di
seguire la puntata del 27 settembre 1990 della trasmissione
televisiva di Canale 5, "Maurizio Costanzo show", durante la quale,
verso le ore 23,00, il senatore Imposimato, intervistato da
Maurizio Costanzo, avrebbe fatto delle dichiarazioni molto pesanti
sulla Valle d'Aosta, ma soprattutto sulla costruzione del tratto
autostradale Aosta - Courmayeur, che, a suo dire, sarebbe
condizionata dalla camorra.
Si tratta di accuse fatte davanti a milioni di telespettatori e
tanto più da un Senatore della Repubblica, per cui sarebbero di
enorme gravità se rispondessero al vero.
Che cosa ha dichiarato il senatore Imposimato? In
quell'occasione ha detto che malgrado siano stati arrestai i due
titolari di una ditta aggiudicatrice di un lotto dell'autostrada
Aosta - Courmayeur, la ditta stessa proseguirebbe la propria
attività essendo il custode giudiziario sottoposto a minacce da
parte della camorra. Ha poi aggiunto che due ditte valdostane
avrebbero accettato di sottomettersi alle imposizioni
camorristiche, gestendo in subappalto due lotti autostradali.
Nel corso della trasmissione si è parlato per oltre venti minuti
di queste accuse lanciate da un Senatore della Repubblica. Maurizio
Costanzo ha poi fatto delle considerazioni, che hanno gettato
un'ombra inquietante sulla nostra Regione. Il senatore Imposimato
ha addirittura descritto la Valle d'Aosta come un futuro ponte per
l'estensione della delinquenza camorristica in Europa.
Naturalmente nelle dichiarazioni del senatore Imposimato si
configurano gravi ipotesi di reato. Penso, infatti, che
dichiarazioni del genere, fatte di fronte a milioni di
telespettatori, siano di enorme gravità; ma tali dichiarazioni
coinvolgono anche la gestione delle risorse economiche e
finanziarie della nostra regione, perché essa finanzia la RAV, una
società cioè che gestisce e finanzia il segmento autostradale Aosta
- Courmayeur.
Si giustifica così, da parte nostra, l'esigenza di appurare la
veridicità di tali affermazioni e questo è il motivo che ci ha
spinti a presentare questa mozione, che chiede in sostanza di
verificare se le dichiarazioni del senatore Imposimato sono vere o
se egli è un bugiardo. Noi, infatti, come amministratori della
Valle d'Aosta, non possiamo permettere che l'immagine della nostra
Regione venga offuscata o denigrata, se non esistono elementi certi
o prove concrete a supporto delle accuse presenti nelle
dichiarazioni di un Senatore della Repubblica.
Mi auguro che il Consiglio sia cosciente delle sue
responsabilità di fronte a questa situazione. Arrivando al dunque
della mozione, noi dobbiamo verificare se quelle affermazioni sono
vere e quindi chiedo se il Consiglio è disponibile a votare la
nomina di una Commissione di inchiesta per verificare la veridicità
di quelle gravissime affermazioni, che non sono state fatte da una
persona qualsiasi, ma da un Senatore della Repubblica, nelle quali
si dichiara che il tratto autostradale Aosta - Courmayeur sarebbe
gestito dalla camorra.
Chiedo inoltre che questa Commissione abbia il mandato di
acquisire agli atti la registrazione di quella trasmissione
televisiva di Canale 5 e di sentire la testimonianza del senatore
Imposimato, che sarà invitato a riconfermare di fronte alla
Commissione la veridicità delle proprie affermazioni e delle
pesanti ed infamanti accuse lanciate nei confronti della Valle
d'Aosta.
La mozione intende quindi fare chiarezza sulle gravi e terribili
accuse, così infamanti per la nostra regione. Se però quelle
affermazioni sono vere, bisogna fare assolutamente chiarezza in
tutta questa vicenda.
Grazie.
PRESIDENTE:
Ha chiesto la parola il Presidente della
Giunta. Bondaz; ne ha facoltà.
BONDAZ (DC):
La mozione presentata dal Consigliere
Aloisi, come sicuramente i signori Consiglieri hanno letto, fa
riferimento ad una puntata del programma televisivo "Maurizio
Costanzo show". Devo dire, molto francamente, che io non l'ho
seguita, ma non posso mettere in dubbio le parole di un Consigliere
regionale, chiunque egli sia, che mi dia o meno dell'incompetente,
perché occorre che ci sia questa credibilità almeno sotto il
profilo della correttezza.
Mi rendo conto che le affermazioni piuttosto pesanti fatte dal
senatore Imposimato dovranno essere verificate nel tempo, perché ho
l'impressione che la mozione, pur traendo origine da quella
trasmissione televisiva, sia stata comunque presentata in ritardo
rispetto a quanto era già stato fatto dall'Amministrazione
regionale e dalla RAV in relazione ad una sospensione che si era
verificata nei cantieri dell'autostrada e per la quale la
Presidenza della Giunta aveva chiesto alla Prefettura di Roma delle
informazioni su certi personaggi che figuravano come subappaltatori
di alcuni tratti dei lavori autostradali.
Gli organi competenti ci avevano dato delle assicurazioni
assolutamente tranquillizzanti, ci avevano anzi detto che
l'esecutore dei lavori era una persona diversa, anche se omonima,
da quella che risultava essere stata in carcere ed aver avuto
grossi problemi con la giustizia.
Ora, salvo una doverosa verifica delle dichiarazioni del
senatore Imposimato, che potrebbe essere fatta anche dalla
Presidenza del Consiglio, io non ritengo opportuno che si proceda
alla nomina di un'apposita commissione d'inchiesta, anche perché mi
sembra giusto aggiungere ch'io non credo che ci sia una specifica
competenza regionale al riguardo, anche in presenza di pesanti
dichiarazioni, fatte da un noto personaggio, nei confronti della
Valle d'Aosta.
Se il Consigliere Aloisi è d'accordo, io muterei la parte
deliberativa della mozione in una richiesta alla Presidenza del
Consiglio o dell'Ufficio di Presidenza del Consiglio a voler
esaminare o ad invitare il senatore Imposimato, che peraltro
potrebbe anche non voler venire perché non deve rispondere al
Consiglio regionale, oppure a prendere contatti con il senatore
Imposimato, in modo che sia possibile valutare con lui tutto il
contesto della vicenda, per poi relazionare in Consiglio.
Mi sembrerebbe un po' esagerata la nomina di una specifica
Commissione di inchiesta, anche perché le dichiarazioni del
senatore Imposimato si riferivano a qualcosa nei cui confronti
l'Amministrazione regionale aveva già provveduto a chiedere
informazioni. Non vorrei che, a mio modesto giudizio, si dovesse
ripetere quanto è già stato fatto.
Nulla vieta ovviamente che, se ci sono delle nuove informazioni
o valutazioni, il Presidente del Consiglio o il Presidente della
Giunta possano prendere contatti personalmente con il senatore
Imposimato per poi relazionarne in Consiglio.
PRESIDENTE:
Ha chiesto la parola il Consigliere
Riccarand, ne ha facoltà.
RICCARAND (VA):
Neanch'io ho avuto occasione di sentire
la trasmissione televisiva citata nella mozione, ricordo però che
il senatore Imposimato, già prima di quella trasmissione, aveva
segnalato, anche con articoli più volte comparsi su vari giornali,
la presenza di elementi mafiosi o camorristici nelle imprese
appaltatrici o subappaltatrici dell'autostrada del Monte
Bianco.
Se poi, come afferma la mozione, il senatore Imposimato è
ritornato con nettezza su questo problema in una sede come quella
televisiva, quindi di fronte a milioni di telespettatori, credo che
vada fatta una verifica su questo argomento.
Se non si vuole nominare una Commissione speciale, che forse non
è neanche opportuna, credo però che sia opportuna una verifica da
parte di una Commissione consiliare. Si tratterebbe semplicemente
di prendere contatto con il senatore Imposimato e di vedere se può
spiegarci direttamente quali sono gli eventuali ulteriori elementi
che potrebbe fornire in una sede di Commissione, rispetto a quella
televisiva, ed avere degli elementi più precisi su notizie
sicuramente inquietanti.
Personalmente sarei favorevole alla mozione, con una modifica
che, invece di prevedere una Commissione speciale, incarichi una
Commissione del Consiglio regionale, come la prima o, meglio, la
Commissione Affari generali di prendere gli opportuni contatti e di
procedere ad una verifica di quello che è successo, delle tesi del
senatore Imposimato e dei motivi che ne stanno alla base.
PRESIDENTE:
Ha chiesto la parola il Consigliere Andrione,
ne ha facoltà.
ANDRIONE (UV):
Vorrei sapere dal Presidente della Giunta
se ha chiesto alla Procura della Repubblica se è stata aperta una
inchiesta in materia.
PRESIDENTE:
Ha chiesto la parola il Consigliere
Rollandin, ne ha facoltà.
ROLLANDIN (UV):
Je crois que, face à un problème si
important et délicat, on ne peut qu'avoir le soucis de connaître la
vérité sur ce qui se passe sur le territoire régional.
S'il y a eu, de la part du sénateur Imposimato, certaines
affirmations, je crois que le moins qu’on puisse
faire est de savoir pourquoi il les a faites. Par conséquent,
j'approuve la solution de charger la Commission Affaires générales,
au lieu d'une Commission spécifique, de faire cette analyse.
L'important est de connaître la vérité pour ce qui est de nos
compétences, c’est-à-dire des compétences
administratives, qui ne vont pas se mêler aux enquêtes qui seront
menées par les organismes compétents.
Je crois que cette solution nous donnera au moins la possibilité
d'éclaircir le thème et de formuler, de notre part, un jugement.
S'il y a des questions à éclaircir, il serait le moment de faire
les pas nécessaires dans cette direction.
Je crois que, de notre part, on sera d'accord pour appuyer une
requête comme celle qui a été formulée par le Conseiller Riccarand
dans son intervention. Après on entendra le Conseiller qui a
proposé cette motion et, s'il est d'accord sur cette procédure, je
crois que on pourrait l'appuyer, sauf pour le troisième point ("di
richiedere l'immediato intervento degli Organi giudiziari
valdostani in merito alla pubblica denunzia fatta dal Senatore
Imposimato..."). A ce propos, je crois qu’il y a la
possibilité, de la part des organes compétents, de faire les
enquêtes qu'ils estimeront nécessaires. De notre part, on fera au
contraire les requêtes nécessaires pour savoir ce qui
c’est passé. Après on verra si c'est le cas
d’insister.
PRESIDENTE:
Ha chiesto la parola il Consigliere Aloisi,
ne ha facoltà.
ALOISI (MSI):
Mi fa piacere che su questo problema ci sia
la sensibilità di tutte le forze politiche.
Nel presentare la mozione mi ero prefisso l'obiettivo di
verificare se rispondono a verità o meno le dichiarazioni del
senatore Imposimato.
Accetto, quindi, che la mozione sia emendata con l'eliminazione
del primo e del terzo punto della parte deliberativa, nella quale
il secondo punto verrebbe anch’esso modificato nel
senso di dare mandato alla Commissione Affari generali di acquisire
sia il testo della trasmissione di Canale 5, per vedere se è vero
quello che è stato detto, sia la deposizione testimoniale del
senatore Imposimato, sempreché egli sia d'accordo, su questa
vicenda.
In ogni caso, a noi interessa sapere se le dichiarazioni sono
vere oppure no, perché non ci si può permettere di denigrare la
Valle d'Aosta senza prove concrete.
PRESIDENTE:
Ha chiesto la parola il Consigliere Mafrica,
ne ha facoltà.
MAFRICA (PCI):
Credo che la parte deliberativa della
mozione potrebbe essere formulata in questo modo: "Il Consiglio
regionale della Valle d'Aosta delibera di affidare alla 2a
Commissione consiliare il compito di effettuare una verifica delle
dichiarazioni e dei fatti esposti in premessa", lasciando cioè alla
Commissione un mandato di verifica, senza ulteriori
precisazioni.
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
Sono perfettamente d'accordo che si faccia
luce su questo episodio.
Nel rispondere al Consigliere Andrione, che mi è anche collega
in avvocatura, devo dire che a tutt'oggi non risulterebbe che sia
stata aperta alcuna inchiesta sulle dichiarazioni del senatore
Imposimato. Uso il condizionale per dovere di obiettività. Sui
fatti precedenti, invece, era stata aperta un'inchiesta che poi,
però, è stata chiusa, perché i personaggi erano differenti e si
trattava solo di un caso di omonimia.
PRESIDENTE:
Do lettura del testo della mozione,
comprensivo dell'emendamento proposto dal Consigliere Mafrica ed
accettato dal Consigliere Aloisi.
MOZIONE
AVENDO avuto notizia dalla trasmissione televisiva condotta su
Canale 5 a cura di Maurizio Costanzo, in data 27 settembre 1990,
alle ore 23 circa, che il tratto autostradale Aosta - Courmayeur
sarebbe condizionato dalla "camorra";
SENTITE le pesanti accuse e denunzie esternate - dinanzi a
milioni di telespettatori - dal Senatore Imposimato, il quale ha
affermato:
1) che malgrado siano stati arrestati i due titolari di una
ditta aggiudicatrice di un lotto autostradale, la ditta stessa
proseguirebbe la propria attività essendo il custode giudiziario
sottoposto a minacce della "camorra";
2) che due ditte valdostane avrebbero accettato di sottomettersi
alle imposizioni camorristiche gestendo, in subappalto, due lotti
autostradali;
ATTESO che, per oltre 20 minuti, attraverso l'esposizione
articolata del Senatore Imposimato e le considerazioni di Maurizio
Costanzo, Canale 5 ha gettato un’ombra inquietante
sull'immagine della Valle d'Aosta, descritta - addirittura - come
futuro ponte per l’estensione della delinquenza
organizzata in Europa;
CONSIDERATO che il linguaggio usato dal Senatore Imposimato, nei
termini sopradescritti, configura ipotesi di illeciti penali di
vasta portata, con accuse spietate che coinvolgono la gestione di
risorse e di finanziamenti regionali per svariate centinaia di
miliardi alla Società R.A.V. che gestisce il nuovo segmento
autostradale;
VISTA, l'esigenza di appurare se le affermazioni rese dal
parlamentare siano frutto di fantasie, di diffamazione, ovvero
rispondano alla realtà dei fatti;
AVVERTITA l’esigenza di un chiarimento frontale
su un tema così importante che mette in discussione non solo il
buon nome della Valle d'Aosta, ma - anzi - persino il suo destino
di Regione fieramente orgogliosa di un impegno pacifico e civile
contro tutte le manifestazioni della delinquenza organizzata, che
già occupa stabilmente tre regioni d'Italia;
VALUTATO il considerevole sforzo posto in essere dalla Regione
Valle d'Aosta per promuovere la candidatura olimpica, con
stanziamenti finalizzati a creare nel mondo - una opinione pubblica
favorevole;
il Consiglio regionale della Valle d'Aosta
DELIBERA
di affidare alla seconda Commissione consiliare permanente il
compito di effettuare una verifica delle dichiarazioni e dei fatti
esposti in premessa.
PRESIDENTE:
Se nessuno chiede la parola, pongo in
votazione la proposta di mozione emendata testé letta.
ESITO DELLA VOTAZIONE
Presenti, votanti e favorevoli: 31
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK