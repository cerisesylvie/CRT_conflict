Consiglio Regionale della Valle d'Aosta - Oggetto del Consiglio n. 3006 del 3 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3006 del 3 ottobre 2007 - Resoconto
OGGETTO N. 3006/XII - Influsso della crisi dei mutui
statunitensi sui fondi pensione operanti in Valle.
(Interpellanza)
Interpellanza
Vista la recente crisi finanziaria, collegata al crollo della
bolla speculativa dei mutui "sub prime" statunitensi, che ha
investito le borse mondiali, bruciando centinaia di miliardi di
dollari in pochi giorni e provocando rovesci e dissesti anche in
Europa;
Atteso che i cosiddetti prodotti di finanza "derivata"
possono essere contenuti in quote di portafoglio di qualsiasi
investitore mondiale, non esclusi gli italiani, possedendo questi
titoli una particolare complessità tecnica e non agendo
direttamente in un mercato regolamentato;
Constatato che il rischio diffusosi attraverso questi
derivati ha colpito banche europee importanti, quali la francese
Paribas, che ha deciso di "congelare" tre suoi fondi comuni e ha
causato il tracollo della banca tedesca IKB;
Considerato che anche grandi banche italiane avrebbero
esposizioni dirette legate ai "sub prime", in base a dati e notizie
che sono emerse faticosamente e con significativi ritardi; che, tra
queste, risultano nomi illustri quali Generali, Capitalia, Unipol,
Intesa San Paolo e Unicredit, la quale ultima avrebbe esposizioni
per oltre 400 milioni di dollari;
Accertato che, secondo l'Eurispes, possono essere a rischio
anche i bilanci delle imprese, essendo questi spesso costituiti da
una quota significativa di plusvalenze derivanti da questi prodotti
finanziari; che, a giudizio della medesima, non sono del tutto al
riparo da sgradevoli sorprese neppure i comparti azionari
"aggressivi" dei fondi pensione;
il sottoscritto Consigliere regionale
Interpella
la Giunta regionale per conoscere:
1) ove sono impegnate le risorse finanziarie del fondo
pensione regionale "Fopadiva" e della Società "Compagnia Valdostana
delle Acque - C.V.A."
2) se la Giunta non intenda attivare comunque specifici
strumenti di monitoraggio su tali rischi finanziari, nell'ambito di
quei settori economici che sono riconducibili, direttamente o
indirettamente, al proprio controllo.
F.to: Bortot
Presidente
- La parola al Consigliere Bortot.
Bortot (Arc-VA)
- Stiamo attraversando una grossa crisi
finanziaria con il crollo delle borse...
(interruzione del Presidente della Regione, fuori
microfono)
... fare lo "yuppie" 20 anni dopo...
Dicevo, stiamo assistendo a una grossa crisi finanziaria sui
mercati internazionali dovuta a una serie di agenzie diciamo pure
speculative, che intervengono sui mercati finanziari, prestano
denaro senza grandi interessi, si creano queste "bolle", ci sono i
passaggi di queste somme di denaro da un'agenzia all'altra, di
conseguenza le ritorsioni le ritroviamo sulla borsa e sugli
azionisti, poi le banche centrali, "in barba" alle liberalizzazioni
e alle privatizzazioni, devono intervenire con il denaro fresco
affinché queste ripercussioni sui mercati finanziari non si
ripercuotano sull'economia mondiale e, per quanto ci riguarda,
nazionale e locale: questo è il nocciolo dell'interpellanza.
Potremmo entrare nel merito di quella banca in Inghilterra che
abbiamo visto alla televisione e sui giornali, con le file per
ritirare i propri risparmi, abbiamo visto intervenire la Banca
mondiale e la Banca europea non solo a tranquillizzare i Governi
dei reciproci Paesi e dell'UE, ma abbiamo visto anche enormi
emissioni di denaro fresco delle banche centrali per far fronte
alla crisi. Denaro fresco che ricordo al Consiglio è di proprietà
della collettività e non dei singoli privati, che hanno speculato
sui mercati finanziari, su questi mutui.
Nell'esaminare in IV Commissione, durante l'audizione del
Presidente di "CVA", e nelle diverse occasioni che abbiamo avuto di
parlarne in questa sede, possiamo dire di avere 2 situazioni che
potrebbero essere coinvolte in tale crisi finanziaria: la "CVA",
perché questa detiene enormi quantità di liquidità, che sono
investite sul mercato finanziario... quindi con l'interpellanza
vogliamo capire in quale mercato finanziario e in quali settori
della finanza, la borsa piuttosto che i fondi o le obbligazioni...
e anche indirettamente per quanto riguarda il Fopadiva, che è il
fondo pensionistico dei dipendenti prima regionali e ora non solo
più regionali. Vedo che l'Assessore sorride: o sa che i nostri
soldi sono al sicuro, o non vuole rispondermi, adesso staremo a
vedere... L'interpellanza quindi è per capire meglio che direzione
hanno preso i nostri soldi, chi li gestisce, in quali comparti sono
investiti, se a medio, a lungo, a breve termine, in sostanza se
sono in buone mani. Visto che le agenzie di "rating", di
certificazione certificano in base ai soldi che le aziende
forniscono, e vediamo che alcune sono state tolte dal mercato,
vorrei che l'Assessore ci tranquillizzasse rispetto ai nostri
risparmi.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Cercherò di dare una risposta
tranquillizzante, sicuramente cercando di tranquillizzare con una
terminologia coerente non quella dello "yuppie" tardivo, ma che ha
come interlocutore un sessantottino tardivo, perché io farò lo
"yuppie" 20 anni dopo, ma lei sessantottino dopo 40 anni mi pare
esagerato... Capisco la sua particolare sensibilità al mondo della
finanza, lei è improntato ad un commercio equo e solidale, ma qui
noi stiamo lavorando per cercare di dare dei rendimenti e delle
garanzie ai lavoratori; quindi, rispetto ai vari problemi, ci
poniamo come obiettivo quello di salvaguardare le giuste
aspirazioni di coloro che lavorano. Come lei ben sa, sulla base dei
dati e delle informazioni richieste e trasmesse da parte di
Fopadiva, si evidenzia come, alla luce dell'andamento dei mercati,
il Consiglio di amministrazione del fondo che, come lei sa, è
formato per metà da lavoratori e per metà...
(interruzione del Consigliere Bortot, fuori
microfono.
... rispetto a questo sta procedendo a un continuo e puntuale
monitoraggio del portafoglio e delle politiche di gestione. A tale
proposito si rimarca come nel portafoglio di Fopadiva non sono e
non erano presenti obbligazioni del mercato americano, legate ad
operazioni di cartolarizzazione di mutui concessi a soggetti con
basso merito di credito, le cosiddette "subprime mortage", che
hanno causato i recenti tumulti sulle borse mondiali, né prodotti
finanziari il cui valore fosse collegato a tali titoli e neppure
quote di fondi comuni di investimento e strumenti similari, la cui
composizione patrimoniale includa titoli obbligazionari e prodotti
finanziari delle tipologie indicate. Dopo questa risposta la prego
di favorire tale processo di tranquillizzazione: non è successo
nulla... Dopodiché le dico che lei si preoccupa, ma ancor più le
istituzioni si sono mosse molto prima di lei; a questo riguardo le
segnalo come il Fopadiva abbia provveduto in data 28 agosto 2007 ad
inviare alla Commissione di vigilanza sui fondi pensione (Covip) a
seguito della richiesta inoltrata dalla Commissione stessa a tutti
i fondi pensione, al fine di monitorare puntualmente il mercato in
relazione alle turbolenze presenti sui mercati, un'apposita
comunicazione attestante quanto sopra indicato. L'Assemblea dei
delegati del fondo, nel corso della seduta del 18 settembre 2007,
ha inoltre discusso e approfondito nel dettaglio quanto in oggetto,
preso atto di quanto evidenziato. Le lascio poi la copia che è
stata inoltrata alla Commissione vigilanza, datata 28 agosto.
Ne approfitto non per fare dei consigli per gli acquisti, ma per
dare una corretta informazione, perché nella gestione patrimoniale
del fondo si specifica che il valore della quota al 31 agosto 2007
- ultima data utile di valorizzazione del patrimonio - è stato di
11,036 euro e come rendimento netto dall'inizio dell'anno 2,147, da
considerarsi più che soddisfacente se confrontato ai rendimenti
ottenuti nelle linee di gestione paragonabili a quelli di Fopadiva,
degli altri fondi pensione negoziali in ambito nazionale, nonché e
soprattutto se confrontato al tasso di rivalutazione del TFR, che
per lo stesso periodo e al netto dell'imposta sostitutiva teorica è
pari a 1,93. Consigliere Bortot, il TFR ha reso 1,93 e il Fopadiva
2,147: credo che possa essere felice con me del fatto che i
lavoratori valdostani hanno ben scelto nell'affidare la loro
previdenza complementare a Fopadiva. Attualmente le risorse
finanziarie di Fopadiva sono impegnate in un'unica linea di
investimento prudente, con basso grado di rischio, le cui
caratteristiche sono sinteticamente così determinate: politica di
gestione prevalentemente orientata verso titoli obbligazionari di
breve durata e di media-lunga durata; componente azionaria pari al
20%; aree geografiche di investimento, investimenti prevalentemente
circoscritti a titoli di soggetti residenti nella UE; "benchmark"
di riferimento: il 20% "JP Morgan Euro Cash 6 months", obbligazione
euro a breve termine; 60% sempre nelle obbligazioni UE medio e
lungo termine e il 20% sono azioni europee, quelle di cui prima,
quindi abbiamo dei riferimenti molto prudenti, una griglia di tutta
tranquillità. Gli ulteriori elevati vincoli e paletti posti al
fondo nella determinazione della linea di investimento e nel
contratto con il gestore selezionato "Pioneer" determinano comunque
un portafoglio sia relativamente alla componente obbligazionaria
che a quella azionaria in grado di offrire le migliori garanzie in
termini di qualità e di rischio. Il Fopadiva ha poi riferito di
aver concluso il processo di selezione del gestore del nuovo
comparto di investimento garantito delle risorse, che offrirà una
garanzia assicurativa sul capitale versato e su un rendimento
minimo al tasso di rivalutazione del TFR; quindi un'ulteriore
offerta, con l'obiettivo di attivare tale comparto dal 1° gennaio
2008.
Per quanto attiene la "CVA", le posso dire che ci sono 225
milioni di euro in polizze di capitalizzazione assicurative,
stipulate con primari istituti assicurativi nazionali e per 2
milioni di euro in obbligazioni emesse da primaria società quotata
alla Borsa di Milano. Per entrambe le tipologie di investimenti è
stato verificato che il prenditore o la società sua controllante
risulti in possesso di un "rating" del credito minimo di
"investment grade", quindi abbiamo una situazione per quanto
attiene le controllate della Regione che è abbastanza...
Per quanto attiene la Giunta e gli strumenti di monitoraggio,
vorrei approfittare per dire che quello delle pensioni
complementari non è un mondo "fai da te", non è una situazione dove
lasciamo alla buona volontà dell'Assessore o del Consigliere
regionale, ma ci sono norme e regole, quindi nella predisposizione
del fondo e nella richiesta di autorizzazione - come ho potuto
dimostrarle prima - vi è un istituto di vigilanza che controlla: il
Covip interviene. Non appena vi è stata turbolenza sul mercato
nazionale, ha mandato delle lettere... e presidia e monitorizza!
Noi, qui prendo lo spunto, possiamo anche cogliere quello che lei
pone all'attenzione, perché dobbiamo dare delle disposizioni
attuative alla legge regionale n. 27/2006, quindi in quella
attività di sostegno alla previdenza complementare in ambito
territoriale possiamo prevedere che i fondi pensione, che intendono
usufruire degli interventi e misure previste dalle normative
regionali, debbano adottare delle procedure ulteriormente
garantiste anche in modo più ferreo e cogente rispetto alle già
importanti regole dell'istituto di vigilanza. Spero di averla
tranquillizzata, quindi il mio sorriso era un messaggio distensivo
rispetto a quella tensione che poteva animarla con le
preoccupazioni generali del mondo finanziario.
Presidente
- La parola al Consigliere Bortot.
Bortot (Arc-VA)
- Anch'io le sorrido, però non è che ci
fermiamo lì, perché è proprio una filosofia e un'impostazione
diversa che ci divide. Proviamo a fare un esempio. Quando lei dice
con enfasi che il rendimento dei fondi è superiore al TFR, ci
mancherebbe altro, perché il rendimento dei fondi è soggetto a
fluttuazione, mentre il TFR è garantito, quindi vorrei vedere
spalmati questi rendimenti su diversi anni e il quadretto è meno
edificante. Lo so che il Consigliere Lattanzi è un esperto, ma in
questo caso ha un conflitto di interessi, quindi non mi può
rispondere... e questa è la prima risposta. Seconda risposta: noi
abbiamo fatto un prestito sul mercato internazionale londinese, lo
abbiamo pagato il 4% e rotti di 800 miliardi, per acquistare...
ricomincio daccapo perché non sono convinto che l'Assessore mi
abbia sentito... abbiamo acquistato le centrali idroelettriche,
abbiamo fatto un prestito internazionale al 4%, che mi sembra un
tasso più che dignitoso. Quello che non capisco è perché dobbiamo
prendere i nostri soldi, metterli da qualche parte, farci dare il
2% e rotti...
Marguerettaz
(fuori microfono)
- ... no, il 2...
ho parlato del Fopadiva, non ho parlato del rendimento...
Bortot (Arc-VA)
- ... ho capito, mi lasci finire il
ragionamento. Noi prendiamo i nostri soldi e li diamo a qualcuno
che ce li gestisce e ci rendono il 2%, poi prendiamo i prestiti sul
mercato internazionale e li paghiamo il 4. Non sarebbe meglio
tenerci i nostri risparmi e la Regione, essendo un'istituzione,
garantire a chi ce li presta il 4? Perché 1 + 1 fa 2, forse sono
troppo semplice...
Marguerettaz
(fuori microfono)
- ... lo dica ai
lavoratori, che scelgano questa linea, Fopadiva, non siamo noi che
lo facciamo...
Bortot (Arc-VA)
- ... prima rispondeva con enfasi,
sembrava che il Fopadiva fosse lei e tutti gli interventi
finanziari al Fopadiva li ha sponsorizzati e deliberati lei con il
Governo regionale, ci mancherebbe altro... teniamola sul leggero,
Assessore! Non può una volta rispondermi con una "gamba" e la volta
dopo con un'altra "gamba"! È un'ipotesi sulla quale si dovrebbe
lavorare.
Torniamo a "CVA": non facciamo altro che sentire l'Assessore
alle attività produttive piangere perché non ha sufficienti soldi,
mi sembra che la legge sulla rottamazione abbia già esaurito i
fondi. Mi sembra che sulle rinnovabili e sul risparmio energetico
degli edifici la Regione dovrebbe mettere in atto strumenti
finanziari straordinari, che potrebbero fare da volano a questa
nuova economia, alle nostre imprese, ai nostri artigiani, perché a
lunga e media scadenza tali strumenti finanziari e le risorse messe
a disposizione ci tornerebbero, in più contribuiremmo alla
riduzione delle emissioni. Vi ricordo che fra un paio di anni
saremo sanzionati, ossia non possiamo aumentare le emissioni
rispetto alla quota che dovevamo diminuire, perché l'Italia al
convegno del Cipra a Saint-Vincent l'altro sabato... addirittura
non solo non ha diminuito la quota, ma ha sforato in più il 6%
rispetto ad altri Paesi e saremo sanzionati, è giusto,
Presidente...?
Caveri
(fuori microfono)
- ... non lo so, prima
parlava delle emissioni azionarie, adesso...
Bortot (Arc-VA)
- ... ma sono collegate, perché la
filosofia è: utilizziamo i quattrini della "CVA", che sono invece
in polizze di capitalizzazione assicurative, per finanziare i
progetti di risparmio energetico nella nostra Regione. Perché mai
dobbiamo darli sul mercato internazionale per polizze assicurative?
A meno che e qui veniamo al nocciolo, "Radioscarpa"... ovvero un
Consigliere del Consiglio di amministrazione della "CVA" dice che
la "CVA" sta accumulando i soldi, 225 milioni di euro, perché
sembra aleggi l'intenzione di acquistarsi le centrali, non so se è
una "bufala", lo dico qui e ripeto...
Caveri
(fuori microfono)
- ... quali centrali?
Bortot (Arc-VA)
- ... le centrali idroelettriche...
Caveri
(fuori microfono)
- ... sono sue...
Bortot (Arc-VA)
- ... no, sono nostre se permette, il
prestito sul mercato internazionale lo abbiamo fatto noi!
Approfondiamo: di chi sono le centrali? Di "CVA" o
dell'Amministrazione regionale? Sono già della "CVA"? Per quale
motivo allora devono accantonare questo ammontare di soldi? Morale:
abbiamo 225 milioni di utili, non si capisce a quale titolo nella
misura in cui dovremmo fare da volano a tutto il comparto che ho
appena finito di definire: risparmio energetico edifici pubblici,
risparmio energetico per le abitazioni private, "bla bla bla",
perché non mettiamo sul mercato regionale dei prestiti a basso
interesse, utilizzando questi fondi, che ci permettano di fare da
volano a tanti investimenti e con quel che ci ritorna l'operazione
è più che garantita e sotto il punto di vista finanziario e
utilizzando delle risorse finanziarie proprie. Questo è il senso
dell'iniziativa per quanto riguarda la tranquillità di dove sono
ubicati i soldi della "CVA" e Fopadiva, il perché dobbiamo
permettere di utilizzare questi soldi, di metterli sul mercato
internazionale lasciandoli utilizzare ad altri che fanno altri tipi
di investimenti e perché non li mettiamo in rete per il fabbisogno
interno alla nostra Amministrazione: rottamazione, risparmio
energetico, nuove tecnologie, creare lavoro, fare ricerca e domani
vedremo quanti soldi verranno messi sulla legge per la ricerca e lo
sviluppo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK