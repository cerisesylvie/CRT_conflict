Consiglio Regionale della Valle d'Aosta - Oggetto del Consiglio n. 1234 del 9 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Alcolismo e tossicodipendenze
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1234 del 9 giugno 2010 - Resoconto
OGGETTO N. 1234/XIII - Interpellanza: "Individuazione presso
la Cittadella dei giovani di Aosta di uno spazio da destinare al
Centro di ascolto".
Interpellanza
Ricordato il recente incontro-convegno "Vecchie e nuove
droghe" promosso dalla Polizia di Stato e svoltosi presso il Salone
del Palazzo regionale;
Ricordato inoltre che nel nostro Paese si è andata
consolidando, in particolare nelle giovani generazioni, una
trasformazione degli stili d'uso delle sostanze psicoattive
(hashish, marijuana, alcool, eroina, cocaina, ecstasy);
Preso atto che studi recenti hanno purtroppo confermato come
in tema di cambiamenti degli stili di uso delle sostanze psicotrope
la popolazione giovanile valdostana sia in linea con quella
nazionale;
Sottolineato che le istituzioni valdostane, in particolare
Regione e Azienda USL, si sono attivate verso i giovani nella
organizzazione di percorsi capaci di rispondere ai bisogni di
ascolto, informazione e consulenza;
Evidenziato che l'efficacia di un servizio si conquista non
solo con obiettivi corretti e concreti ma anche con l'immagine e
gli spazi strutturali adeguati;
Preso atto che durante il convegno sopra ricordato è stato
presentato il progetto Caos (Centro di Ascolto alcool e/o
sostanze);
Sottolineato che attualmente la Cittadella dei giovani di
Aosta non è ancora riuscita a diventare un punto di riferimento
importante e identificato per le attività che coinvolgono i giovani
valdostani;
i sottoscritti Consiglieri regionali
Interpellano
il Governo regionale per sapere se non ritiene opportuno
valutare la possibilità di identificare nella Cittadella dei
giovani lo spazio dedicato al Centro di Counselling Caos
attualmente ospitato presso il Ser.T.
F.to: Rigo - Donzel
Président
- La parole au Conseiller Rigo.
Rigo (PD)
- Grazie, Presidente.
L'interpellanza nasce dalle riflessioni seguite alla conferenza
"Droghe e nuove droghe", alla lettura di alcuni articoli e
all'ascolto di alcune valutazioni dedicate alla Cittadella dei
giovani di Aosta. Un'iniziativa, questa, con un obiettivo preciso:
dare il nostro contributo nell'impegno delle istituzioni valdostane
per contrastare la trasformazione degli stili d'uso delle sostanze
psicoattive nelle giovani generazioni. L'interessante e utile
mattinata promossa dalla Polizia di Stato e organizzata, martedì 13
maggio a Palazzo regionale, di concerto fra la Presidenza della
Regione e l'Assessorato Istruzione e cultura, ha visto la
partecipazione di quasi 200 studenti delle scuole superiori
secondarie. Durante la conferenza gli operatori del Ser.T hanno
presentato i dati di uno studio commissionato dalla Regione sul
fenomeno delle dipendenze patologiche; i risultati emersi hanno,
purtroppo, confermato come, in tema di cambiamento degli stili di
uso di sostanze psicotrope, la popolazione valdostana può essere
equiparata ai profili nazionali.
Alcuni dei dati presentati in quella conferenza: oltre l'85
percento dei giovani valdostani "conosce" direttamente o
indirettamente le principali sostanze psicoattive (hashish,
marijuana, eroina, cocaina, ecstasy, alcol) a fronte di un 32,6 -
meno della metà - che "conosce" un centro di aggregazione
giovanile; oltre il 36 percento di giovani con età media di 16,9
anni "utilizza" almeno una droga e oltre il 52 percento frequenta
luoghi in cui "girano" sostanze stupefacenti, a fronte di un
"utilizzo" dei servizi sociosanitari culturali (dal Ser.T al Centro
informa giovani, all'Agenzia del lavoro, ai servizi territoriali
dei Comuni) molto più scarso; gli adolescenti che arrivano al Ser.T
e fanno uso di sostanze nell'85 percento dei casi hanno iniziato
con uno spinello intorno agli 11 anni e a 16 sono già passati ad
altre droghe; fra le mode di oggi anche la passione per i mix:
anfetamina mista ad ammoniaca e chetamina, eroina e alcol, cocaina
mista a bevande energetiche.
L'ultima frontiera della trasgressione è lo
sniffing
che
si sta diffondendo a macchia d'olio fra i più giovani; difficile
definire cosa sia, perché riunisce sostanze con caratteristiche
chimiche abbastanza diverse. L'unico comune denominatore è che
siano "volatili", cioè in grado di evaporare facilmente. Si trovano
nei solventi, nelle colle, o tra i gas contenuti nelle bombolette
da campeggio.
La maggioranza dei soggetti che vengono "segnalati" dalla
Prefettura per disposizione di legge sono giovani dai 18 ai 30
anni, che non si possono definire tossicodipendenti, ma consumatori
molto occasionali. Per costoro, l'offerta terapeutica del Ser.T si
dimostra restrittiva o costrittiva, tanto che solo un terzo dei
"segnalati" è andato al servizio e un aumento dei "contatti" si è
potuto ottenere con l'istituzione di gruppi omogenei, riuniti però
in strutture non prettamente sanitarie.
Dai dati emersi dalla pratica chimica sul campo è nato un
servizio per chi sente il bisogno di confrontarsi su queste
tematiche: giovani, genitori, educatori, fra cui gli insegnanti o
gli allenatori delle squadre di calcio o gli animatori
parrocchiali, insomma un punto di riferimento e di aiuto concreto
per tutti coloro che, non facendo uso di sostanze - o che ne fanno
un uso molto limitato -, non si sentono tossicodipendenti o per
quanti non sanno come comportarsi, come affrontare queste
tematiche, ma, lo abbiamo visto dai dati prima segnalati, non si
rivolgono o non pensano di rivolgersi al Ser.T, perché considerato
un servizio troppo "connotato" e "visibile". Questo sportello si
chiama Caos (Centro ascolto Alcol e/o sostanze) ed è oggi ubicato
proprio al Ser.T. Ecco quindi la prima necessità: per rispondere al
meglio alle esigenze di questi potenziali utenti sarebbe necessario
individuare uno sportello non identificato come luogo di cura e
trattamento per tossicodipendenti, come avviene invece adesso.
La seconda necessità è riferita alla Cittadella dei giovani di
Aosta. Uno spazio pensato per diventare uno dei più importanti
centri di attività e non di aggregazione dei e per i giovani. In
questi mesi, attorno e nella Cittadella, si sono svolte numerose
attività: i magnifici spazi in una città che ne ha pochi, hanno
attratto soggetti diversi in una miscellanea di interventi anche
molto interessanti, ma che non coinvolgono proprio coloro per cui
la struttura è stata pensata. Quei giovani che dovrebbero esserne
invece i principali animatori sembra fatichino a prenderne possesso
da protagonisti e non da spettatori. In un'intervista il direttore
della struttura, signor Poletti, giustamente si propone di
"stimolare i ragazzi a cogliere le opportunità che ci sono, c'è
bisogno comunque di tempo; da una parte dobbiamo lavorare per
capire le esigenze dei ragazzi, dall'altra chiediamo ai giovani di
crederci di più"
.
Ed ecco allora il senso della nostra proposta. In un locale -
penso alla palazzina uffici - potrebbe trovare spazio il progetto
del Centro, denominato Caos, una sede non connotata dal punto di
vista epidemiologico, capace di favorire e rispondere ai bisogni di
ascolto, d'informazione, consulenza e non trattamento, perché
quello è un'altra cosa, sui diversi aspetti del fenomeno di alcol e
sostanze. Nello stesso tempo uno spazio aperto alle problematiche,
alle esperienze quotidiane dei giovani per dare alla Cittadella
un'immagine capace di stimolare il loro coinvolgimento diretto.
Alla conferenza soprarichiamata, il Presidente della Regione ha
detto che
"questo è un periodo di crisi che sta toccando tutti,
soprattutto voi giovani, ma non deve essere un pretesto per
lasciarsi andare ad un mondo di devianze e di illusioni"
. Sono
d'accordo, allora verificate e valutate con attenzione senza
chiusura aprioristica questa proposta.
Non abbiamo volutamente preparato una mozione per evitare una
contrapposizione inutile fra chi è d'accordo e chi non è d'accordo;
occorre riflettere, ragionare, superando sterili contrapposizioni,
a volte anche ideologiche o burocratiche. Le sperimentazioni, a
volte, servono a questo e noi vi chiediamo di provarci. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Ringrazio il collega Rigo per aver sollevato questa questione
riguardante il centro CAOS, perché proprio il sottoscritto, un anno
fa, aveva convocato i responsabili del SERT e proposto che il
centro CAOS avesse una collaborazione stretta con la futura
Cittadella dei giovani. Abbiamo valutato la possibilità o meno che
tutto il centro trovasse una collocazione all'interno della
Cittadella piuttosto che non si trovassero fisicamente i locali
all'interno della Cittadella, ma che ci fosse un contatto
permanente e continuo durante l'anno.
Offrire delle alternative ai giovani rappresenta, per
l'Amministrazione, una sfida importante ed utile per gettare le
basi del loro futuro; in quest'ottica concordo che la Cittadella ha
voluto rappresentare una sorta di "catalizzatore di progettualità",
un luogo di concentrazione stabile, nell'ambito del quale i partner
condividono, integrano e coprogettano attività e servizi
coerentemente con le politiche per e dei giovani. La
mission
, come si dice oggi della Cittadella dei giovani,
sarà quella di comporre e sviluppare nel tempo un sistema organico
e coerente di attività a supporto delle politiche giovanili,
aggregando o realizzando direttamente progetti ed attività in linea
con i filoni di intervento via via individuati.
La Cittadella vuole pertanto rappresentare un centro di
competenza e di confronto che attraverso un modello organizzativo
leggero concordi, progetti, sviluppi azioni e decisioni finalizzate
ad un raccordo concreto fra le politiche giovanili integrate. La
Cittadella non è, di conseguenza, una struttura destinata alla
locazione di spazi, ma al contrario è un luogo di integrazione
sinergica e complementare di servizi, attività, progetti, secondo
logiche di sostegno allo sviluppo delle politiche giovanili. In tal
senso non si ritiene opportuno che il centro CAOS - il cui target
ricomprende coloro che praticano comportamenti a rischio, tutte le
specifiche categorie di persone e di consumatori e/o abusatori, le
famiglie, i responsabili delle società sportive e dell'area di
divertimento - trovi fisicamente la collocazione all'interno della
Cittadella. È ugualmente vero che alcune delle attività del centro
per i consumatori/abusatori, quali ad esempio interventi di
sostegno e di consulenza presso i centri di aggregazione giovanile,
nei luoghi di divertimento e all'interno di eventi pubblici,
attività di informazione, di sensibilizzazione nei confronti di
tutti i comportamenti a rischio, possano essere svolte all'interno
della Cittadella; ma gli interventi specifici e preventivi nei
riguardi di persone segnalate per consumo/abuso, che comportano
convocazione e trattazione nell'ambito di gruppi terapeutici, è
impensabile che possano essere svolti all'interno della Cittadella,
considerando che il SERT stesso non è adatto perché troppo
connotato e visibile.
Sicuramente la Cittadella potrà e dovrà essere il luogo
privilegiato per lo svolgimento e il potenziamento degli interventi
di prevenzione primaria, soprattutto la prevenzione dei rischi e la
prevenzione del danno fisico e sociale relativamente alle
dipendenze lecite e illecite. In tale ottica si sta valutando con
gli enti di servizio interessati la possibilità di creare
all'interno uno spazio permanente di educazione, formazione e
motivazione, sull'esempio di quanto realizzato a Reggio Emilia
nell'ambito del centro didattico multimediale, denominato "Luoghi
di prevenzione". In questo senso ricordo che in quest'ottica ci si
sta già muovendo: è stata organizzata, in collaborazione con
l'INAIL Regione Valle d'Aosta, la mostra "Patatrac" per i giovani,
in collaborazione con l'Assessorato della cultura, proprio
nell'ottica di uno sviluppo presso i più giovani della cultura
della prevenzione e della sicurezza per bambini compresi fra
quattro e otto anni. In questo senso all'interno del centro vengono
promossi percorsi di formazione alla salute che riguardano
principalmente - ed è quello che abbiamo intenzione di fare -
prevenzione al tabagismo, prevenzione alcologica, salute e
alimentazione, salute ed emozioni. Le principali tecniche
utilizzate sono il
focus group
, giochi di ruolo, laboratori
scientifici e sperimentali.
Ad ogni buon conto, in seguito ai contatti da me attivati lo
scorso anno per auspicare questa attività del CAOS all'interno
della Cittadella più organica, abbiamo valutato e trovato la
possibilità di utilizzare dei locali di proprietà del Comune siti
nel quartiere Cogne che, opportunamente ristrutturati, sembrano
rispondere meglio alle esigenze richieste dalla tipologia del
servizio. Sono già stati fatti dei sopralluoghi con il direttore
del SERT, Dott. Ferrari; adesso c'è stato il cambio di
amministrazione e per un mese è stato tutto congelato, ma credo che
quella sia una sede più adeguata per definire come sede permanente
la sede del centro CAOS. Grazie.
Président
- La parole au Conseiller Rigo.
Rigo (PD)
- Grazie.
Diciamo parzialmente soddisfatto, perché l'esigenza di separare
fisicamente l'attività del Ser.T e l'attività dello sportello mi
sembra sia in sintonia con quanto sta promuovendo l'Assessorato,
d'intesa con l'Azienda USL; quindi il Centro di ascolto è - se non
ho capito male - all'interno di strutture che già in passato hanno
visto quei locali a disposizione e per le attività dei giovani:
questo è sicuramente positivo.
Per quanto riguarda la seconda parte riferita alla Cittadella,
non ho capito molto rispetto al che fare, nel senso che è una
relazione molto ben fatta dal punto di vista
burocratico-amministrativo, ma mi piacerebbe approfondire quei temi
che sono stati oggetto oggi dell'intervento dell'Assessore per un
approfondimento anche con i responsabili della Cittadella. Sono fra
coloro che ci credono molto in quella struttura, per cui faremo
tutto il possibile per dare il nostro contributo affinché questa
struttura sia un punto di riferimento per i giovani valdostani.
Ripeto: sono d'accordo che non deve essere un centro di
aggregazione, ma un centro per l'attività più complessiva dei
giovani e, ovviamente, delle loro famiglie, con il coinvolgimento
in particolare della scuola.
Mi farò cura di chiedere al Presidente della commissione, quando
ci saranno i tempi possibili, di dedicare la commissione ad una
seduta tematica sui lavori della Cittadella e fare anche un
sopralluogo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK