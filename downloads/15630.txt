Consiglio Regionale della Valle d'Aosta - Oggetto del Consiglio n. 1933 del 8 maggio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 1933 del 8 maggio 1996 - Resoconto
SEDUTA POMERIDIANA DELL'8 MAGGIO 1996
OGGETTO N. 1933/X Approvazione del Programma dei lavori pubblici
per il triennio 1996/1998 nonché del piano dei lavori per l'anno
1996.
Deliberazione Il Consiglio
Richiamata la legge regionale 7 dicembre 1979, n. 66, articolo
1, lett. h;
Visto il programma dei lavori pubblici per il triennio 1996/98,
nonché il Piano dei lavori pubblici per l'anno 1996;
Ritenuto opportuno inserire, quale appendice al Programma
lavori, i Piani, predisposti dall'Assessorato della Sanità e
assistenza sociale, concernenti: opere pubbliche destinate a
persone anziane, inabili e handicappate, realizzate direttamente
dall'Amministrazione regionale; finanziamenti ai comuni per la
progettazione, costruzione, ristrutturazione, manutenzione degli
asili-nido nonché per la realizzazione di opere pubbliche destinate
alle persone anziane, inabili e handicappate;
Visto il Regolamento regionale 28 marzo 1994, n. 2 "Regolamento
regionale per l'esecuzione di lavori, provviste e servizi in
economia", come modificato dal Regolamento regionale 5 dicembre
1995, n. 8;
Richiamate le leggi regionali n. 77/1994 e n. 80/1990;
Sentito il parere della quinta Commissione consiliare "Servizi
sociali";
Visto il parere favorevole di legittimità rilasciato, per le
parti di rispettiva competenza, dal Dirigente del Servizio Affari
generali e interventi diretti, dal Dirigente del Servizio Assetto e
tutela del territorio e dal Dirigente del Servizio opere edili e
stradali dell'Assessorato dei Lavori Pubblici, ai sensi
dell'articolo 72 della legge regionale n. 3/1956 e successive
modificazioni e del combinato disposto degli articoli 13, comma 1,
lett. e) e 59, comma 2, della legge regionale n. 45/1995, sulla
presente deliberazione;
Delibera
1) di approvare il Programma dei lavori pubblici per il triennio
1996/98 ed il Piano dei lavori per l'anno 1996;
2) di stabilire che la Giunta regionale provveda, per le opere
elencate nel Piano lavori, ad assumere le decisioni relative
all'approvazione dei progetti, all'appalto e ai relativi impegni di
spesa;
3) di autorizzare la Giunta regionale a derogare all'ordine
delle opere, quale indicato nelle tabelle di programma, nei casi in
cui motivi tecnici e di opportunità lo rendano necessario;
4) di inserire, quale appendice al Programma lavori, i seguenti
Piani, predisposti dall'Assessorato della Sanità e assistenza
sociale e già proposti dalla Giunta all'approvazione del Consiglio
regionale:
- opere pubbliche destinate a persone anziane, inabili e
handicappate, realizzate direttamente dall'Amministrazione
regionale e finanziate ai sensi dell'articolo 3 della legge
regionale n. 80 del 21 dicembre 1990 - come da proposta della
Giunta regionale di cui all'atto n. 1594 in data 5 aprile 1996;
- finanziamenti ai comuni - per il triennio 1996-98 - ai sensi
dell'articolo 35 della legge regionale n. 77 del 15 dicembre 1994,
per la progettazione, costruzione, ristrutturazione, manutenzione
degli asili-nido - come da proposta della Giunta regionale di cui
all'atto n. 1592 in data 5 aprile 1996;
- finanziamenti ai comuni - per il triennio 1996-98 - ai sensi
dell'articolo 3 della legge regionale n. 80 del 21 dicembre 1990,
per la realizzazione di opere pubbliche destinate alle persone
anziane, inabili e handicappate - come da proposta della Giunta
regionale di cui all'atto n. 1593 in data 5 aprile 1996;
5) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8 lett. b) del decreto legislativo 22
aprile 1994, n. 320.
Programma dei lavori pubblici 1996-1998
(...omissis...)
Presidente Il seguente Piano viene messo in discussione,
ritenendo parte integrante gli emendamenti presentati
dall'Assessore Vicquéry nei precedenti punti 27 a) e b).
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Brevissimamente per sintetizzare i punti
che sono stati ampiamente illustrati alle commissioni competenti,
in particolare sull'impostazione dell'elaborato, sulle cifre e
sulle linee guida delle scelte politiche che stanno alla base di
questo Piano lavori.
Per l'impostazione dell'elaborato si è cercato di fare uno
sforzo, tenuto conto della situazione esistente, per poter dare una
sintesi il più possibile precisa di quelli che sono gli interventi
che l'Amministrazione regionale intende realizzare nel 1996 e nel
triennio 1996-1998.
L'elaborato è diviso in tre parti. Nella prima parte, proprio
per avere una completezza del quadro generale, sono state inserite
anche le opere per le quali sono già state avviate le procedure di
affidamento dei lavori, che interferiscono dal punto di vista degli
aspetti finanziari nell'esercizio 1996-1997-1998; quindi la prima
parte dei lavori è un'elencazione dei lavori per i quali sono già
state avviate le procedure di appalto, che comunque prevedono degli
impegni finanziari previsti sugli esercizi 1996-1997.
La seconda parte, la parte centrale dell'elaborato, è il
Programma lavori del triennio, quindi qui troviamo tutti i lavori
che saranno realizzati realisticamente nel programma del triennio
1996-1998.
L'ultima parte riguarda invece il Piano lavori del 1996: sono i
lavori per i quali presumibilmente pensiamo di avviare le procedure
di appalto nell'anno in corso. In questo senso troverete dei lavori
che sono ripetuti sia nella parte centrale che nell'ultima parte, e
sono i lavori che riguardano il 1996.
Infine, vi è l'allegato finale che ricomprende i programmi
dell'Assessorato alla sanità come elemento di completezza
all'elaborato stesso.
E' un piano lavori che prevede una spesa di circa 484 miliardi
nel triennio 1996-1998; di questi circa 80 miliardi sono impegni
per il 1996 di appalti per i quali sono già state avviate le
procedure, 100 miliardi riguardano previsioni di spesa relative ad
appalti di lavori che saranno avviati nel 1996. Sono delle cifre
abbastanza importanti, che stanno anche a significare la volontà
della Giunta regionale di andare nella direzione sia di rilanciare
un settore profondamente in crisi e in difficoltà, ma anche nella
volontà di dare slancio alla realizzazione di interventi puntuali
sul territorio, quindi di andare a soddisfare delle richieste sia a
livello degli enti locali che di scelte programmatiche
dell'Amministrazione regionale.
In ultimo, le linee generali che stanno alla base della scelta
dei singoli interventi vanno nella direzione di puntare
prevalentemente sulla manutenzione delle opere esistenti, puntando
sull'ammodernamento e sull'abbellimento di infrastrutture già
realizzate, tralasciando il più possibile quelli che sono i grossi
interventi che hanno più che altro creato dei problemi sia nella
gestione, sia nell'inserimento in una realtà come quella della
Valle d'Aosta.
Quindi è un programma lavori, anche se importante, che contiene
comunque una leggera, non definitiva modificazione della linea di
tendenza, che è quella di cercare di intervenire in opere di
abbellimento e di ammodernamento di infrastrutture esistenti, più
che nella realizzazione di opere nuove.
Termino qui il mio intervento introduttivo; sono a disposizione
per domande più puntuali sui singoli interventi che il Consiglio
riterrà opportuno formulare.
Presidente E' aperta la discussione generale.
Ha chiesto la parola il Consigliere Borre.
Borre (UV) Non vorrei con alcune richieste di precisazione su
alcune voci sminuire il valore di questo Piano triennale dei
lavori, però ho rivisto con piacere - l'ho già sottolineato in
commissione - il problema del progetto dell'acquedotto Monte Bianco
e chiedo all'Assessore e alla Giunta di prenderlo a cuore per
portarlo a termine una volta per tutte, perché come Comune di Aosta
e comuni limitrofi conosciamo i problemi che gli acquedotti pongono
ai comuni interessati. Inoltre, c'è la "legge Galli" che prevede un
bacino di utenza e chiede un momento più programmatico su quella
che è la visione degli acquedotti e quindi dell'acquedotto come
acqua potabile.
Il secondo aspetto riguarda la ristrutturazione del Cinema ex
Splendor. Ringrazio l'Assessore Louvin che ha preso in mano il
problema, ma richiederei di accelerare i tempi perché Aosta sente
la mancanza di una sala per le manifestazioni per cui è adibita. Il
comune può dire no, però il problema del Cinema Splendor va al di
là del Comune di Aosta. Lo conosco, Consigliere Bich, noi avevamo
delle visioni che si fermavano forse troppo alla città, ma
quest'opera va al di là di quello che è l'interesse del comune.
La sistemazione dell'Aeroporto regionale - a cui si è accennato
stamani - mi auguro che proceda in maniera compatibile con quella
che è l'attività che già svolge l'Air Club, quindi con il volo a
vela, e che non vada compromesso quel tipo di attività che porta
notevoli risorse turistiche alla nostra regione.
Della realizzazione di un tempio crematorio è dal 1988 che ne
parliamo ed è nell'interesse non solo del Comune di Aosta, ma di
tutta la regione. L'Assessore si era impegnato in una riunione con
alcuni amministratori del Comune di Aosta ad accelerare i tempi e
lo prego di interessarsi perché so che ancora tutto è fermo in
qualche cassetto di qualche funzionario.
Quello che invece mi ha stupito - mi dispiace che non c'è
l'Assessore presente - è quanto ha risposto stamani l'Assessore
Lévêque per la Digrava, quindi l'adeguamento di impianti termici
dalla Regione. Sono convinto che sia giusto seguire il programma
che ci si era dati per Digrava, quindi andare a riconvertire là
dove conviene tutti gli impianti; però mi hanno stupito le parole
dell'Assessore dette non solo in questa sede, ma nel corso di
un'intervista - di cui mi hanno riferito - che l'Amministrazione
regionale si impegna con Italgas a non intervenire con altre
strutture o altre tubazioni che possano competere con Italgas:
questo mi sembra molto strano ed anche pericoloso, perché non
possiamo pensare che Italgas abbia il monopolio del problema
energetico in Valle. Aspettiamo con ansia da più tempo il Piano
energetico e da quello dovremo decidere quali sono le linee che
dobbiamo seguire per l'energia in Valle d'Aosta, e quindi anche per
il riscaldamento. Non è che dobbiamo impegnarci con Italgas perché
venda solo lei il gas in Valle d'Aosta.
Presidente Ha chiesto la parola il Consigliere Chiarello.
Chiarello (RC) Prendo atto della lettera che ci è arrivata oggi
del nuovo Senatore, che dice che non ha avuto il tempo di leggerlo,
va bene c'era la campagna elettorale... l'importante è che la
campagna elettorale è andata a buon fine... questo un po' meno!
Comunque lo avevo già detto in commissione, ci sono dei punti
che, messi lì un po' di tempo fa, in questo momento pongono dei
dubbi. Ad esempio, c'è un punto che sto cercando e che adesso non
ritrovo, che riguarda l'impianto di allarme nella Conner. Avevamo
chiesto all'Assessore di tralasciare un attimo perché non sappiamo
cosa succederà a questa fabbrica; dato che il finanziamento è
proprio in questo anno, potremmo toglierlo.
Presidente Ha chiesto la parola il Consigliere Marguerettaz.
Marguerettaz (PpVA) Farò un po' come lo scorso anno quando,
andando a vedere i vari punti sparsi nel plico, cercherò di
attirare l'attenzione dell'Assessore su alcuni punti specifici,
sperando che l'Assessore voglia raccogliere un po' tutto, visto che
la metodologia è quella di discutere l'insieme delle opere.
Prima di tutto una premessa anch'io sulle cose accennate da
Chiarello, pur senza nessuna polemica, a differenza sua, nei
confronti del Senatore, però obiettivamente un'osservazione va
fatta sulla funzione del CREL in generale, nel senso che - vado a
memoria e quindi probabilmente la stessa mi farà difetto - credo
che questa sia la seconda volta che riceviamo un parere del CREL,
la prima era in merito al bilancio, e il contenuto della prima
lettera che ricevemmo in relazione al parere sul bilancio
preventivo era più o meno dello stesso tenore. Vale a dire, già
all'epoca - e allora non c'era la campagna elettorale - il CREL
lamentava lo scarso tempo avuto a disposizione per analizzare
questo documento, sul quale doveva esprimere un parere. Delle due
l'una: o il CREL lavora male, nel senso che ha dei tempi più lunghi
rispetto a quelli che dovrebbe avere, oppure è la Giunta a lavorare
male, cioè prima istituisce il CREL e poi non gli dà il modo di
esercitare i poteri per i quali è stato costituito. Su questo mi
piacerebbe avere una risposta, più di tipo politico che
procedurale.
Invece entrando nel merito del Piano dei lavori, inizierei dalla
categoria viabilità extraurbana, 51300, punto 110, pagina 7. Questo
punto riguarda l'ammodernamento della strada regionale 17 di Roisan
e a questo proposito avevo già avuto modo di dire alcune cose lo
scorso anno, in quanto questo è un problema che si trascina dal
lontano 1987, quindi l'anno prossimo compiremo il decennale, ma di
fatto non sono ancora partiti i lavori. Fra l'altro è stato deciso,
credo per scelta dell'Assessore anche condivisibile, di andare a
dividere tutto l'intervento necessario in lotti; e qui parliamo del
primo lotto che ancora non è partito. Lo scorso anno ci fu detto
che l'appalto sarebbe stato pronto entro maggio-giugno dello scorso
anno; siamo a maggio-giugno di quest'anno, so che l'appalto si sta
realizzando, ma mi piacerebbe sapere quando partiranno questi
lavori.
Contemporaneamente a questa domanda, sempre sulla necessità di
ammodernare questa strada regionale, non ho più trovato - forse
perché non sono riuscito io, in mezzo a tutti questi interventi, a
trovarla - la voce che riguarda il secondo lotto, cioè praticamente
il pezzo che va oltre il chilometro 1,520. Se c'è sono ben felice
di essere smentito, ma se non ci fosse credo che questa sia una
carenza grave, nel senso che nel triennio non pensare di inserire
il secondo lotto credo che non sia assolutamente condivisibile.
Proseguendo, andiamo alla categoria sistema idrico integrato, al
quale ha già fatto riferimento il collega Borre per quanto concerne
il punto dell'acquedotto del Monte Bianco.
Non si vuole mettere in dubbio la volontà di riprendere in mano
questo tema, ma questa buona predisposizione d'animo che abbiamo
tutti in partenza fa i conti - e tu, Fedele, lo sai meglio di me -
con la storia, nel senso che questa voce dell'acquedotto Monte
Bianco nei programmi, nei bilanci, in tutti gli atti preventivi,
non è mai scomparsa da 20 anni a questa parte, cioè dal momento in
cui si costituì il famoso consorzio. Ce la ritroviamo ancora una
volta davanti con uno stanziamento complessivo stimato intorno ai
25 miliardi e con un impegno già per il 1996 di 1 miliardo e rotti.
Credo che su queste cose, anziché esprimere l'auspicio di andare
nella direzione di realizzare qualcosa, la cosa più concreta che
potrebbe dirci l'Assessore è cosa pensa di fare di questo miliardo
e 250 milioni messi a bilancio per l'anno 1996.
Proseguiamo ancora ed andiamo alla categoria strutture per il
turismo, sport e tempo libero, potenziamento delle infrastrutture
ricreativo-sportive a pagina 13; qui si fa riferimento alle opere
di sistemazione della pista di slittino, credo che sia la pista di
Combas, mettendo nel 1996 un miliardo di stanziamento. Anche qua mi
è stato fatto presente come gli interventi su questa struttura si
siano ripetuti più volte negli anni passati, ma non tutti o quasi
nessuno, per dire la verità, così come mi hanno riferito, ha avuto
degli effetti sperati. Ci piacerebbe sapere con questo miliardo
stanziato per il 1996 quali sono invece i reali interventi che si
intendono fare.
Andiamo due pagine più avanti. Sul capitolo sul Cinema Splendor
condivido le osservazioni fatte da Borre, fra l'altro non sono a
conoscenza di questi problemi che qualcuno sussurrava sollevati dal
Comune di Aosta, per cui non sarebbe male se, visto che stiamo
parlando in generale di lavori pubblici, non dico l'Assessore ai
lavori pubblici ma l'Assessore alla cultura ci dicesse qualcosa in
merito.
E' vero che questa Giunta ha preso l'iniziativa sul Cinema
Splendor di andare ad offrire questo servizio che manca alla città
di Aosta, ma è anche vero, Borre, che quest'idea è nata al momento
quasi dell'insediamento di questa maggioranza; ora siamo a tre anni
di distanza e guardando questo Piano dei lavori pubblici vediamo
che ancora per il 1996 è pari a zero. Non solo, su questo capitolo
in particolare farei un'ulteriore osservazione: zero lire stanziate
per il 1996, 1,5 miliardi nel 1997, 3,7 miliardi nel 1998, e poi
pongo la domanda perché a differenza di altre voci non si può fare
a meno di notare come manchi il totale stimato. Anche qui mi
risponderà chi riterrà opportuno.
Sempre sulla stessa pagina, esattamente alla voce precedente a
questa, si parla della ristrutturazione e dell'ammodernamento del
Salone delle manifestazioni della saletta attigua del Palazzo
regionale di Aosta, vale a dire la sala qui sotto e la saletta a
fianco. Non si può fare a meno di notare l'enormità della spesa
prevista per questa ristrutturazione: qui prevediamo 6 miliardi di
spesa per andare a ristrutturare; non so quanti metri quadrati ci
saranno qui sotto, ma credo che, se andiamo a fare il calcolo a
metro quafrato di quanto ci dovrebbe costare questa
ristrutturazione, venga un coccolone a chiunque.
Se edificassimo una struttura nuova che abbia questa funzione,
potremmo fare un servizio migliore, probabilmente avere spazi più
grandi, di cui c'è necessità in questa città - come diceva Borre -
e avremmo certamente un risparmio nella spesa perché, ripeto, 6
miliardi di lire per ristrutturare la saletta qui sotto mi sembra
uno sproposito.
Andiamo sempre avanti. Qualcosa ci piacerebbe sentire anche
riguardo all'Ecole de Neige; di questo argomento si è parlato ormai
da troppi mesi tramite interpellanze o mozioni, l'occasione data
dal Piano dei lavori può essere utile per riprendere un po' il
discorso, perché ricordo che lo scorso anno feci notare
all'Assessore come per il 1995 lo stanziamento previsto era pari a
zero lire, mentre per il 1996 mi sembra che ci fosse qualche
stanziamento.
Lamentavo questa assenza di finanziamento per il 1995 dicendo
che si doveva prendere una decisione su questo immobile, perché a
nostro avviso c'era la possibilità di intervenire, bastava
assumersi una responsabilità che probabilmente qualcuno non si
voleva assumere. L'Assessore mi rispose che la cosa era in fase di
controversia fra le parti e che per il 1995 era impensabile andare
a rimettere mano a questa struttura, ma che per il 1996 la cosa
sarebbe stata possibile. Siamo nel 1996, lo stanziamento è pari a
zero lire, mentre sono previsti 4 miliardi per il 1997. Anche qua
credo che l'Assessore mi dirà le stesse cose che mi disse l'anno
scorso, cioè c'è ancora questa controversia in atto, stiamo per
risolverla, quando sarà risolta rimetteremo mano a questa struttura
e quindi nel 1997.
Non sarebbe male se la Giunta ci dicesse - perché qualcosa sui
giornali si è letto - cosa si pensa di fare comunque di questa
struttura, nel senso che l'Ecole de Neige era partita con un'idea a
mio avviso neanche malvagia, solo che come spesso accade nella
nostra regione l'impressione fu quella che si fece il passo più
lungo della gamba, o se preferite si mise il carro davanti ai buoi.
Cioè l'idea di fare questa struttura che accogliesse tutti quei
ragazzi che difficilmente riescono a conciliare lo sport e la
scuola era un'idea buona, ma non verificata con nessuna struttura
né scolastica né sportiva. Adesso questa idea, da quello che
abbiamo letto su qualche giornale, è messa in discussione; ci
piacerebbe sapere se la discussione è andata avanti e se ha
raggiunto un punto più o meno chiaro.
Continuando, un'osservazione va fatta per quanto riguarda le
strutture per l'agricoltura, l'industria, l'artigianato e il
commercio. Innanzitutto, un ragionamento generale per quanto
riguarda gli interventi nel settore industriale: l'anno scorso il
piano triennale prevedeva uno stanziamento pari a circa 40
miliardi, così ci fu detto con un certo vanto dall'Assessore
Mafrica; quest'anno vediamo che lo stanziamento è passato dai 40 ai
19,7 miliardi e sono tutti... il collega Mostacchi mi dice che sono
comunque troppi, allora se sono troppi bisogna azzerarli. Cioè, qui
si tratta di vedere quale tipo di politica vogliamo perseguire.
Credo che a fronte comunque di una riduzione del 50 percento da
un anno all'altro degli stanziamenti per gli investimenti nel
settore industriale, qualche giustificazione possa essere data,
anche perché qui andiamo ad investire là dove si è già iniziato ad
investire, e questa è una politica chiaramente condivisibile, anche
se non sempre in altre questioni - vedi Digrava - si decide nello
stesso modo, ma non si vedono altri possibili sbocchi da questo
punto di vista per altre strutture. Questo significa due cose: o si
è deciso di cambiare rotta, oppure, se la rotta è sempre la stessa,
pare di vedere una carenza.
Andiamo poi in conclusione a vedere la categoria degli edifici
pubblici, in particolare gli interventi che riguardano la
sistemazione del complesso da destinare all'Assessorato regionale
all'agricoltura. Abbiamo già avuto modo di parlare in passato di
questa vicenda, ma ancora una volta non si può fare a meno di
sottolineare che le cifre che sono indicate per andare a migliorare
la situazione di una parte dell'Assessorato all'agricoltura, perché
questo non risolverà - come da più parti si è sentito dire, ivi
compreso dagli stessi operatori dell'Assessorato - il problema
dell'Assessorato all'agricoltura, perché comunque ci sarà una
disfunzione nei servizi che andrà a collocarsi ancora una volta in
maniera disorganica, ma se anche si trattasse di un passo avanti è
un passo avanti che costa molto caro.
Come ho già avuto modo di dire in passato, a fronte di questo
Piano dei lavori pubblici torno a sottolineare che questa nuova
struttura dell'Assessorato all'agricoltura alla fine dei conti ci
costerà poco meno di quanto ci è costato l'acquisto dell'Ospedale
Mauriziano.
Ultimissima domanda: sempre nello stesso capitolo degli edifici
pubblici si parla della ristrutturazione dell'ex palazzo Cogne, c'è
una spesa prevista di 10 miliardi, 500 milioni nel 1997, eccetera;
ci piacerebbe sapere cosa si intende andare a realizzare in questa
struttura.
Presidente Ha chiesto la parola il Consigliere Bich.
Bich (APA) Solo su una vexata quaestio a cui accennavano un
momento fa Borre e Marguerettaz, ed è l'acquedotto del Monte
Bianco: è almeno la quinta volta che sento dire che il progetto
esecutivo è pronto, domani si parte.
Sappiamo benissimo che se non c'è l'accordo con i Comuni di
Courmayeur e di Pré-Saint-Didier non si può partire; che il primo
lotto dei lavori è già stato eseguito da vent'anni; che il primo
progetto esecutivo già c'era, anzi ce n'erano due, di cui fu
incaricato prima il prof. Quaglia del Politecnico di Torino e
successivamente l'ing. Crétier. Ma l'ing. Crétier aveva un
disciplinare per consegnare i lavori.
Nel 1990 si diceva già: Crétier fra tre mesi consegna gli
elaborati; allora, li ha consegnati oppure no? Se non c'è il
progetto esecutivo, l'acquedotto del Monte Bianco resta lo "sceicco
bianco", non riusciamo mai ad afferrarlo, anche perché mai come
oggi c'è aleatorietà dei rifornimenti idrici, soprattutto nella
piana di Aosta e nei paesi circonvicini, quindi c'è la necessità
indilazionabile di avere risposte precise su questo. Prima
mancavano i finanziamenti e avevamo il progetto esecutivo, adesso
abbiamo i finanziamenti, ma manca il progetto esecutivo; vorrei
sapere solo su questo - per il resto mi sembra un buon piano -:
possiamo cominciare domani con le ruspe?
Presidente Qualcun altro chiede di intervenire in tema di
discussione generale?
Se nessuno chiede la parola, dichiaro chiusa la discussione
generale.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) La Giunta cercherà di tener conto dei
suggerimenti venuti dal Consigliere Borre, perché mi pareva che le
sue osservazioni fossero più che altro dei suggerimenti o delle
sottolineature.
Per quanto chiedeva Chiarello sull'impianto di allarme della
Conner, abbiamo ritirato stamani il provvedimento esecutivo della
convenzione. Non togliamo la voce dal Piano lavori, perché
l'impianto di allarme potrebbe comunque servire per completare la
funzionalità della struttura.
Per quanto attiene le osservazioni più puntuali del Consigliere
Marguerettaz, che sono state tante e a cui cercherò nel limite del
possibile di rispondere, per quanto attiene alla strada di Roisan
ho spiegato prima nell'illustrare l'impostazione dell'elaborato che
la prima parte dell'elaborato riguarda appalti già avviati. Adesso,
in questo momento, in che fase siamo, se sono già stati consegnati
i lavori o meno, non lo so. Per quanto attiene il secondo lotto,
non lo abbiamo messo nella programmazione non perché non vogliamo
farlo nel triennio, ma il Piano dei lavori del triennio comunque fa
riferimento ad interventi per i quali c'è già se non un minimo, la
quasi totalità della progettazione. La redistribuzione sul triennio
prevalentemente è legata sia ad aspetti di tipo operativo, ma anche
ad aspetti di tipo finanziario, quindi non è detto che un
intervento che non risulta nel Piano lavori 1996-1998 non possa poi
essere inserito nel Piano lavori del 1997, qualora si abbiano i
relativi progetti definiti.
Per quanto attiene alla pista di slittino di Fénis, questo
miliardo - adesso non ricordo esattamente l'importo - va nella
direzione di apportare delle migliorie al tracciato della pista e
soprattutto ad opere di sostegno delle scarpate e al rifacimento
dell'acquedotto per la ghiacciatura della pista. Quindi sono
interventi abbastanza puntuali per i quali abbiamo già una
progettazione.
Sul problema dell'acquedotto del Monte Bianco, il Consigliere
Bich ha già fatto un po' di domanda e un po' di risposta: il
problema non è legato solo alla progettazione e ai finanziamenti,
ma è molto più complesso. Abbiamo avviato una serie di incontri e
di riunioni sia con il Comune di Aosta che con i comuni interessati
alla realizzazione dell'opera stessa. Riteniamo, non dico di
iniziare i lavori entro breve tempo, ma entro breve tempo di
portare una proposta operativa, perché il problema non è solo
quello della realizzazione dell'intervento e dei costi, ma è anche
quello della gestione.
E' una grossa opera, dove le problematiche non sono solo quelle
di finanziare e realizzare l'intervento, ma riguardano soprattutto
l'aspetto gestionale dell'intervento stesso. Potrebbe essere uno di
quegli interventi per la cui realizzazione potrebbe essere
esaminato un projet financing, quindi anche la ricerca di capitali
privati con la contropartita di una eventuale gestione
successiva.
Per quanto attiene al problema dello Splendor, lasciando
all'Assessore Louvin di integrare gli aspetti legati alle
procedure, in merito ai problemi del finanziamento nel 1996 non è
previsto nessun finanziamento perché siamo ancora in attesa della
concessione su progetto comunale. Appena avremo la concessione,
avvieremo le procedure di appalto, quindi presumibilmente pensiamo
di non arrivare entro il 1996 ad iniziare i lavori e ad impegnare
materialmente delle cifre.
L'impegno delle cifre parte dal 1997 in poi, in questo caso il
finanziamento va oltre il 1998, per cui il piano triennale fa una
programmazione strettamente legata alle disponibilità di bilancio
in questo triennio proprio perché non vi è nulla nel 1996; nel
Piano lavori del 1997 se saranno rispettate queste tempistiche
avremo una redistribuzione del finanziamento in modo anche più
preciso, legata al capitolato, quindi ai tempi necessari per la
realizzazione dell'intera opera, che potrà essere concentrata nel
1997-1998 oppure nel 1997-1999.
Quanto alla saletta attigua al Palazzo regionale, la cifra è
importante, però dobbiamo tenere conto che di questa cifra circa 2
miliardi sono legati ad un'impiantistica abbastanza sofisticata,
perché la funzione della saletta non è solo quella di avere un
immobile idoneo per delle riunioni, ma visto che si va ad
intervenire e che siamo vicino agli anni Duemila, si va anche nella
direzione di fare un intervento dal punto di vista tecnologico che
per almeno 10-15 anni possa essere in linea con i tempi e con le
nuove tecnologie.
D'altro canto, se facciamo una suddivisione tra la saletta e
l'ascensore, considerati gli spazi interessati che a spanne mi pare
siano di circa 300 metri, e suddividiamo l'importo che è di circa 5
miliardi per 300 metri, non arriviamo a 2 milioni al metro
quadrato, tenuto conto che quasi il 50 percento di questo
intervento è impiantistica sofisticata. Si può discutere sulla
scelta, ma penso che è comunque un biglietto da visita importante,
per cui l'intervento va fatto in modo corretto. Tenete presente che
il costo medio di costruzione e di ristrutturazione di un edificio
normale è di circa 1 milione, 1 milione e mezzo al metro
quadrato.
Sull'Ecole de Neige non è che la Giunta o l'Assessorato non si
voglia assumere delle responsabilità; è che ci siamo trovati in
mezzo ad una vicenda, speriamo che sia una delle ultime che
affrontiamo in questo settore, di un fallimento di più imprese che
erano interessate alla realizzazione dell'opera; praticamente non
possiamo prendere delle decisioni finché non è definita la
situazione del collaudo in corso d'opera e dell'arbitrato in
corso.
Sull'industria lascerò all'Assessore Mafrica se vuole integrare,
ma diciamo che gli importi dei finanziamenti vanno visti guardando
sia la prima parte dell'elaborato che la seconda parte del
triennio: per interventi industriali abbiamo appalti avviati per
circa 33 miliardi, che vanno ad interferire anche nell'anno 1996. I
19 miliardi vanno prevalentemente nella direzione, lascerò a
Mafrica il compito di rispondere con maggior precisione, ma a me
pare di aver sentito in Consiglio regionale dei suggerimenti che
andavano nella direzione, se era possibile, di limitare quelli che
erano interventi onnicomprensivi da parte della Regione per puntare
ad interventi di servizio a sostegno delle aree; infatti gli
interventi previsti sono prevalentemente miglioramento della
viabilità, degli accessi, e vi è un intervento estremamente
qualificante che è quello del centro servizi nell'area Ilssa Viola,
che era forse un intervento da prevedere inizialmente, però
finalmente abbiamo la progettazione e tutti gli elementi per poter
realizzare questo centro, che sarà un po' di servizio e di supporto
alle strutture già insediate e a quelle che si dovranno insediare
per completare l'industrializzazione dell'area. Quindi la politica
industriale va in quella direzione.
Mi pare di aver risposto a grandi linee a tutti i quesiti. Sul
palazzo Cogne i 500 milioni sono legati prevalentemente alla
progettazione, che dovrebbe essere in fase di ultimazione; dopo di
che esamineremo la destinazione definitiva dell'intervento
stesso.
Presidente Ha chiesto la parola l'Assessore alla pubblica
istruzione, Louvin.
Louvin (UV) Seulement pour intégrer très rapidement la réponse
de l'Assesseur Lavoyer au sujet du réaménagement de l'ancien Cinéma
Splendor.
Les mois derniers ne sont pas passés sans quelques activités
dans cette direction, non seulement pour ce qui est de
l'élaboration des projets, qui sont maintenant terminés et qui ont
déjà fait l'objet d'un premier examen de la part de nos services;
je crois que la même chose est en train de se passer en ce moment
auprès de l'Assessorat des travaux publics, mais également pour
dire que deux autres opérations importantes ont eu lieu, la
première en ce qui concerne le sondage en dessous de la structure
pour vérifier jusqu'à quel point on pouvait utiliser la partie
inférieure, et également les épreuves acoustiques à l'intérieur de
la structure, pour vérifier également la qualité du réaménagement
en fonction des résultats que l'on attend dans ce sens.
Pour fournir une première réponse au sujet de certains doutes
qui avaient été avancés surtout au sein du Conseil communal, je
peux anticiper que le résultat du projet nous amène à avoir une
possibilité d'occupation de la grande salle de l'ordre de 675
spectateurs.
Donc nous frôlons les 700 unités à l'intérieur de la grande
salle, ce qui représente pour la ville d'Aoste quand même un
résultat très important; si l'on pense à la possibilité d'un double
emploi en contemporaine des deux salles, cela fournira un support
très important pour les activités culturelles en général de la
ville d'Aoste.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) In aggiunta alle considerazioni già fatte
dall'Assessore Lavoyer, c'è da tener conto che altri finanziamenti
non compaiono nel piano, sono quelli destinati sui programmi della
CEE, Obiettivo 2, Resider, per l'area Cogne, e che in alcuni casi
si è trovato la soluzione facendo intervenire nella costruzione,
attraverso forme di leasing, come per il caso della Meridian,
direttamente l'industria interessata.
Presidente Ha chiesto la parola per dichiarazione di voto il
Consigliere Tibaldi.
Tibaldi (Ind) Utilizzo questo mio spazio più che per una
dichiarazione di voto, per tornare su un punto che è già stato
sollevato dal Consigliere Marguerettaz e che si riferisce alla
ristrutturazione e all'ammodernamento del Salone delle
manifestazioni della saletta attigua al Palazzo regionale di Aosta,
dove vediamo che a livello progettuale esiste già l'elaborato
esecutivo, quindi si sa già in maniera dettagliata quali sono le
opere e gli interventi che si intende fare in questi due
locali.
L'impegno di spesa previsto è di 5,5 miliardi, per una
superficie di poco più di 300 metri quadrati non sono 2 milioni, ma
sono quasi 20 milioni al metro quadrato; ecco, 20 milioni al metro
quadrato di ristrutturazione mi sembra una cifra che abbia
necessità di qualche spiegazione un po' più approfondita, che non
di quella che è stata rilasciata dall'Assessore, dove per circa 2
miliardi ci sono impianti tecnologici, impianti particolari ed
essendo alle soglie del terzo millennio dobbiamo adeguare le nostre
strutture a quelle che saranno le esigenze futuristiche e
dell'Amministrazione e degli utenti.
Non mi sembra una giustificazione plausibile, o perlomeno è
talmente superficiale da non rendere edotto il Consiglio su quelli
che sono gli interventi che si vogliono fare per una cifra di
questo tipo.
Ho usato questo spazio per chiedere un'ulteriore specificazione,
se è possibile averla bene, altrimenti comunque...
Presidente Un attimo, Assessore Lavoyer. Ha chiesto la parola il
Consigliere Squarzino Secondina.
Squarzino (VA) Per dichiarazione di voto, nel senso che i
Consiglieri del gruppo Verde hanno votato a favore in commissione,
quindi chiaramente il voto è a favore, non è che si voglia
annunciare un voto diverso. Però si voleva mettere l'accento almeno
su due punti importanti, su cui vale la pena di riflettere un
momento.
Uno è quello su cui già i consiglieri hanno portato
l'attenzione, cioè il problema della ristrutturazione del Salone
regionale. Nonostante le spiegazioni date dall'Assessore in
commissione e nonostante le spiegazioni che l'Assessore ha reso
ancora oggi qui, non siamo convinti che sia proprio necessaria una
spesa di questo genere.
Perché diciamo questo? Perché, dato che nella nostra commissione
in particolare siamo sempre a contatto con una serie di problemi di
urgenze, di proposte per le quali i soldi non ci sono, quindi
bisogna fare delle scelte non potendo rispondere a tutte le
richieste che vengono fatte, a me veramente non dico che piange il
cuore, ma mi sembra che noi mettiamo come priorità di questa
Regione l'abbellimento di un salone, come l'abbellimento anche
delle strade di cui l'Assessore continua a parlare, a fronte di
necessità, per esempio, di formazione.
La commissione nell'ultima sua riunione ha deciso di chiedere
all'Assessore alla pubblica istruzione un ulteriore finanziamento
per quanto riguarda i sussidi per gli studenti universitari, perché
ad alcune domande di studenti universitari che chiedono dei
contributi in base alla legge per poter seguire l'Università a
Torino non si può dare una risposta. Allora, se è vero il calcolo
dei 20 milioni per metro quadrato di ristrutturazione, la
ristrutturazione costa come un contributo per 5 studenti
universitari all'anno.
Quindi mi sembra che si possa dire che tutto sommato, scegliendo
di spendere 5 miliardi per un salone, è stato scelto come priorità
l'abbellimento di cose e di oggetti rispetto invece alla
formazione, mentre credo che per quanto riguarda l'immagine
migliore che possiamo dare della Valle d'Aosta, anche se può essere
importante un bellissimo salone, l'avere delle persone preparate e
formate è un messaggio molto più grande che possiamo dare.
Una seconda osservazione che volevo fare riguarda tutta la serie
di opere per garantire il corretto regime delle acque. Qui più che
un'osservazione c'è una richiesta molto forte, ed è quella che si
incominci ad individuare modalità diverse di regimentare il corso
delle acque. L'Assessore in commissione ci ha detto che qualcosa è
stato fatto, ma è troppo poco rispetto ai danni che può provocare
l'uso di tecniche di costruzione e di contenimento delle acque, che
danneggiano poi nei tempi lunghi il territorio e costituiscono un
danno più che una difesa del suolo. Quindi c'è una richiesta
pressante perché vengano riviste le modalità, le procedure e le
tecniche con cui provvedere alle arginature di corsi d'acqua e
torrenti.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Per rispondere all'osservazione del
Consigliere Tibaldi, poi ripresa dal Consigliere Squarzino, sul
Salone non c'è nessun problema a presentare ai consiglieri l'esame
del progetto nel dettaglio. In questo momento non ho sotto mano il
dettaglio delle spese; il Piano lavori si basa sul progetto che è
stato presentato con delle cifre, per cui non c'è nessun problema o
in commissione o ai consiglieri che lo ritengano opportuno di far
esaminare questo progetto. Dai 5,5 miliardi defalchiamo 1 miliardo
di IVA, sono 4,5 miliardi di cui, come mi è stato segnalato dagli
uffici, 2 miliardi sono di impianti, poi c'è una parte consistente
di arredi. Prima il rapporto al metro quadrato era stato fatto 2-3
milioni al metro, più gli arredi, più gli impianti. Comunque non
c'è nessun problema ad esaminare nel dettaglio il progetto e ad
informare i consiglieri di quelle che sono state le scelte.
Presidente Ha chiesto la parola il Consigliere Marguerettaz.
Marguerettaz (PpVA) Due brevi osservazioni. Torno su questo
argomento della sala qui sotto, adducendo però altre questioni;
cioè ammesso e non concesso che la spesa sia congrua rispetto
all'intervento che si vuole fare, forse una valutazione in merito
alla necessità di intervenire con una ristrutturazione andrebbe
fatta. In fin dei conti, se guardiamo ai bisogni che almeno sono
stati espressi in questi anni, come necessità di un posto di
riunione, di incontro, di dibattiti, eccetera, appare evidente che
questa saletta cinque volte su dieci è esageratamente grande, nel
senso che è mezza vuota, e le altre cinque volte è insufficiente.
Ho fatto fifty-fifty, ma in realtà le proporzioni sono otto a
due.
Con una ristrutturazione si è comunque costretti ad agire in
quello spazio; con una spesa di questo genere si poteva pensare ad
altre soluzioni con interventi di tipo modulare, che
permettessero... lo capisco che saranno fatti anche qui, ma la
capienza generale non sarà aumentata, più di quel tanto di persone
non ci staranno, e tutti sappiamo bene che a fronte di alcune
iniziative particolarmente interessanti e significative quella sala
non è sufficiente.
Non ho sentito niente in merito all'osservazione, forse di tipo
più politico, inerente il CREL; non ho sentito osservazioni più
tecniche in merito all'Ecole de Neige; per quanto riguarda il resto
alcune delle risposte dell'Assessore mi hanno soddisfatto, altre
meno. Per quanto riguarda il Cinema Splendor, ad esempio, è vero
che i finanziamenti vanno oltre il 1998, ma ci sono tantissimi
altri casi in cui i finanziamenti andranno oltre il 1998 per i
quali è comunque prevista una spesa di massima complessiva, cosa
che non avviene per il Cinema Splendor.
Per questi motivi ci asterremo dal votare questo atto.
Presidente Ha chiesto la parola il Consigliere Chiarello.
Chiarello (RC) Volevo solo chiarire la mia battuta prima sul
CREL. Quando è stato votato il CREL, ho votato contro; adesso che
Dondeynaz ha trovato altri lidi, vorrei chiedere se per caso
vogliamo chiuderlo questo CREL, dato che quando deve dare le
risposte le dà in ritardo. Doveva dare una risposta sul piano
biennale, visto che gli è stata chiesta; dice che non ha avuto il
tempo di guardarlo, ma è la seconda volta che risponde così su
problemi della Regione.
Anch'io mi associo a quello che diceva Marguerettaz, io avevo
preso in considerazione solo un punto, devo però dare atto a questa
Giunta di aver fatto un passo avanti nell'aver stilato un piano
lavori, che è un po' più credibile di quelli a cui eravamo abituati
due o tre anni fa; già l'anno scorso si era iniziato ad andare in
questa direzione.
Tuttavia ci sono diversi lavori, come si diceva: il salone qui
sotto, il Forte di Bard con 150 milioni per le pareti, rispetto al
quale mi chiedo quando verrà fatto l'allargamento della statale che
è necessario, lavori che a noi come minoranza pongono un punto
interrogativo per quanto riguarda il loro costo, che non possiamo
controllare, per cui dichiaro la mia astensione.
Presidente Se non ci sono altre dichiarazioni di voto, pongo in
votazione il punto 21 a):
Presenti: 31
Votanti e favorevoli: 26
Astenuti: 5 (Chiarello, Collé, Lanièce, Marguerettaz e
Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK