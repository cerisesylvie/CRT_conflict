Consiglio Regionale della Valle d'Aosta - Oggetto del Consiglio n. 1092 del 10 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1092 del 10 marzo 2010 - Resoconto
OGGETTO N. 1092/XIII - Interpellanza: "Iniziative per
l'eliminazione delle problematiche relative all'insufficienza ed
inadeguatezza dei locali presso il laboratorio di microbiologia
dell'USL".
Interpellanza
Vista la lettera pubblicata sulla rubrica la Posta dei
Lettori della Stampa del 14 febbraio, nella quale un paziente
esprime con amarezza il disagio e l'imbarazzo subito nel sottoporsi
ad un esame clinico presso il laboratorio di microbiologia
dell'U.S.L. di via Guido Rey: disagio dovuto all'insufficienza ed
inadeguatezza dei locali adibiti a tale servizio che non permettono
inoltre il minimo rispetto della privacy;
Ritenendo doveroso verificare l'attendibilità di quanto
denunciato per la severità delle affermazioni riportate;
Avendo potuto verificare di persona che le condizioni dei
locali rispondono a quanto affermato nella lettera, il tutto
fiorito da una scritta sulla porta d'ingresso del laboratorio che
nello scusarsi per il disagio che il malfunzionamento della
macchina per il rilascio dei ticket comporta, ne declina la
responsabilità invitando i pazienti a rivolgersi allo sportello
bancario;
Rilevato come i disagi dell'erogazione dei tickets siano
evidenti anche presso il Presidio ospedaliero di viale
Ginevra;
Avuta conferma da altre persone sottoposte allo stesso esame
clinico della veridicità di quanto affermato anche sotto questo
profilo;
Evidenziato che anche in questa occasione vengono fatti gli
elogi sia del personale medico che paramedico amministrativo, che
pur operando in situazioni di inadeguatezza strutturale si prodiga
per limitare i disagi dei pazienti;
Ritenendo questa situazione non in linea con il buon livello
di qualità dei servizi sanitari della nostra Regione che abbiamo
sempre sottolineato;
i sottoscritti Consiglieri regionali
Interpellano
l'Assessore competente per conoscere:
1) quali sono le iniziative che il Governo regionale intende
attuare per migliorare le condizioni di svolgimento degli esami di
microbiologia;
2) se siano allo studio soluzioni per ovviare ai gravi
inconvenienti nell'erogazione dei tickets.
F.to: Giuseppe Cerise - Chatrian - Louvin - Patrizia
Morelli
Presidente
- La parola al Consigliere Giuseppe
Cerise.
Cerise G. (ALPE)
- Merci, M. le Président. Ci troviamo
nuovamente con questa iniziativa a porre l'accento su una
situazione di inadeguatezza di locali della struttura sanitaria
regionale; iniziativa che fa seguito ad altre precedenti che
abbiamo sottoposto all'attenzione di questa Assemblea per
sollecitare il Governo regionale ad intervenire per rimuovere
quelle disfunzioni di carattere prevalentemente strutturale. Nel
caso specifico trattasi dell'inadeguatezza dei locali adibiti a
laboratorio di microbiologia dell'Unità sanitaria locale di via
Guido Rey. Credo che la parola "inadeguatezza" sia un'espressione
eufemistica nella vera accezione del termine. Credo che non sia
sfuggita a nessuno la lettera pubblicata su "La Stampa" nella
rubrica "La posta dei lettori", nella quale un paziente che ha
dovuto sottoporsi all'esame del liquido seminale esprime la propria
amarezza per le condizioni ed il percorso che ha dovuto seguire.
Non voglio tediare questa Assemblea nel rileggere tutta la lettera,
ma credo che alcuni passaggi siano significativi per dare contezza
della situazione, questo Signore dice:
"Dopo vari passaggi,
vengo indirizzato in via Rey nel laboratorio di microbiologia.
Finalmente ci arrivo e cosa trovo? Non una sala di attesa, non un
locale idoneo, bensì una tremenda coda di persone in attesa che si
snoda in un vano scale e nel relativo sottoscala..."
. Tralascio
un altro passaggio, continua la lettera:
"... mi prende il
terrore di dover raccontare la mia richiesta allo sportello senza
un minimo di privacy, in quanto il pubblico in attesa non ha spazio
per tenere le dovute distanze. Arriva il mio turno e la Signora al
di là del banco legge in silenzio la richiesta e con una gentilezza
che penso non sia più di questo mondo mi fa segno di seguirla
perché doveva parlarmi. Non so come esprimere la mia gratitudine a
questa donna e alle sue colleghe, che in un ambiente a dir poco
indecoroso riescono a tenere così alto il livello della propria
professionalità. Mi invita a seguirla in un ambiente non idoneo, ma
certamente l'unico appartato: un altro sottoscala, mi spiega poi la
procedura da seguire. Un medico, anche lui preciso e gentile, cerca
in ogni modo di mettermi a mio agio intuendo l'imbarazzo che mi
stava opprimendo. Faccio tutti gli esami preliminari, quindi mi
viene consegnato un barattolo dove avrei dovuto depositare
l'oggetto di esame e mi viene indicato dove ritirarmi. Dove? In una
toilette adibita a deposito delle scope e aspirapolvere con un
grande bidone della spazzatura, insomma un locale veramente
accogliente e soprattutto igienico. Mi era stato raccomandato di
avere la massima igiene per questa operazione e mi indirizzano un
locale dove tengono la spazzatura! Di certo non ha la minima
responsabilità il personale, che nei miei confronti si è dimostrato
di una squisitezza e di una professionalità incredibile"
.
A primo acchito, dopo aver letto questa lettera, mi venne il
dubbio che lo scrivente avesse forzato la mano nell'illustrazione
dei fatti ma, vista l'eleganza con cui ha descritto il disagio
subito, ho ritenuto che la vicenda meritasse la dovuta attenzione
ed approfondimento. Considerato che non è nostra consuetudine
prendere per oro colato tutte le lamentele e renderci interpreti di
tutte le doglianze che vengono rivolte alla pubblica
amministrazione, che sappiamo spesso sono ingiustificate, ho
ritenuto opportuno cercare di verificare se quanto scritto aveva
qualche fondamento. Così una mattina mi sono presentato al
laboratorio in oggetto nell'orario dei prelievi e ho potuto
verificare di persona che quanto descritto era la fotografia reale
di quello che vedevo in quel momento, trovando in aggiunta a quanto
descritto un cartello della porta di ingresso del laboratorio con
una scritta nella quale la Direzione, scusandosi per il
malfunzionamento delle macchine per il rilascio dei ticket, ne
declina ogni responsabilità invitando i pazienti a rivolgersi allo
sportello bancario. Abbiamo inoltre rilevato che i malfunzionamenti
delle macchine per il rilascio dei ticket si verificano anche
presso il Presidio ospedaliero di Viale Ginevra. Per quanto
riguarda invece la parte prettamente riferita all'esame clinico,
avevo pensato per poter appurare se quanto detto era meritevole di
attenzione, di richiedere al mio medico una prescrizione in tal
senso e sottopormi al percorso. Ci ho poi ripensato essendo a
conoscenza che un mio amico, per mia fortuna, non sua, si era
sottoposto recentemente a tale esame, gli ho sottoposto quanto
affermato da questo Signore. Leggendo la lettera, mi ha detto che
l'avrebbe sottoscritta integralmente in quanto quello riportato era
la descrizione che non faceva una grinza. La costante è che anche
in questo caso, a fronte di una severa critica sull'inadeguatezza
delle strutture, per fortuna, segue un elogio nei confronti del
personale medico e paramedico, che, malgrado le condizioni di
disagio in cui si trova ad operare, si prodiga per contenere le
ricadute negative che possono subire i pazienti; questo è
apprezzabile e lo abbiamo sempre sottolineato. Assessore, noi
vogliamo veramente essere smentiti su quanto illustrato in questo
caso specifico. Ieri mattina mi sono nuovamente presentato al
laboratorio per verificare se nella mia prima visita precedente
poteva trattarsi di un caso eccezionale, peggio! La porta di
ingresso non si poteva aprire per la calca di persone stipata
all'interno, con l'aggravante che la porta si apre verso l'interno
in assenza delle più elementari norme di sicurezza. Non oso pensare
a cosa potrebbe succedere se si dovesse per qualche motivo evacuare
quei locali. Uscendo ho verificato che la scritta di scusa per il
mancato funzionamento è ancora lì, dunque non si è posto rimedio
neanche a questo aspetto. Confidiamo veramente in un sollecito
intervento per rimuovere una situazione che dire inadeguata è usare
un eufemismo! Con questo non imputiamo delle colpe a lei, questa
situazione non si è verificata da un giorno all'altro, però credo
sia necessario che lei approfondisca tutta la situazione delle
strutture per cercare di porre rimedio, perché, a fronte degli
elogi che vengono fatti al personale, che potrebbe anche migliorare
sotto questo aspetto la sua professionalità, si dovrebbe agire con
le attrezzature e i locali idonei.
Non è oggetto di questa interpellanza, ma la volta scorsa
avevamo posto il problema sul discorso del Pronto soccorso di
traumatologia. Per alcune cose precedenti prendiamo atto che si è
innescato un processo di ristrutturazione, ma c'era stata una
leggera discrepanza da quanto affermato dal sottoscritto e quanto
veniva detto nella sua risposta. Lei poi ad una mia richiesta aveva
dato gentilmente la disponibilità di poter avere un'audizione in
commissione dei due primari dei due reparti interessati, oppure una
visita della commissione per verificare la situazione; non so se
sono stati presi i necessari contatti o se questo è avvenuto... ma,
a mia conoscenza, la situazione non è ancora cambiata. Noi la
sollecitiamo veramente affinché certe inadeguatezze che sono di
carattere strutturale possano essere eliminate.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente. Prendiamo atto del
problema della struttura di microbiologia. È una situazione di cui
eravamo a conoscenza, ma, proprio perché l'intero Dipartimento di
patologia clinica, quindi laboratorio di analisi, sarà oggetto
quest'anno di ristrutturazione, si sta pensando di rivedere tutta
l'organizzazione sia dal punto di vista logistico, che da quello
organizzativo interno della struttura del Dipartimento di patologia
clinica, compresa la microbiologia. In tal senso non solo la
microbiologia, ma quasi la totalità del Dipartimento di patologia
clinica, saranno interessate nell'immediato futuro da interventi
strutturali di particolare rilevanza, che condurranno alla
ristrutturazione della struttura complessa analisi cliniche, sita
presso l'Ospedale Parini, nonché ad altri ulteriori interventi
mirati a dare opportuna soluzione alle problematiche segnalate
nell'articolo pubblicato a mezzo stampa. Nel corso del 2010 verrà
ampliata l'area dei laboratori per consentire in rapida successione
la ristrutturazione del laboratorio analisi dell'Ospedale Parini.
Da tali lavori sortirà un miglioramento complessivo anche della
struttura di microbiologia e troveranno soluzione le problematiche
che attualmente gravano sullo stesso. Con specifico riferimento al
laboratorio di microbiologia, attualmente ubicato presso la sede di
via Guido Rey, come è stato ricordato, l'Azienda ha programmato
investimenti diretti che si sostanzieranno in particolare nella
ricollocazione della funzione di citogenetica, che verrà trasferita
dall'attuale sede di via Guido Rey all'Ospedale Parini. Per effetto
della ricollocazione della citogenetica, l'Azienda conta di
recuperare alcuni spazi vitali che consentiranno di alleviare in
modo significativo le problematiche segnalate dall'utente.
Per quanto concerne le problematiche relative al
malfunzionamento delle emettitrici automatiche per il pagamento dei
ticket, si osserva che nel corso del 2009 l'Azienda, per effetto
del recente rinnovo della convenzione per il servizio di tesoreria
aggiudicata all'Istituto bancario Intesa San Paolo, ha cambiato
l'intero parco macchine aziendali per il pagamento del ticket
sanitario, emettitrici automatiche. Sono state introdotte in
azienda macchine di nuova generazione con schermo digitale e di
facile utilizzo che consentiranno di pagare anche mediante bancomat
(alcune di queste sono già operative in tal senso) e carta di
credito, facilitando l'operazione di pagamento. Proprio in quanto
di nuova generazione, le nuove macchine soffrono di un fisiologico
periodo di rodaggio, caratterizzato da inconvenienti tecnici che si
sono in tal modo ridotti con il decorso dei mesi. Abbiamo preso
atto che alcuni mesi fa era peggio di adesso, ora stanno
funzionando quasi tutte a regime. In qualsiasi caso è doveroso
precisare che la proprietà delle macchine e la manutenzione delle
stesse sono a carico, secondo quanto previsto dalla convenzione,
dell'Istituto tesoreria Intesa San Paolo. L'Azienda vigila comunque
costantemente sul corretto funzionamento del parco macchine,
segnalando ogni singolo malfunzionamento a tale Istituto. Allo
scopo di facilitare il pagamento del ticket sanitario, l'Azienda
sta inoltre ragionando in ordine all'introduzione di nuove ed
ulteriori forme di facilitazione dei pagamenti: nel quadro della
più ampia ottica di semplificazione nei rapporti fra cittadino e
pubblica amministrazione, sono allo studio, anche in collaborazione
con l'Istituto bancario aggiudicatario del servizio di tesoreria,
iniziative volte ad introdurre nuove metodiche di pagamento quali
la possibilità di pagamento via web e mediante sportello
bancomat.
Presidente
- La parola al Consigliere Giuseppe
Cerise.
Cerise G. (ALPE)
- Ringrazio l'Assessore per le
rassicurazioni che ci ha dato, ci fa piacere per il fatto del
laboratorio di microbiologia, mi pare che gli interventi potranno
già essere attuati nel corso di quest'anno e di questo non possiamo
che esserne soddisfatti.
Per quanto riguarda le macchine per il rilascio del ticket,
sembra a volte una banalità, ma non lo è, perché ci sono in
ospedale con la calca di persone che ci sono, persone anziane che,
se non trovano qualche persona che si accorge della loro difficoltà
e che gli viene in aiuto, hanno dei grossi problemi. Quando poi
sulla macchina trovi scritto:
"non dà il resto, si presenti allo
sportello bancario"
e lo sportello bancario non rilascia il
ticket e si limita a cambiare i soldi... uno deve rifare la coda!
Noi non abbiamo ragione di dubitare della sua buona volontà di
intervenire radicalmente su questi malfunzionamenti che sono di
ordine strutturale per fortuna, la sua sensibilità la conosciamo,
come la sua competenza, perché lei è un operatore del settore
sanitario, di conseguenza questa dovrebbe essere per noi una
garanzia. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK