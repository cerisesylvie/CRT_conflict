Consiglio Regionale della Valle d'Aosta - Oggetto del Consiglio n. 2127 del 20 settembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2127 del 20 settembre 2006 - Resoconto
OGGETTO N. 2127/XII - Richiesta di dimissioni di un
componente la Commissione paritetica. (Reiezione di
mozione)
Mozione
Ricordata l'importanza che riveste la Commissione paritetica,
di cui all'articolo 48bis dello Statuto Speciale per la Valle
d'Aosta, introdotto dall'articolo 3 della L. Cost. n. 2/1993, per
la definizione di problemi riguardanti l'esercizio delle competenze
riconosciute dalle norme costituzionali alla Regione Autonoma Valle
d'Aosta;
Considerato che allo stato attuale sono numerosi sia i
dossier già esaminati e definiti dalla precedente Commissione
paritetica e che devono ancora essere approvati, sia dossier su
materie importanti che dovrebbero essere ancora istruiti ed
esaminati non appena la prossima Commissione sarà ricomposta nella
sua interezza;
Preso atto che sono stati recentemente nominati i tre membri
di rappresentanza del Governo nella Commissione paritetica e che
anche i membri di parte regionale dovrebbero essere
rinominati;
Preso atto altresì che tra gli attuali componenti di parte
regionale in sede di Commissione paritetica c'è anche l'ex Senatore
Augusto Rollandin, che era stato nominato dal Consiglio regionale
il 26 ottobre 2005, proprio in virtù della sua carica
istituzionale;
Il Consiglio regionale
Ritiene
che l'ex senatore Augusto Rollandin non possa più svolgere la
sua funzione di rappresentante della Regione all'interno della
Commissione paritetica, essendo venuto meno il suo ruolo di
Senatore;
Chiede pertanto
all'ex Senatore Augusto Rollandin, se non l'avesse ancora
fatto, di presentare le sue dimissioni dalla Commissione
paritetica;
Impegna
Il Presidente del Consiglio e il Presidente della Regione a
trasmettere all'interessato tale mozione e ad attivare al più
presto l'iter procedurale per la nomina di nuovi componenti di
parte regionale in seno alla Commissione paritetica.
F.to: Squarzino Secondina - Bortot - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Venerdì scorso, durante la
presentazione della convenzione sullo Statuto, il Presidente Caveri
ci aveva ricordato che la Commissione paritetica si riunirà il 26
ottobre... da una verifica effettuata il 26 settembre, ma non è un
problema... questo per dire che la Commissione paritetica dovrà
cominciare a lavorare. È stata rinnovata nella parte ministeriale e
dovrà incominciare a lavorare perché è una Commissione che svolge
un ruolo importante. È un ruolo importante che è un pò fra il
tecnico e il politico, come ricordava l'allora Presidente Viérin
Dino:
"la fonction de cette Commission est non seulement à
donner application à un Statut, mais à harmoniser la législation de
l'Etat aux nécessités spécifiques du Val d'Aoste"
. A partire
dal 1993, anno della sua istituzione, con l'introduzione
dell'articolo 48bis si sono chiarite le modalità di questa
Commissione e le caratteristiche dei componenti di parte regionale
hanno oscillato fra tali 2 caratteristiche, accentuando di volta in
volta più l'aspetto tecnico o l'aspetto politico a seconda delle
circostanze. Nel 1993 i primi 3 rappresentanti della Regione erano
3 tecnici, nel 1996 un tecnico si dimette - l'allora Valerio Onida
perché era diventato giudice della Corte costituzionale - e viene
sostituito da un politico. L'allora Presidente Dino Viérin spiega:
"il y a de grandes questions concernant l'application de notre
Statut, ces grandes questions vont être examinées, alors se fait
possible d'avoir un lien plus politique entre la Région et cette
Commission. Nous avons donc pris la décision de proposer au Conseil
de nommer un représentant politique au sein de cette
Commission"
. Dato che il legame che lui vedeva utile in quel
momento era l'unione con il Consiglio, chiedeva che fosse "un
représentant de l'Assemblée", perché
"per rispetto del
Governo..."
- diceva -
"...non voglio che sia uno del
Governo, altrimenti, nel caso in cui la Commissione decide certe
cose e poi il Consiglio non le approva, mette in difficoltà il
Governo"
. Nel 1996 c'è un politico che interviene e il politico
eletto è l'allora Consigliere Ilario Lanivi. Nel 1998 c'è una nuova
legislatura, il Consigliere Lanivi non è più eletto, viene
sostituito con un altro membro che deve "représenter le Conseil à
l'intérieur de la Commission" ed è Bavastro, anche lui Consigliere
regionale non più eletto. Addirittura quindi qui si sostituisce un
ex Consigliere che non poteva più mantenere i rapporti con il
Consiglio con un altro ex Consigliere dando come unica
giustificazione il fatto che si è ritenuto opportuno fare così.
"J'ai parlé de raisons d'opportunité, une raison d'opportunité
qui nous amène à proposer cette candidature, donc nous maintenons
cette candidature
, anche se il Consiglio non era così
d'accordo. Nel 2002 ci sono le dimissioni di Bavastro, un
Consigliere tecnico purtroppo muore, quindi la Commissione non è
più nelle sue competenze, si torna di nuovo a 3 tecnici. Nel 2003
sono di nuovo i 3 tecnici che vengono riconfermati, nel 2005, pochi
mesi fa si torna a privilegiare il politico con delle motivazioni
che sono espresse con molta chiarezza (anche se uno può non
condividerle).
Il Presidente Caveri ha detto:
"chi mi conosce sa che sono molti anni che ritengo che nella
rappresentanza della Commissione paritetica, come sempre è avvenuto
nelle Commissioni paritetiche più efficaci, vale a dire quelle di
Trento e Bolzano, uno dei membri di nomina regionale debba
coincidere con uno dei Parlamentari valdostani. Ritengo che questa
sia da parte della rappresentanza Parlamentare della Valle d'Aosta
un'assunzione di responsabilità del tutto analoga al fatto che
nelle Commissioni paritetiche di Trento e Bolzano siedono da molti
anni rappresentanti di partiti autonomisti"
.
E si dà una spiegazione logica, ovvero si ritiene che in una
triangolazione ideale fra Regione, rappresentanza parlamentare e
rappresentanti dello Stato si crei un clima di maggior efficacia
per i risultati che si intendono ottenere.
Perché ho fatto questo "excursus"? Per far vedere come non
esiste un unico criterio con cui sono scelti i membri della
Commissione paritetica, ma è il Consiglio che di volta in volta
sceglie orientandosi o più sul tecnico, o più sul politico e
individua in quel momento storico cosa è più utile. Noi allora
prendiamo atto, non sto dicendo in questo momento che il nostro
gruppo sostiene tale ipotesi, ma prendiamo atto che in questo
momento, quindi lavoriamo all'interno di tale ipotesi che è stata
votata dal Consiglio, siamo in una fase più politica, cioè una fase
in cui si considera importante non più il rappresentante del
Consiglio dentro la Paritetica, ma il rappresentante del Parlamento
dentro la Paritetica. Il Consiglio, fra l'altro, aveva accolto la
proposta che il Presidente Caveri aveva fatto e qui, permettetemi
una parentesi, l'aveva accolta seppure con un po' di difficoltà;
non dimentichiamo che alla prima votazione l'allora Senatore
Rollandin ha avuto 15 voti, in seconda votazione ha avuto 22 voti,
fra l'altro è il voto più basso che ha ottenuto un eletto dal
Consiglio nella Paritetica in tutti questi anni. Se andate a vedere
i voti che hanno ottenuto sia i tecnici che i politici in questi
anni, vedete che tutti hanno avuto più di 22 voti. Dicevo, il
Consiglio ha accettato nella sua maggioranza questa linea politica
e non ho sentito finora da parte del Governo o di chiunque
affermare che bisogna cambiare criteri in questo momento. Ripeto: è
una valutazione che uno può condividere o no, ma è un dato di fatto
che così è stato deciso dal Consiglio. Forse qualcuno non si è
accorto che dopo il 9 e 10 aprile Rollandin non è più Senatore; è
diventato, dal punto di vista della rappresentanza istituzionale,
un semplice cittadino, cui è stato affidato un compito importante
all'interno di un'impresa economica, che svolge ruoli di grande
responsabilità nel settore economico della Valle, ma non svolge più
un ruolo istituzionale, non è più in Parlamento. Quella
triangolazione ideale che il Presidente della Regione aveva
indicato come condizione in questo momento ottimale per far
lavorare la Commissione paritetica, per far sì che questa
producesse qualcosa per la Valle non esiste più. In questo momento
i membri della Commissione paritetica secondo la logica della
triangolazione, che consente l'efficacia del lavoro della
Commissione, non rappresentano più questa logica. La Commissione
paritetica non risponde più a quel requisito che doveva rendere più
efficace il lavoro della Commissione. Se questo Consiglio vuole
rispettare le condizioni di efficienza poste dallo stesso
Presidente, occorrerebbe ripristinare nella triangolazione
l'elemento rappresentato dal Parlamento e quindi un Parlamentare.
Il Consiglio aveva aderito alla proposta del Presidente proprio
motivandolo con questo elemento della triangolazione, per cui
coincidevano triangolazione ed efficacia della Commissione, votando
Rollandin in quanto Senatore; venuta meno la funzione la stessa
votazione del Consiglio è svuotata di significato, perché il
Consiglio aveva votato il Senatore Rollandin, non il cittadino
Rollandin che è un'altra cosa. Ora Rollandin è tornato a svolgere
il ruolo di cittadino, che è un ruolo importantissimo - non è che
voglia sminuire il ruolo di cittadino, i diritti di cittadinanza
sono diritti importanti per cui vale la pena di lottare e di
lavorare, di verificare che siano rispettati -, ma in questo caso
non è lo "status" di cittadino che consente a Rollandin di
mantenere questa triangolazione che è stata pensata, voluta,
votata, decisa dal Consiglio.
Credo che il Consiglio finita la stagione estiva...
probabilmente qualcuno si è dimenticato di dare le dimissioni... a
fronte di un dato nuovo, prende atto di questo dato nuovo ed
esprime la sua opinione, ricorda all'ex Senatore che sarebbe
opportuno presentare le dimissioni se non lo avesse ancora fatto,
perché, quando si svolge un ruolo e si è eletti in quel ruolo, se
poi per motivi vari non si è più riconfermati in quel ruolo,
ciascuno di noi, non avendo più quella caratteristica
istituzionale, si dimetterebbe da quel ruolo, correttamente.
Abbiamo visto qui delle cose molto più semplici fra i Consiglieri:
un Consigliere che aveva un ruolo all'interno della maggioranza ad
un certo punto dice: "no, non mi riconosco più questo ruolo
all'interno di questo partito, per cui mi dimetto dal ruolo che
avevo come membro di quel partito, di cui adesso non faccio più
parte". Sono piccole cose, tutti i giorni chiediamo queste coerenze
e siamo anche noi attenti al rapporto istituzionale, alla funzione
che ogni persona svolge all'interno delle istituzioni. Il Consiglio
ricorda all'ex Senatore che sarebbe opportuno presentare le
dimissioni se non lo avesse ancora fatto, perché il Consiglio ha
dato il suo voto al Senatore Rollandin, non al cittadino Rollandin.
A questo punto diciamo: se la logica prevalente in questo Consiglio
è sempre quella politica della triangolazione, allora logica
vorrebbe che fosse sostituito con un altro Parlamentare; se questa
non è la logica, allora discutiamo in Consiglio altre logiche e
provvediamo diversamente: questo dice la nostra mozione.
Presidente
- Dichiaro chiusa la discussione generale.
La parola al Presidente della Regione, Caveri.
Caveri (UV)
- Mi ha fatto piacere che la collega
Squarzino abbia rievocato l'importanza della Commissione
paritetica. Proprio in occasione della conferenza del Prof. Onida,
insieme a lui, abbiamo tracciato alcune delle caratteristiche
peculiari dello Statuto di autonomia della Valle d'Aosta e forse
quello che differenziava molto nella modellistica lo Statuto di
autonomia della Valle d'Aosta del 1948 era la possibilità diretta
da parte del Consiglio - lo abbiamo fatto in tante materie, penso
negli anni '50 a tutta la materia concernente gli istituti
professionali regionali - di trasferirsi direttamente potere e
competenze attraverso leggi regionali che poi nel meccanismo di
controllo del Presidente della Commissione di Coordinamento
sortivano un'assoluta originalità del modello valdostano, privo
cioè di quelle norme di attuazione previste per le altre autonomie
speciali. Questo disegno, mirabile perché dava una maggiore
centralità al Consiglio, si è modificato con una nota sentenza
dell'inizio degli anni '60, quando anche la Valle d'Aosta si è
trovata nell'obbligo di avere delle norme di attuazione dello
Statuto pur in assenza di una Commissione paritetica stabile
stabilita dallo stesso Statuto di autonomia. Ora, questo "vulnus"
era stato superato a metà degli anni '70 con la nascita di una
Commissione paritetica, che la collega non ha evocato, per cui ha
evocato solo una serie di esperti a partire dall'inizio degli anni
'90, ma bisogna dare merito anche a quelli precedenti. Abbiamo
avuto anche degli illustrissimi presenti nella Commissione
paritetica, ricordo alla fine degli anni '70 il Senatore Bassanini,
e quelle Paritetiche sortirono fra la fine degli anni '70 e gli
anni '80 un pacchetto di norme di attuazione molto rilevanti molte
delle quali sono ancora alla base dell'ordinamento valdostano.
Nel 1993 invece si scelse, con soddisfazione, con una formula
assai originale, perché più moderna degli altri Statuti di
autonomia, la nascita di questa Commissione paritetica che assume
notevoli responsabilità perché riguarda non solo le competenze
derivanti dallo Statuto di autonomia, ma anche, come ricordava la
Consigliera Squarzino, questa particolarità dell'armonizzazione
dell'ordinamento valdostano, o meglio, delle norme legislative
dello Stato alla particolarità dell'ordinamento valdostano. Questo
vuol dire che lo spettro di fronte al quale si trova la Paritetica
è molto ampio, cioè molte materie estranee all'ordinamento
valdostano possono trovare delle ragioni di armonizzazione, quindi
riteniamo che la Commissione paritetica assuma un ruolo politico di
forte peso. Questo è a maggior ragione valido dopo stagioni di
grande rallentamento, va detto che la presenza del Senatore
Rollandin nell'ultima fase della scorsa legislatura ha sortito una
norma di attuazione importante: quella riguardante la norma di
attuazione sulla sanità e anche quella sulla previdenza di due
norme di attuazione, ma anche quella sulla Motorizzazione civile
che non è ancora andata al Consiglio dei ministri. Vi fu quindi un
impulso positivo nell'ultima fase della legislatura dopo una
stagnazione molto grave per alcuni anni. Ricordo che nella fase
precedente venne approvata solo la norma di attuazione concernente
la questione del foro erariale.
Soprattutto, al di là della questione dei nomi, che è sempre
stimolante, va detto che la Commissione paritetica ha negli anni
subito delle trasformazioni e delle prassi che non condividiamo:
non esiste un segretariato comune Regione-Stato, tanto che la
convocazione del 26 settembre è stata firmata solo dal Ministro e
noi riteniamo che non sia legittimo. Perché è una Commissione
mista, la segreteria giace presso la Presidenza del Consiglio dei
ministri, mentre riteniamo che anche il segretariato tecnico debba
essere misto, riteniamo che vi debba essere una rotazione rapida
nelle presidenze, cosa che non è avvenuta per molti anni. Il
Ministro La Loggia aveva non rispettato un patto che era stato
stipulato in passato, tanto che tutti i Presidenti alla fine della
scorsa legislatura e di questa si sono affannati nello scrivere
allo Stato per ripristinare delle regole e chi parla con alcuni
membri autorevoli della Paritetica come il Dott. Barbagallo sa che
contestiamo una serie di prassi come quella che le norme di
attuazione possono giacere su una specie di "binario morto" fra
l'approvazione della Commissione paritetica e l'approvazione del
Consiglio dei Ministri, con l'intollerabile scelta di una
repulsione, di un ritorno indietro della norma di attuazione
all'attenzione dei Capi Gabinetto che fanno parte del pre-Consiglio
dei Ministri. Speriamo che tutta una serie di "incrostazioni" e di
mal funzionamenti della Paritetica possano venir meno e si possa
aprire una nuova stagione per una cospicua produzione di norme di
attuazione, rese sempre più necessarie se l'impostazione di questa
legge finanziaria sarà quella di accettare da parte della Valle
d'Aosta una riflessione sul proprio ordinamento finanziario e sui
propri trasferimenti. Qualche ragionamento sull'ottenimento di
deleghe in più potrebbe essere anche politicamente rilevante, ho
già ricordato all'inizio la Motorizzazione civile che è già pronta,
il Catasto che è indispensabile; potrebbe essere interessante
riflettere sul trasferimento dell'ANAS (come avvenuto a Trento e a
Bolzano); abbiamo norme di attuazione rilevanti nel settore
ferroviario: oggi non abbiamo ancora le competenze amministrative
in materia di ferrovia. Insomma ci sono "cose solide" che devono
essere trasferite e anche problemi antichi che devono essere posti
all'attenzione della Commissione paritetica: ricordo la norma di
attuazione sul Parco nazionale del Gran Paradiso, la norma di
attuazione che consente una piena operatività della Fondazione
musicale, una norma di attuazione altrettanto importante finita in
una specie di "palude stigia": la norma di attuazione sul settore
energetico, cioè c'è un pacchetto di norme di attuazione che hanno
bisogno di essere attuate fino a quando - a Statuto di autonomia
immodificabile - i meccanismi previsti dal titolo V della
Costituzione consentono, attraverso norme di attuazione, di
attualizzare lo Statuto di autonomia a Statuto di autonomia
invariato. Naturalmente la mia tesi è che dobbiamo, più in fretta
possibile, dar corso ai meccanismi di riforma statutaria, come
rilevato dal Prof. Onida nella sua conferenza, ma intanto le norme
di attuazione sono importanti.
Chi deve far parte della Commissione paritetica? La mia tesi è
stata espressa. Naturalmente abbisogna anche di discussioni
politiche, perché l'eventuale presenza di Parlamentari nella
Commissione paritetica deve anche partire dal presupposto di
un'affinità rispetto agli indirizzi. I membri della Commissione
paritetica agiscono con vincolo di mandato, cioè sono i
rappresentanti della Regione Valle d'Aosta e del suo Governo e
dell'espressione maggioritaria del Consiglio. Non è cioè che i
membri della Commissione paritetica agiscono in quanto persone
singole, che possono avere una strategia propria nella discussione
sulle norme di attuazione allo Statuto. Così non potrebbe essere,
perché, così come i membri dello Stato assumono gli indirizzi da
parte del Governo centrale, i membri di parte regionale assumono
dalle istituzioni valdostane quei comportamenti che portano
l'espressione di un certo voto. Senza nulla discutere sulla lealtà
istituzionale dei Parlamentari di turno, quindi è ovvio che sui
temi cardine che devono essere trattati nella Commissione
paritetica è necessario che esista un "feeling" e un'unitarietà di
visione. Cito una norma di attuazione che sta particolarmente a
cuore al sottoscritto e che vede nella collega Squarzino un aspetto
critico: quella della piena regionalizzazione del settore
scolastico; la ritengo una norma che va discussa con i sindacati e
con tutti, ma che alla fine deve far sì - e lo stesso vale per il
settore della sanità, e lo stesso Ministro Padoa Schioppa è rimasto
stupito del fatto che non ce l'abbiamo ancora - che i centri di
spesa come sanità e come scuola siano sotto il controllo di chi
paga, quindi non avere questa "remotizzazione" per cui l'ARAN
tratta un contratto per la sanità e un contratto per la scuola di
cui noi siamo pienamente responsabili come ufficiali pagatori, ma
nessuno di noi partecipa alla contrattazione, come invece
avverrebbe legittimamente anche con l'ARRS di tipo regionale.
Tecnico o politico? Qui il "busillis" è interessante perché il
Governo nelle scelte che ha fatto è fra coloro che sono sospesi,
perché come definire il Prof. Louvin? Un eminente tecnico
dell'Università di Cosenza o un autorevole esponente degli
"Arancioni"? Questo è un interrogativo interessante. Il Governo
l'ha presentata come una nomina di tipo tecnico assieme ad altri 2
professori universitari. Ci resta il vago sospetto che sia stata
una scelta politica, cioè che si sia scelto esplicitamente di
mettere nella Commissione paritetica un esponente antagonista del
Governo regionale, quindi è una scelta politica del "Governo
Prodi". Non si può far finta che viviamo in una specie di mondo
ideale, dove uno mette lo spolverino del professore e diventa
"professur", poi dall'altra si mette una cappa arancione e diventa
esponente di spicco dell'opposizione politica in Valle d'Aosta.
Come dire, "parenti serpenti", oltretutto perché non c'è niente di
peggio dei convertiti, cioè quelli che, lasciando uno schieramento
politico, ne scelgono un altro e passano il tempo a seminare cose
grame sul loro passato medesimo non rendendosi conto che mettere
nel ventilatore una sostanza organica finisce per far sì che si
viene noi stessi sporcati da una serie di cambi di posizione
rispetto al proprio passato. Tecnico o politico quindi è una cosa
abbastanza difficile da dire.
Sulla posizione del cittadino Rollandin, noi eravamo in una fase
di passaggio per quel che riguardava le 3 nomine governative, le 3
nomine regionali sono in questo momento non soggette a un
cambiamento. Sulla questione dell'opportunità del Dott. Rollandin
di rassegnare le dimissioni, questo è un tema politico importante;
credo che vi sarà tutta la possibilità di porselo, sospendo qui il
mio giudizio nel dire di non accettare la mozione, perché ritengo
che tale argomento debba tener conto della singolarità del momento
che stiamo vivendo.
La Commissione paritetica deve essere ricomposta il 26
settembre, con la nomina del Presidente questo è un passaggio
significativo perché da molto tempo i Presidenti rivendicano la
Presidenza regionale della Commissione paritetica, perché è troppo
tempo che la Commissione paritetica è retta da rappresentanti di
nomina statale. È vero poi che c'è stata una stagione di "Forza
Italia" in cui hanno scelto degli esponenti locali, anche lì con
una scelta politica, ma credo che la riunione del 26 sia importante
perché si costituisce la Commissione paritetica e si va verso la
nomina del nuovo Presidente in capo alla Regione. In tale fase,
mantenendo la questione politica indeterminata - e questo dovrà
essere certamente oggetto di una riflessione -, ritengo che questo
sarebbe un momento inopportuno per effettuare quanto si richiede.
Non si capisce poi con quale procedura, perché sarebbe una specie
di sfiducia che resterebbe in capo all'interessato, che dovrebbe
porre le proprie dimissioni partendo dal presupposto che non
possiamo costringere nessuno. Sarebbe un momento inopportuno anche
per una questione temporale, perché l'eventuale venir meno di un
membro della Paritetica impedirebbe la riunione del 26 e sappiamo
che le procedure di nomina sono lunghe, non tanto per la nomina
all'interno del Consiglio, questione che nel tempo si è fatta con
grande rapidità, ma perché bisognerebbe giungere alla nomina
attraverso un decreto ministeriale e sappiamo che i tempi di
pubblicazione dei decreti ministeriali sono di mesi e questo
porterebbe alla paralisi.
Non credo di aver convinto la collega Squarzino, ma questa è la
tesi che oggi esprimo nel confermare il fatto che ci auguriamo che
si apra una nuova stagione per la Commissione paritetica,
altrimenti la Regione sceglierà rispetto, al funzionamento di
questo organo costituzionale, una strada diversa da quella finora
prescelta, cioè apriremo un contenzioso costituzionale, perché non
si può concepire che una serie di comportamenti, come è avvenuto in
passato, possano rallentare lo sviluppo dinamico dell'autonomia
valdostana.
Presidente
- La parola al Consigliere Sandri.
Sandri (GV-DS-PSE)
- Per dichiarare un voto di astensione
sulla mozione, perché, a nostro parere, è un'iniziativa che pone un
problema importante, ma dà delle soluzioni sbilanciate, per cui era
più interessante, al posto di personalizzare il problema - anche se
c'è un problema di personalità in questo caso -, farne un'analisi
più approfondita. Farò solo 2 piccole e rapide riflessioni. Ci
eravamo convinti, quando facevamo parte della maggioranza, che era
giusto mettere un Parlamentare della Valle d'Aosta nella
Commissione paritetica per mantenere più forti i legami fra le
varie istituzioni che difendono la Regione. Ora c'è una palese
contraddizione rispetto all'atteggiamento che ha adesso presentato
il Presidente Caveri, perché non si può non prendere atto che oggi
esiste un sistema di coabitazione nei confronti dei nostri rapporti
con lo Stato, perché la maggioranza esistente in questo Consiglio
non è la maggioranza che ha espresso legittimamente i Parlamentari
che rappresentano la Valle d'Aosta, sono 2 maggioranze diverse.
Questo non è grave, la coabitazione in Francia ha funzionato per
tanti anni con Mitterrand e con Chirac, credo si debba tener conto
che è giusto che un Parlamentare sia nella Commissione paritetica,
che abbia un "engagement" rispetto a quanto deciso, ma che questo
"engagement" sia deciso insieme, fra maggioranza regionale, Governo
regionale e i Parlamentari che hanno altrettanta legittimità del
Governo o del Consiglio. Penso che cominciare a ragionare in
termini di coabitazione sia meglio che continuare ad andare avanti
sempre con lo stesso metro del mandato al di sopra di tutto.
Il secondo dato è che si sta rischiando una crisi della
Commissione paritetica e sono d'accordo con il Presidente quando
pone l'accento sul rischio che questo strumento diventi monco.
Dobbiamo dire che vi sono due elementi di instabilità: uno, quello
della scelta del Governo del Prof. Louvin, che sicuramente è un
elemento negativo, lo abbiamo detto la scorsa legislatura prendendo
atto delle 3 nomine valdostane da parte dello Stato, non possiamo
non ripeterlo in questa legislatura quando ce n'è una di una parte
diversa, ma che è una scelta scorretta e doppiamente scorretta
proprio per la doppia veste su cui si è voluto giocare: quella di
tecnico e quella di politico. Un criterio di instabilità lo pone
anche il fatto che chi era rappresentato lì come Parlamentare oggi
Parlamentare non lo è più, quindi è cessato il motivo della sua
esistenza in quanto membro della Commissione paritetica. Non so se
c'è lo stesso problema che ha Louvin di tecnico politico, non so se
è lì come Presidente di un "aereoclub", piuttosto che come
Presidente di una compagnia di gestione di impianti idroelettrici,
quale sia in questo momento il "cappello" che serve all'interno
della Commissione paritetica, ma di certo è un momento di
delegittimazione della potenza e della forza della nostra
autonomia. Sono 2 elementi di instabilità che devono essere
rimossi, ma è evidente che la rimozione non può essere che a
partire da un senso di responsabilità di queste 2 persone, che
ovviamente si devono dimettere tutte e 2. Per questo motivo credo
sia un invito che il Consiglio può mandare anche senza scriverlo,
perché è nostro interesse che la Paritetica lavori al meglio al
servizio della nostra autonomia e della Valle d'Aosta.
Presidente
- La parola alla Consigliera Squarzino
Secondina, per la replica.
Squarzino (Arc-VA)
- Credo che il Presidente sia stato
buon profeta, nel senso di prefigurare che le sue argomentazioni
non avrebbero convinto né la sottoscritta, né il nostro gruppo, ma
questo fa parte del confronto dialettico giusto, cioè c'è un
momento in cui ciascuno presenta nel modo più serio possibile le
proprie argomentazioni, mette sul tavolo tutte le carte che ha,
l'altro fa altrettanto e ci si confronta rispetto ai fini che si
vogliono ottenere. Su tutta una serie di considerazioni fatte dal
Presidente sull'importanza della Commissione paritetica credo che
si condivida questo: è importante, deve assumere un ruolo di
responsabilità. Che l'allora Senatore Rollandin avesse lavorato
bene nessuno lo ha messo in rilievo, noi prendiamo atto che ha
svolto egregiamente il suo lavoro. Vogliamo scriverlo sulla mozione
se proprio questo può essere utile? Il problema non è questo. È
vero che esistono tutti i problemi di modalità di operare e qui
credo che maggioranza ed opposizione saranno unanimi nel portare
avanti, condividendole e conoscendole prima, le richieste per
cambiare le modalità operative e per far sì che questo strumento
sia efficace. Vede, Presidente, è lei che ha individuato come
elemento di efficacia il fatto che vi sia questo rapporto fra
Regione, Parlamento e Stato, allora io capisco che vi possa essere
la difficoltà in questo momento di dialogare fra elementi diversi
di questa triangolazione, però non possiamo annullare tale
difficoltà mantenendo tutto come se questa difficoltà non vi fosse.
Il Consiglio non può dire: "ci sono delle difficoltà, ma non ne
teniamo conto, agiamo come se non ci fossero, abbiamo imboccato una
strada, abbiamo messo l'uomo giusto al posto giusto e andiamo
avanti". Lei allora mi deve dire che il criterio è un altro. Se lei
mi dice: "come criterio cerchiamo un cittadino che sia capace di
lavorare in modo egregio, che abbia certi attributi che gli
consentono di portare in tempi brevi alla decisione", va bene,
allora quel cittadino è adatto, ma lei deve cambiare i criteri di
efficienza, li ha dati lei, non la sottoscritta; fra l'altro, noi
non abbiamo neanche condiviso, abbiamo votato contro quei criteri!
Abbiamo però accettato la logica che c'era sotto la sua proposta:
una logica che ha una sua coerenza, ma questa logica va portata
avanti! Non si può dire: "abbiamo pensato così, ma adesso è
importante che lavorino subito, altrimenti le cose si bloccano"!
Fra l'altro, fossi un membro della Commissione paritetica, mi
chiederei: come mai questa persona, che è stata eletta come
Senatore, che fino all'altro ieri come Senatore aveva un peso
importante adesso non lo è più? Significa che sono cambiati i
criteri di efficacia e di efficienza, che è cambiata la Regione?
C'è qualcosa che indebolisce la stessa Commissione di parte
regionale, perché ci sono 2 persone tecniche e una che non si sa
bene più che ruolo svolga, se non quello di essere un "residuo"
della legislazione precedente. È come se si fosse trascinata e nel
trascinamento c'è qualcuno che rimane ancora per la strada! Non ha
senso anche dal punto di vista della serietà di questa Commissione,
non possiamo giocare così con questa Commissione, inizialmente le
diamo importanza e poi è indifferente chi rappresenta la Regione,
non solo, ma è uno strascico, un qualcosa che è rimasto per volontà
politica per la strada.
Vi è anche un elemento che non è del tutto esatto nelle
affermazioni del Presidente. Il Presidente sa benissimo che le
materie in cui il Consiglio ha potere di nomina ha anche potere di
revoca. Il Consiglio allora può decidere tranquillamente e dire:
"preso atto che il nostro rappresentante, che è la persona eletta
da noi, non può più svolgere per dati oggettivi il ruolo importante
di collegamento fra Consiglio, Regione e Parlamento, noi nominiamo
al suo posto un'altra persona". Il Consigliere Lanivi non ha mai
dato le sue dimissioni, è stato sostituito senza che avesse dato le
sue dimissioni; aveva finito il suo ruolo come Consigliere, era
stato nominato come Consigliere del Consiglio, la legislatura
successiva non è stato rieletto, diciamo che era decaduto
automaticamente, non c'è stato bisogno delle dimissioni per
rieleggere al suo posto un'altra persona. Il Consiglio ha potere di
nomina, ma anche di revoca e questo lo sa benissimo il Presidente e
anche l'Assemblea lo sa; non possiamo dire: "dobbiamo aspettare che
dia le dimissioni!". In nome di che cosa? Lui non le dà, perché non
è corretto e, se lui non fosse corretto e non le desse fino a fine
anno, noi dobbiamo rinunciare a questo collegamento importante?
Insomma, questa decisione non ha alcuna logica dietro!
Capisco che questo sia un problema che interessa una serie di
questioni, capisco che non ne abbiate discusso ancora al vostro
interno, però non possiamo far finta che il problema non esista e
non possiamo dire: "all'improvviso abbiamo saputo che questa
Commissione si riunisce fra pochi giorni, non possiamo non eleggere
il Presidente". Il Presidente è eletto da un membro che per sua
natura è sfiduciato dall'elettorato valdostano e che spero sarà
sostituito, quindi anche l'elezione del Presidente è fatta da parte
di chi poi non ha la "statura istituzionale" per partecipare a
quella Commissione. È chiaro che chi ha la maggioranza decide,
abbiamo visto in molti casi che qui, come altrove, molte volte le
norme di etica e di rispetto politico, di rispetto dei ruoli
istituzionali cambia a seconda del numero della maggioranza;
abbiamo visto che il più delle volte sono i numeri che decidono
qual è la cosa giusta da fare, al di là della fondatezza dei
comportamenti. Probabilmente quindi anche questa volta il Consiglio
farà così.
Chiediamo che per una volta ogni Consigliere possa esprimersi
tranquillamente in base alla propria coscienza, quindi chiediamo il
voto segreto.
Presidente
- Per richiedere il voto segreto bisogna
essere in 5, quindi ci vuole qualcun altro che sostiene la vostra
richiesta.
La parola al Consigliere Tibaldi, per dichiarazione di voto.
Tibaldi (CdL)
- Proviamo un certo imbarazzo
nell'affrontare la mozione, perché i proponenti, in particolare
conosciamo chi ha illustrato il documento come una persona che si è
sempre dedicata a problemi sociali, a diritti civili, a
rappresentanza popolare, a concetti nobili della politica, infatti
la collega Squarzino ha contraddistinto la sua presenza politica
anche in questo Consiglio per la difesa di determinati diritti.
Devo dire che siamo rimasti frastornati nel sentire alcune
argomentazioni da lei oggi proposte, dove il semplice cittadino
viene considerato sotto un certo punto di vista, cioè essere un
semplice cittadino non dà più titolo per appartenere a certi
consessi. Nella prima impegnativa di questa mozione il cittadino
Rollandin - ma per noi si potrebbe chiamare Tizio, Caio o
Sempronio, poco importa - non può più fare una determinata cosa,
perché è venuto meno un suo ruolo che lo qualificava. Prima
considerazione che facciamo: questo non sta scritto da alcuna
parte, non esiste una legge che dice che deve esserci un
Parlamentare o meno a svolgere un certo ruolo; quello che è stato
deciso è frutto di una scelta politica, questo è stato ribadito dal
Presidente Caveri. È stato detto dal Presidente della Regione
qualche mese fa, quando veniva nominato Rollandin, che ci voleva un
Parlamentare, cioè il Presidente Caveri ha fissato un criterio e
noi siamo stati l'unico gruppo consiliare che ha rifiutato quel
criterio, perché abbiamo sottolineato fin dall'inizio
l'incompatibilità dei ruoli. Era quanto mai inopportuno che o il
Senatore Rollandin all'epoca, o il Deputato Collé partecipassero ai
lavori di quella Commissione. Oggi, dal nostro punto di vista, va
bene, non c'è più un Parlamentare, potrebbe essere paradossalmente
accolta, ma a noi spaventa questo concetto premiante, dirigistico,
dittatoriale della politica che, se uno non ha un certo ruolo, non
può partecipare, ha l'onta di essere un cittadino; eppure lei è una
promotrice di una tornata referendaria che è in corso d'opera in
Valle d'Aosta con una raccolta firme... perché un cittadino non può
partecipare? Non potrebbe partecipare qualunque cittadino che è al
di fuori di quest'aula?
Il Presidente Caveri ha introdotto un criterio che abbiamo
rifiutato e che continuiamo a rifiutare, egli oggi ha aggiunto un
altro particolare non di poco conto, ovvero i membri della
Commissione paritetica agiscono con vincolo di mandato. Vi sono
allora tutta una somma di criteri non codificati, ma che vanno ad
assecondare delle comode scelte politiche, che vengono inseriti
"con il contagocce" a seconda dei momenti e delle circostanze che
si presentano. Presidente Caveri, lei auspica una nuova stagione
per la Commissione paritetica, i cui lavori sono convocati il 26
settembre: da un lato, c'è questo auspicio; d'altro canto, si va
avanti a colpi di maglio partitico, perché alle cosiddette
"competenze giuridiche" eccelse che anche lei ha citato oggi si
stanno sostituendo logiche partitiche dove i nomi vengono scelti
dalle segreterie. Il nome di Louvin, ad esempio, quale membro di
parte statale nella Paritetica è una scelta politica fatta dal
"Governo Prodi", collega Sandri, anche da quella componente
diessina che oggi sembra quasi disconoscere. Lei ha detto:
"Louvin dovrebbe dimettersi"
, ma lo ha messo il "Governo
Prodi", non lo abbiamo messo noi nella Commissione paritetica!
Questo ci fa capire che la stagione delle competenze giuridiche è
archiviata a danno dell'ordinamento valdostano e che siamo entrati
nella fase della guerra partitica. Penso che questo vada a
detrimento dell'auspicio formulato dal Presidente Caveri, che
personalmente mi sento di condividere, e l'esigenza del nostro
Statuto di essere aggiornato e di essere coordinato con norme di
attuazione attuali e che diano dinamismo al nostro ordinamento
giuridico.
Non credo, collega Squarzino, che si voglia nobilitare questa
mozione con il ruolo senatoriale... non c'è più e di conseguenza
non possiamo mantenere tale candidatura; sarà una scelta politica
se il criterio del Presidente Caveri permane ad inserire un Perrin
o un Nicco all'interno di questo... sarà una valutazione politica
di tale maggioranza di dare un certo indirizzo sulla nomina futura
dell'eventuale sostituto di Rollandin ma, così come è formulata
questa mozione, sembra quasi che sia una ragione personalistica
quella che ha ispirato la scrittura di questo testo. Se conti ci
sono da regolare, il regolamento dei conti fatelo in altra sede,
non possiamo ogni volta venir qui e trovare una mozione su
Rollandin, perché Presidente di "CVA" o perché ricopre altri ruoli!
Cercate di spogliarvi di questa "sindrome" e ragionate in termini
istituzionali più nobili, come voi della Sinistra ci insegnate non
solo da questi banchi, ma anche da quelli di Roma.
Presidente
- La parola al Consigliere Bortot.
Bortot (Arc-VA)
- Pensavo che al rientro dalle ferie
fossimo tutti più riposati, trovo invece una certa stanchezza
nell'argomentare cose che è difficile argomentare, trovo
soprattutto paradossale che per una volta che un Governo nazionale
nomina un Valdostano nella Commissione paritetica per discutere
questioni inerenti ai problemi della Valle d'Aosta vi sia una
specie di sollevazione, "mescolando il sacro con il profano".
Louvin può essere antipatico o simpatico, ma penso che dovremmo
giudicarlo per quel che farà, ma non che non sia in grado di
reggere la rappresentanza dello Stato italiano in questa
Commissione. Si è mescolato il gioco, siccome non ci sono
argomenti... io c'ero... si è detto Rollandin deve assolutamente
andare lì perché è Senatore. Rollandin non deve essere bocciato dai
Consiglieri del nostro gruppo, Rollandin è stato bocciato dalla
popolazione valdostana che non lo ha più eletto e in quanto
cittadino gode di tutti i diritti civili per ricoprire tutte le
cariche di questo mondo, tanto che è stato chiamato a dirigere
"CVA". Non sto dicendo che debba dare le dimissioni - con le manie
di onnipotenza che ha questo Signore, ci mancherebbe altro che ci
togliesse da tale imbarazzo! -, ma etica politica presupporrebbe
che il Governo e il Consiglio potessero decidere, venuto meno il
motivo per cui è stato nominato in Paritetica, di nominare un'altra
persona, qualsiasi cittadino esso sia, collega Tibaldi. In sostanza
torniamo al fatto che abbiamo un Governo che è stato messo in piedi
per vincere le elezioni, non le ha vinte e continua a governare
giustificandosi con il fatto che c'è tanto lavoro da fare e adesso
che la Commissione è convocata non si può nominarne un altro perché
un decreto del Governo di nomina richiederebbe chissà quali tempi!
Veramente mi sembrano argomentazioni pretestuose, ma è evidente che
c'è un filo conduttore in questa logica. Se il Governo regionale
non dà le dimissioni perché è stato sconfitto alle politiche avendo
messo in piedi un Governo per vincere le politiche, evidentemente
gli atti conseguenti fanno il pari: perché mai Rollandin dovrebbe
dare le dimissioni o dovrebbe essere sostituito nella Paritetica?
La Paritetica si riunisce, abbiamo sentito l'elenco dei problemi
che la Paritetica ha di fronte, ci mancherebbe altro che potessimo
perdere 2 o 3 mesi per nominare un altro cittadino della Valle
d'Aosta all'interno di questa Commissione! Queste argomentazioni,
Presidente Caveri, lei che è una persona con un certo livello di
capacità... mi dispiace, ma oggi ha avuto un po' di "defaillance",
perché le sue argomentazioni non stanno in piedi, tanto meno
l'appoggio che stranamente in questa occasione è arrivato anche dal
gruppo "Forza Italia".
Presidente
- La parola al Consigliere Sandri.
Sandri (GV-DS-PSE)
- Solo per dire che il nostro gruppo
appoggia la richiesta di votazione a scrutinio segreto del gruppo
"Arcobaleno".
Presidente
- La parola al Consigliere Frassy.
Frassy (CdL)
- Non pensavamo che su questa mozione ci
potesse essere un dibattito così accalorato, però riteniamo che
forse sia opportuno reintervenire in tale dibattito per evitare che
la confusione che sta caratterizzando questa seconda parte della
legislatura possa aumentare dopo la discussione odierna, caro
Consigliere Bortot. Non so - secondo te - a chi ci appoggiamo o chi
dovremmo appoggiare, ma l'appoggio - così definito - del gruppo
"Forza Italia" è semplicemente la coerenza con cui il nostro gruppo
normalmente segue le strade che imbocca. Come ha ricordato il
collega Tibaldi, noi avevamo contestato quel motivo politico che il
Presidente Caveri aveva prospettato alla sua maggioranza
probabilmente per far "digerire" quella candidatura che aveva
bisogno di una motivazione politica in più per essere assimilata
dalla maggioranza stessa.
Qual è l'operazione che non ci piace di questa mozione? È che
voi, per andare a colpire un obiettivo politico e dunque per fare
una battaglia politica, mettete in piedi un "fumus" che, se dovesse
essere accolto nel documento, andrebbe a creare un pericoloso
precedente rispetto al rapporto fra politica e cittadini. Forse non
ve ne siete resi conto, ma avete messo la politica su un
piedistallo creando una cesura rispetto alla figura del cittadino
che non riveste ruoli politici. I problemi di coerenza politica del
Presidente Caveri, il problema di coerenza politica della
maggioranza di ieri, di oggi e forse di domani sono problemi della
maggioranza. Noi mai e poi mai ci saremmo immaginati di dover
intervenire per la seconda volta a fare un intervento, che qualcuno
dice di appoggio. Io l'avvocato di Rollandin pensavo di non farlo
mai, invece certe volte ci troviamo in queste situazioni
paradossali! Sono questioni di principio, che hanno come elemento
portante e per noi prevalente il principio di libertà e purtroppo
la Sinistra ha il vizio che la libertà la usa in dosi diverse a
seconda di chi siano i beneficiari di tali libertà; di conseguenza,
se le persone sono gradite, la libertà è massima, se le persone
sono meno gradite, la libertà inizia a restringersi come un vestito
che abbia subito un lavaggio sbagliato. Ecco per quale motivo non
ci sentiamo di condividere questa vostra logica, perché voi avete
preso per buone delle motivazioni che non mi sembra abbiate
condiviso nella data qui richiamata del 26 ottobre 2005, perché in
quella occasione - coerentemente con la battaglia "ad personam"
contro Rollandin - non votaste quella candidatura, oggi voi andate
invece a sostenere la filosofia della maggioranza che il 26 ottobre
2005 non avevate sposato e, non avendo sposato quella filosofia
allora, non ha senso sposarla ora.
Ciò detto, tutte le nomine fatte da questa maggioranza e da
quelle che l'hanno preceduta, hanno trovato il nostro voto
contrario, ma un voto contrario su quella che era una valutazione
politica, su quel rapporto fiduciario che caratterizza i membri
della Paritetica rispetto al Governo in carica. Sicuramente perciò
il componente di parte regionale Rollandin, così come gli altri
componenti di parte regionale non godono della nostra fiducia
politica, perché non gliela abbiamo data nel momento in cui sono
stati presentati come candidati. Ritirare fuori questa vicenda ci
sembra creare un precedente politico, che va ad incidere in maniera
preoccupante su quel principio di libertà che non dovrebbe essere
sottoposto a condizionamenti di parte politica, motivo per cui ci
asterremo su tale documento.
Presidente
- La parola alla Consigliera Squarzino
Secondina, per dichiarazione di voto.
Squarzino (Arc-VA)
- Solo due precisazioni doverose:
prima, come ha ricordato il collega Frassy, come gruppo noi avevamo
criticato il cambiamento di criteri dal tecnico al politico, quando
il 26 ottobre 2005 è stato portato in quest'aula; seconda: come ho
detto più volte stamani, ho chiarito che non entravo nel merito del
criterio politico adottato dal Presidente Caveri e accettato dalla
maggioranza di questo Consiglio nell'ottobre 2005, l'oggetto oggi
non era: individuiamo i criteri in base ai quali scegliamo i membri
di parte regionale. Il mio ragionamento era: preso atto che la
maggioranza di questo Consiglio aveva votato quella persona in
quanto Senatore, per un criterio di efficienza, di coerenza, di un
rapporto importante, in base ad una valutazione che ho detto più
volte opinabile, però era una valutazione chiara, chiedevo conto di
come oggi quel criterio di coerenza, di triangolazione, di
efficienza possa essere ancora rispettato. Non si tratta di
libertà, ogni cittadino è libero di fare quello che vuole, ma non è
che un cittadino possa entrare e sedersi in questo Consiglio perché
è libero! Ci sarà qualcuno che dice: "no, caro cittadino, per
entrare in questo Consesso devi passare questa serie di "filtri"".
Qui non si ha nulla contro il cittadino Rollandin, che è libero di
fare quel che vuole, ma non è libero dal punto di vista
deontologico di occupare un ruolo che non è più suo; solo
questo.
Presidente
- Pongo in votazione la mozione per votazione
segreta:
Consiglieri presenti: 31
Votanti: 18
Favorevoli: 5
Contrari: 13
Astenuti: 13
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK