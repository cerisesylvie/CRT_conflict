Consiglio Regionale della Valle d'Aosta - Oggetto del Consiglio n. 1332 del 25 maggio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1332 del 25 maggio 2005 - Resoconto
OGGETTO N. 1332/XII - Danni ambientali provocati dallo svaso
della diga del Beauregard. (Interpellanza)
Interpellanza
Osservato che le recenti operazioni di svaso della Diga del
Beauregard hanno provocato seri danni ambientali alla Dora di
Valgrisenche e alla Dora Baltea;
Saputo che di recente si è svolto, sul tema, un incontro tra
l'Assessore regionale competente, il Presidente di C.V.A. S.p.a.,
il Direttore dell'A.R.P.A. e il Presidente del Consorzio
Pesca;
Ricordato che la Dora di Valgrisenche era considerata, sotto
i profili ambientale ed ittico, fra i migliori corsi d'acqua della
nostra Regione;
Creduto opportuno avere maggiori informazioni su quanto
accaduto e sui rimedi da adottare;
i sottoscritti Consiglieri regionali
Interpellano
l'Assessore competente per sapere:
1) in che cosa consistono specificamente i danni ambientali
verificatisi nella Dora di Valgrisenche e nella Dora Baltea a
seguito dello svaso "controllato" della Diga del
Beauregard;
2) perché non sono state adottate misure preventive per
evitare o limitare l'evento dannoso;
3) quali iniziative intende concretamente avviare per un
adeguato ripristino dell'ecosistema acquatico degli alvei.
F.to: Curtaz - Riccarand - Squarzino Secondina
Presidente - La parola al Consigliere Curtaz.
Curtaz (Arc-VA) - L'illustrazione sarà particolarmente rapida,
anche perché ritengo che il tenore dell'interpellanza sia piuttosto
chiaro. Ricordo solo ai colleghi che qualche settimana fa si è
prodotto in Valgrisenche lo svaso della diga del Beauregard, sulle
motivazioni che hanno condotto questa necessità non mi soffermerò,
perché l'oggetto dell'interpellanza riguarda come sono avvenute
tali operazioni di svaso e le conseguenze sotto il profilo
ambientale ed ittico che questo svaso ha avuto per la Dora di
Valgrisenche e per la Dora Baltea. Siamo stati informati di questa
vicenda dagli organi di stampa, che hanno riferito di incontri
avvenuti successivamente a quanto si era verificato, incontri a cui
hanno partecipato la Regione, la "CVA", l'ARPA e il Consorzio
pesca. Abbiamo letto delle lettere di persone interessate alle
problematiche ittiche particolarmente preoccupati per quanto era
avvenuto nella zona, per cui vorremmo avere delle informazioni
ulteriori su questo tema, sapere quali sono i danni che si sono
verificati alla Dora di Valgrisenche e alla Dora Baltea, se sono
state adottate delle misure preventive per evitare o limitare
l'evento dannoso e quali iniziative oggi si intendono avviare per
un adeguato ripristino dell'ecosistema acquatico degli alvei.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Credo che la motivazione per la quale si è fatto
questo intervento sia invece molto importante, sebbene non citata,
per cui la voglio richiamare, perché è una motivazione che fa capo
ad un atteggiamento da parte del "RID", e più precisamente di
qualche suo responsabile, che definirei caratterizzato per eccessi
di zelo. Nel gennaio 2004 il RID ha richiesto alla Compagnia
valdostana delle acque di effettuare entro marzo lo svaso della
diga di Valgrisenche per verificare lo stato dello sbarramento. Con
nota in data 16 febbraio 2004, venivano manifestate da parte della
Regione tutte le perplessità che un simile intervento poteva
determinare, riprendo testualmente:
"in merito alla realizzazione con un così minimo preavviso di
un'operazione di svaso, per le gravi conseguenze ambientali che la
stessa avrebbe sull'ecosistema fluviale non solo della
Valgrisenche, ma anche della Dora Baltea, per il disagio che
arrecherebbe agli abitanti della vallata e per le ricadute negative
sulla sicurezza e sull'economia della Regione...
" e si
aggiungeva:
"... la Compagnia valdostana delle acque dovrebbe
svuotare l'invaso utilizzando in gran parte gli scarichi di fondo,
utilizzando al massimo della sua capacità l'alveo a valle...
inoltre queste modalità di svaso non sono state più adottate
completamente da circa 30 anni, pertanto verrebbe trascinata nella
corrente una quantità considerevole di limo accumulatosi nel bacino
in questo lasso di tempo. Si genererebbe così una consistente
portata torbida per oltre 20 giorni in un periodo caratterizzato da
basse portate idrauliche. Si determinerebbe un consistente danno
all'ittiofauna e all'intero ecosistema fluviale della Dora di
Valgrisenche e successivamente della Dora Baltea, nonché
consistenti accumuli di materiale nell'alveo di quest'ultima, con
il rischio di originare pericolosi innalzamenti del fondo dello
stesso".
Si evidenziava ancora:
"l'effettuazione di tutte le indagini
necessarie a verificare la funzionalità e l'integrità dello
sbarramento per azzerare i rischi non può però prescindere dalle
esigenze ambientali, che per la Valle d'Aosta rappresentano un
elemento fondante del proprio sviluppo. È pertanto necessario avere
il tempo per valutare le conseguenze dell'operazione di svaso, per
identificare i pericoli che ne possono derivare, per stimare gli
effetti sull'ambiente e per individuare gli interventi possibili di
mitigazione da porre in atto per ridurre gli effetti negativi. Si
manifesta pertanto la netta opposizione di questa Regione alla
richiamata manovra di scarico dell'invaso con un così minimo
preavviso e in assenza di accertate condizioni di sicurezza. Nello
spirito di collaborazione fra amministrazioni incaricate di
svolgere delicati compiti di salvaguardia della pubblica incolumità
e dell'ambiente e non sussistendo, per quanto noto, impellenti
motivi di pericolo, si richiede pertanto di spostare la visita al
prossimo anno per dare la possibilità alla Regione di valutare gli
effetti dello svaso"
. Ora a questa lettera che voleva
significare, in sostanza, in altri termini, di cercare di trovare
un momento per fare tale operazione che andasse... come dire?...
non nel momento in cui vi era una minima portata, ma che vi fosse
la possibilità di diluire questo materiale che sarebbe stato
tracimato dovendo innalzare gli scarichi di fondo.
A questa nota il RID ha ribadito la necessità dell'intervento
richiedendo che fosse il concessionario a
"studiare ed adottare
modalità di svaso cautelative ai fini ambientali"
. È stato
prorogato di un anno, ma la data è rimasta la stessa, cioè ci hanno
imposto di fare tale operazione fra marzo e aprile. È vero che
questo era un periodo che consentiva di avere degli afflussi minimi
nella diga, ma è altrettanto vero che ci trovavamo con afflussi
minimi anche sulla Dora e quindi anche sul torrente. La motivazione
per la quale si chiedeva di svasare comunque non era più quella di
verificare la staticità della diga, ma di ispezionare il canale di
derivazione: questo significa portare il livello dell'acqua al di
sotto della derivazione stessa e quindi svuotarlo. A questo punto
si è fatto intervenire l'ARPA, per fare un rapporto preliminare
sulle attività di monitoraggio prima dello svuotamento, durante le
operazioni di svaso e per una settimana dopo la conclusione delle
stesse, questo per avere l'evoluzione del fenomeno da un punto di
vista ambientale con un dato test, che era quello prima dello
svuotamento. Le analisi effettuate hanno evidenziato nelle acque
una concentrazione dei solidi sospesi e di quelli sedimentabili che
ha raggiunto limiti elevatissimi durante le operazioni di svaso in
tutta la Dora di Valgrisenche e, seppure in misura inferiore, anche
nella Dora Baltea fino a Pontey. In pratica il limo posto
nell'invaso è entrato in sospensione nelle acque, trasformandole in
fango e si è poi depositato nei tratti più pianeggianti della Dora
di Valgrisenche e della Dora Baltea. I depositi di limo sul fondo e
sulle sponde sono dannosi per gli ecosistemi fluviali, in quanto
soffocano sul lungo periodo la fauna e la flora fluviale. L'ARPA ha
infatti rilevato un immediato peggioramento delle condizioni di
qualità delle acque, valutata attraverso l'indice biotico esteso
previsto dal decreto legislativo n. 152; questo indice prende in
considerazione le popolazioni di macroinvertebrati presenti nelle
acque, cioè gli organismi di dimensioni maggiori di 1 millimetro,
visibili ad occhio nudo. Queste popolazioni subiscono modificazioni
notevoli in presenza di fattori di inquinamento o di significative
alterazioni fisiche dell'ambiente. Nel tratto a valle della diga si
è manifestato un peggioramento della classe di qualità controllata
dall'Ibe della Dora di Valgrisenche: a Darbelley si è passati da
una classe 2 a una classe 3, a Prariond da una classe tendente ad 1
- quindi di buonissima qualità - a una classe 2. Alla confluenza
nella Dora Baltea al momento non si sono avute modificazioni della
classe di qualità, che è rimasta pari a 3. Gli effetti sulle
popolazioni ittiche della Dora di Valgrisenche sono in corso di
valutazione al momento in cui abbiamo fatto questa... gli elementi
di questa risposta... ma appena un momento fa mi è arrivata da
parte dell'Assessorato dell'agricoltura una nota, che poi vi
leggerò... dicevo, a quel momento eravamo ancora a fare delle
valutazioni che dicono che le risultanze a grandi linee per quanto
riguarda l'ittiofauna... rileva che vi sono pesci sani sia grandi,
sia piccoli che hanno anche del nutrimento, perché si è di nuovo
ritrovato del macrobenton... per quanto riguarda la Dora di
Valgrisenche. L'evento di svaso sarebbe stato molto selettivo, nel
senso che sono sopravvissuti gli elementi più forti nelle zone
maggiormente riparate. L'ittiologo consiglia di non fare semine,
che introdurrebbero solo elementi meno competitivi e di limitare il
più possibile la pesca per dare tempo alle famiglie esistenti di
consolidarsi e riprodursi. Sarebbe stata una conseguenza di questo
svaso piuttosto incidente ma, per certi versi, addirittura
selezionando le varietà, che si sono così rafforzate dal punto di
vista genetico; viceversa tutte le popolazioni presenti nell'invaso
sono state completamente distrutte, nonostante vi sia stata una
partecipazione di pescatori, della Protezione civile, ma era tanta
la quantità di fango che i pesci non potevano sopravvivere.
Per quanto riguarda il secondo quesito, ricordo come la "CVA",
l'ARPA, il Consorzio pesca, le strutture regionali interessate - il
Dipartimento territorio, la Direzione della Protezione civile, la
Direzione flora, fauna, caccia e pesca - siano stati sempre attenti
ad individuare gli interventi possibili per il controllo delle
operazioni di svaso e per minimizzare i danni a valle, pur essendo
consapevoli che l'operazione di svuotamento avrebbe comportato un
impatto sul corso d'acqua e sull'ecosistema. Cosa è stato fatto? In
primo luogo era stata realizzata una briglia a valle dello scarico
nella piana di Mondanges, per creare un bacino dove favorire una
prima decantazione delle acque. Si è poi cercato di evitare che la
maggior quantità di acqua che affluiva alla diga percorresse tutta
la lunghezza della stessa, creando una sorta di "canyon", nel quale
sarebbero cadute le pareti di fango, allora si è realizzata una
derivazione per fare in modo che la grande quantità di acqua fosse
derivata senza solcare la massa di fango; purtroppo questo è stato
possibile realizzarlo solo per l'asta principale, era impossibile
farlo per quei torrentelli adduttori che da tale derivazione, posta
al limite superiore della grande concentrazione del fango, fra
questo punto e la diga cadevano nel bacino, quindi questi hanno
solcato lateralmente, portando nell'adduttore principale delle
masse di fango che si sono accumulate a quelle che erano presenti
nello scarico di fondo. Tutta l'operazione è stata monitorata
dall'ARPA, che ha effettuato i prelievi di acqua per accertare le
sue condizioni per tutto il periodo e per avere una stima
dell'entità dei materiali trasportati a valle.
Sapevamo tutti che l'operazione avrebbe determinato un
peggioramento delle condizioni ambientali della Dora di
Valgrisenche; il materiale depositato nella diga è per la maggior
parte limo glaciale, quindi materiale molto fine ed impossibile da
decantare, né si potevano ridurre le portate visto che si doveva
svuotare l'invaso entro quel periodo di tempo. La quantità di limo
movimentato è stata superiore a quella ipotizzata, oltre che essere
molto fine. In una valutazione tecnica successiva si è dovuto
constatare che non si poteva fare nulla di diverso: i volumi di
acqua disponibili erano molto piccoli, per cui non era ipotizzabile
alcun intervento di diluizione, anche se questo vi è stato, come vi
dirò. Le portate provenienti da monte del bacino, deviate prima che
entrassero nell'invaso, si mescolavano a valle dello scarico di
fondo con le acque fangose del bacino e le 2 portate erano
comparabili come quantità e quindi i benefici erano minimi. Nella
Dora Baltea, viste le condizioni delle acque, sono stati effettuati
dalla "CVA" degli scarichi di acqua dai bacini a monte della
confluenza per diluire le portate della Dora di Valgrisenche, ma
anche in questo caso le portate erano molto limitate vista la
stagione.
Per quanto riguarda il terzo punto, sono stati concordati dei
rilasci di acqua nella Dora di Valgrisenche aventi l'effetto di
ripulire l'alveo dai depositi di limo. Questi rilasci sono stati
effettuati il 12 maggio per 12 ore e dalla nota arrivata prima
dalla Direzione fauna, flora, caccia e pesca emerge che la Dora di
Valgrisenche si può considerare, per certi versi, risanata,
salvo... anche da un punto di vista faunistico. "Continuiamo" con
il Consorzio pesca... le condizioni di verifica dell'ecosistema, ai
fini della presenza di ittiofauna, per individuare eventuali altri
interventi di ripristino da realizzarsi da parte di "CVA";
quest'ultima ha assicurato che provvederebbe a fare il
ripopolamento dell'invaso, non del torrente perché è stato
espressamente richiesto di non effettuarlo.
Ci siamo fatti dare i dati esatti dei movimenti di acqua
finalizzati alla diluizione, in particolare nella Dora. Nel periodo
29 marzo - 13 aprile si è provveduto ad uno svuotamento graduale
della diga di circa 1,8 milione di metri cubi di acqua; queste
operazioni sono state realizzate, come vi ho detto prima, con tali
cautele che erano state preventivamente concordate con l'ARPA, la
Protezione civile, con la Direzione caccia e pesca. Nelle giornate
dal 7 aprile al 10 aprile si è provveduto a diluire l'acqua della
Dora di Valgrisenche alla confluenza con la Dora Baltea con il
rilascio di acqua dalla presa di La Salle per un totale di 100 mila
metri cubi. Fra il 12 maggio e 13 maggio, come... gli accordi con
gli organi regionali, è stato fatto il rilascio controllato di
circa 100 mila metri cubi per ripulire completamente la Dora di
Valgrisenche dai residui di limo, il cui risultato è stato definito
soddisfacente dall'ARPA nella sua comunicazione del 16 maggio 2005,
peraltro ribadita poi in un certo senso dalla direzione.
Complessivamente la "CVA" non ha prodotto 4 milioni di kwh nel
periodo dello svaso, corrispondenti ad una perdita economica di
circa 214 milioni di euro. Il costo complessivo dell'operazione di
svaso, oltre alla mancata produzione, è stato di circa 440 mila
euro, compreso il personale di "CVA" e le imprese esterne.
Questo era il quadro complessivo di tutta l'operazione. Molti di
tali dati non erano a conoscenza, per cui ognuno ha fatto il suo
ruolo, nel senso che il Consorzio pesca ha espresso il suo disagio,
il suo rincrescimento, però, preso atto della completezza
dell'operazione, alcune contestazioni sono rientrate. Fra l'altro,
trovo questa interpellanza una sorta di atto dovuto e ringrazio per
avermi dato la possibilità di fornire degli elementi.
Si dà atto che dalle ore 11,47 riassume la presidenza il
Presidente Perron.
Président - La parole au Conseiller Curtaz.
Curtaz (Arc-VA) - L'Assessore ha fornito un quadro piuttosto
dettagliato della vicenda, per questo va ringraziato. Credo però,
in attesa anche di ragionare e di approfondire una serie di dati
che egli oggi ci ha fornito, di poter dire in riferimento a questa
vicenda - che forse non ha avuto lo spazio mediatico che avrebbe
meritato, perché si tratta, forse in piccolo, di un disastro
ambientale, lo dico in senso tecnico, non saprei come definirlo
diversamente - che la ricostruzione dell'Assessore evidenzia una
serie di manchevolezze, una sottovalutazione. Sottovalutazione che
è ancor più sorprendente dopo che la Regione, attraverso quella
opportuna lettera che l'Assessore ha letto, aveva ben presente
quali sarebbero state le conseguenze che lo svaso avrebbe
provocato.
Se abbiamo capito bene la cronologia indicata dall'Assessore,
nel gennaio 2004 è stato richiesto lo svaso, qualche settimana più
tardi la Regione ha evidenziato tutte le sue legittime perplessità,
facendo presente quali sarebbero stati i problemi. Vi è quindi un
rinvio - che avrebbe dovuto essere utilizzato per approfondire
meglio dal punto di vista tecnico i problemi - di circa un anno. Il
problema si ripropone l'anno successivo ma, quando si è riproposto,
vi sono state due grosse sottovalutazioni: una di carattere
politico, perché, se vi era stata un'opposizione nel febbraio 2004,
tale opposizione avrebbe dovuto essere reiterata e magari
maggiormente motivata in base agli approfondimenti che avrebbero
dovuto farsi, altrimenti l'anno è trascorso per cosa? Sarebbe stato
opportuno magari anche informare l'opinione pubblica, fare
pressioni forti, far prendere posizione dalla Giunta e dal
Consiglio rispetto a questa iniziativa, che viene giudicata
eccessiva sotto il profilo dello zelo. Dunque, prima manchevolezza
quella di carattere politico: la Regione avrebbe dovuto assumere
un'iniziativa forte per contrastare questo tipo di operazione, se i
dati tecnici ci dicevano che andava contrastata. Una seconda
sottovalutazione è stata di carattere tecnico-scientifico, perché
l'Assessore ha detto - e non ho motivo di dubitare - che tutti gli
attori di questa vicenda si sono attivati appena hanno capito la
gravità del problema, ognuno nel suo settore, ma è mancato un
coordinamento e l'ha ammesso lo stesso Assessore, quando ha detto
che vi è stata una sottovalutazione del fenomeno, perché
"il
limo movimentato è stato superiore al preventivato"
. Non posso
condividere l'opinione dell'Assessore, che ha cercato di sminuire
l'episodio dicendo che forse non si poteva fare nulla di diverso,
crediamo che si potesse fare qualcosa di diverso. Sicuramente
avrebbero potuto essere adottate delle modalità tecniche diverse,
per esempio il fatto di ottenere una minore immissione giornaliera
od oraria di liquido nella Dora di Valgrisenche, e quindi ottenere
lo svaso in un periodo di tempo più lungo, avrebbe attenuato la
gravità del fenomeno. Insomma, 35 anni fa l'uomo è andato sulla
Luna, credo che oggi vi siano anche degli accorgimenti tecnici per
dire che si può fare lo svaso di una diga senza incidere
negativamente a livello ambientale.
Pur non avendo conoscenza diretta del fenomeno e non avendo
adeguate conoscenze tecniche, credo che le conseguenze non vadano
sottovalutate, né credo si possa essere troppo ottimisti rispetto a
quella ultima comunicazione che ha dato l'Assessore circa le
conseguenze ittiche, dicendo che dalla nota dell'Assessorato
dell'agricoltura risulta che la situazione è sanata, tanto che
qualche pesce è rimasto vivo nell'acqua torbida, favorendo quasi
una selezione naturale. Sarei molto cauto nell'affermare una cosa
del genere, anche perché non sappiamo quali sono i quantitativi e
poi perché la nota parlava di una sospensione della pesca e quindi
di una situazione da valutare attentamente. Credo che, se una
lezione si può trarre da tale vicenda, è che situazioni del genere
vanno meglio coordinate a livello tecnico, altrimenti ci troviamo
di fronte ad eventi la cui gravità supera le previsioni e ci
troviamo impreparati, nonostante la buona volontà di tutti gli
attori che hanno cercato in maniera inefficace di attenuare i danni
che la vicenda ha provocato. Auguriamoci che nel breve non si debba
riproporre una situazione analoga ma, se si dovesse riproporre,
sicuramente l'esperienza di questa volta ci deve aver insegnato che
bisogna affrontare problematiche di tale genere con un'altra
professionalità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK