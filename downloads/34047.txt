Consiglio Regionale della Valle d'Aosta - Oggetto del Consiglio n. 2004 del 4 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2004 del 4 ottobre 2011 - Resoconto
OGGETTO N. 2004/XIII - Reiezione di mozione: "Sospensione
dell'attività amministrativa connessa con la costruzione e
l'affidamento di servizi per lo smaltimento dei rifiuti nella
Regione".
Mozione
Il Consiglio regionale della Valle d'Aosta/Vallée
d'Aoste
Atteso che la Commissione regionale per i procedimenti
referendari ha stabilito, il 20 settembre scorso, l'ammissibilità
della proposta di legge di iniziativa popolare da sottoporre a
referendum propositivo recante "Modificazione alla legge regionale
3 dicembre 2007, n. 31 (nuove disposizioni in materia di rifiuti)"
e che la consultazione popolare avrà presumibilmente luogo entro
dodici mesi;
Ricordato che la proposta in questione, che fa seguito ad una
petizione già sottoscritta da oltre undicimila cittadini
valdostani, tende a vietare la realizzazione di impianti di
trattamento a caldo sul territorio regionale;
Ricordato altresì come la Regione abbia indetto nei mesi
scorsi una gara d'appalto per l'affidamento del servizio di
gestione integrata dei rifiuti urbani in Valle d'Aosta che
comprende la realizzazione e la gestione di un impianto di
pirogassificazione e che tale procedura è tuttora in corso;
Ritenuto coerente con il rispetto della futura pronuncia
popolare oltre che prudente in ordine agli interessi economici
della stessa Regione non dare corso ad eventuali ulteriori attività
amministrative che si pongano in contrasto con quanto potrebbe
essere deciso dal voto popolare del prossimo anno;
Impegna
La Giunta regionale a sospendere ogni ulteriore attività
amministrativa connessa con la costruzione e l'affidamento di
servizi per trattamenti a caldo nello smaltimento dei rifiuti in
Valle d'Aosta.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Il 20 settembre scorso la commissione consiliare competente in
materia di procedimenti referendari e di iniziativa popolare ha
deliberato sull'ammissibilità di una proposta di legge di
iniziativa popolare che riguarda la modificazione della legge
regionale n. 31/2007, che contiene nuove disposizioni in materia di
gestione dei rifiuti. Il procedimento referendario ha una valenza
legislativa, è un procedimento complesso che ha avuto semplicemente
in quel momento uno snodo, ma uno snodo significativo e foriero
anche di conseguenze possibili, potenziali, sulle quali abbiamo
ritenuto urgente che questo Consiglio si esprimesse, perché la
vicenda si intreccia con decisioni che ha assunto la Regione nel
corso del 2010 per quanto riguarda la realizzazione di un impianto
di pirogassificazione in Valle d'Aosta.
Ci troviamo quindi di fronte ad una sostanziale rotta di
collisione fra due vicende: una di natura amministrativa, un
procedimento attualmente in corso con una procedura di gara di
appalto già avviata per la realizzazione di questo impianto, per la
sua progettazione e costruzione, ed un iter legislativo, che si
pone su un piano distinto, ma che se dovesse giungere a
completamento nel senso auspicato dal comitato promotore del
referendum costituirebbe una sostanziale interdizione, un divieto
di realizzare una determinata opera, di attivare meccanismi di
trattamento a caldo nella loro globalità sul territorio
regionale.
Sappiamo che la commissione in materia referendaria si è posta
dei problemi da questo punto di vista, sappiamo che ha dato
priorità al principio di tutela della salute nell'aprire la strada
a questo referendum; a noi preme collocarci su un versante diverso,
non anticipando discussioni che sono già in corso e che sono
nell'alveo di una petizione che ha già, in questo momento, sul suo
tavolo, la commissione competente presieduta dal collega Comé, che
dovrà fare i necessari approfondimenti, ma sollecitiamo una presa
di posizione su un aspetto molto preciso e puntuale di questa
vicenda, perché dalla prosecuzione dell'iter di un procedimento
amministrativo di aggiudicazione e di successiva realizzazione
dell'opera scaturiscono delle conseguenze non indifferenti.
Quale il nodo del problema? A nostro avviso - lo abbiamo
esplicitato nella mozione - i cardini sono due: il primo è un punto
di vista di rispetto, di coerenza con la priorità che riteniamo
vada data alla pronuncia popolare. Anche qualche collega aveva,
nelle settimane scorse, esplicitato il concetto della sovranità
popolare su questa problematica del fatto di dover rimettere
l'ultima parola nel campo del popolo; ebbene, questo ha un senso se
nel suo comportamento l'Amministrazione non crea nell'azione
concreta, nella realizzazione di impianti i presupposti perché
questa volontà possa essere eventualmente disattesa. Quindi
parliamo di coerenza con una futura ed eventuale pronuncia, certo
non sicura, perché ci sono ancora delle tempistiche e dei
procedimenti di raccolta di firme che non si sa se avranno luogo
nella misura richiesta, ma questi sono degli aspetti che potranno
essere valutati nell'arco di poche settimane, perché la finestra
consentita per la raccolta delle firme non è vastissima; dopodiché,
in ogni caso, la palla sarà ancora nel campo del Consiglio
regionale che potrà, sul piano legislativo, pronunciarsi
definitivamente. Ma qui siamo - questo è il punto delicato - con
due cappelli sulla testa: abbiamo il cappello del legislatore,
siamo quelli che fanno le leggi e che dovranno decidere se
accogliere o meno la proposta popolare, ma siamo anche quelli che
amministrano e decidono concretamente come dare attuazione e che
tipo di manufatti e di procedimenti, che tipo di processi vogliamo
mettere in atto per lo smaltimento dei rifiuti. Questo è il secondo
versante che chiediamo sia esplorato e deciso, se possibile, oggi,
ma potrebbe anche fare oggetto di approfondimento ulteriore se ci
saranno voci concordi sulla necessità di questa coerenza, ed è
quello della prudenza sugli interessi economici della nostra
Regione.
È un aspetto, questo della prudenza, che viene allo scoperto
proprio nel momento in cui la commissione apre la via al
procedimento referendario; se questo procedimento giunge a
conclusione e nel frattempo si è incrociato con la via di
un'aggiudicazione, di un'attività di progettazione, di un avvio di
esecuzione di determinate opere, tutto questo costituisce un costo
non indifferente per la pubblica amministrazione, un costo che deve
essere sostenuto. E non sarà sostenuto naturalmente da chi ha
partecipato alla gara, perché sarà già stato eventualmente
aggiudicatario dell'opera; nel momento in cui un'azienda,
un'impresa, un'associazione temporanea di aziende è aggiudicataria
di un'opera, nasce il suo diritto ad essere eventualmente risarcita
per quanto riguarda spese connesse con la realizzazione di questa
opera. C'è un aspetto assolutamente ineludibile, a quel punto:
tutto quello che verrà fuori in termine di danno per l'azienda o di
mancato guadagno per l'azienda deve essere puntualmente risarcito.
Credo che anche senza essere Carnelutti, senza essere grandi
giuristi, si capisca come questo possa rappresentare per la nostra
Regione un aspetto molto delicato; quando dico "per la nostra
Regione" sono volutamente generico, ma dovrei andare a dire nello
specifico: per il Consiglio regionale, per la Giunta regionale, per
i funzionari responsabili del procedimento, per tutti quanti fanno
parte di una catena di decisioni amministrative e che devono
assumersi le loro responsabilità. Il primo però a doversi assumere
le sue responsabilità in questo ordine di fattori è il Consiglio
regionale della Valle d'Aosta, che non può ignorare, lui che è
legislatore, l'esistenza di un procedimento legislativo concorrente
che viene dal referendum.
A questo punto, qual è la nostra sollecitazione? Il nostro
invito, di fronte a questa necessità di tutelare gli interessi
economici della Regione e la posizione anche individuale di
funzionari, di decisori, di organi collegiali che decidono - e
quando decidono non lo fanno dietro una irresponsabilità generale,
ma decidono con una responsabilità personale all'interno di questo
procedimento - è di mettere in sospensione questo procedimento, di
assicurarci che lo sviluppo di questo procedimento di
aggiudicazione dell'opera non proceda se non dopo che eventualmente
si sia chiusa questa parentesi per noi importantissima, in termini
democratici, di "espressione di un voto popolare", che è richiesto
e che ci auguriamo possa aver luogo in condizioni di serenità e di
dibattito nell'intera comunità. Riteniamo che questa tutela di
interessi economici in senso ampio della Regione ci debba portare a
sospendere in questo momento ogni ulteriore attività
amministrativa, collegata alla costruzione dell'impianto di
pirogassificazione e del successivo affidamento dei servizi per
trattamento, che oggettivamente rischiano di trovarsi in aperta
collisione con una decisione che potrebbe assumere...non alle
calende greche, ma a meno di 12 mesi da adesso, perché potrebbe
essere più breve di 12 mesi anche questo iter referendario...e
portare a delle situazioni di difficile sostenibilità. Questo è
l'invito che rivolgiamo ai colleghi del Consiglio, in modo che si
rifletta attentamente su questa situazione e si assumano delle
decisioni responsabili e conseguenti. Grazie.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Io non voglio entrare nel merito della questione in esame,
riservandomi di farlo al momento e nelle sedi deputate, ma desidero
sottolineare l'inopportunità dal punto di vista formale della
mozione presentata dal gruppo ALPE; in particolare mi rivolgo al
collega Louvin, quale primo firmatario. Ricordo infatti che è in
corso di discussione presso la III Commissione una petizione di
cittadini che ha il duplice scopo di ottenere un confronto fra
tecnici riguardo al pirogassificatore, nonché la richiesta di
moratoria dell'attività amministrativa connessa alla costruzione ed
all'affidamento di servizi per lo smaltimento dei rifiuti nella
Regione.
Spiace dover constatare che con la presentazione della mozione
ora in discussione il collega non si dimostra affatto rispettoso
del lavoro della commissione, cercando di ottenere l'obiettivo
della sospensione prima ancora che la stessa abbia concluso la
propria attività istruttoria, che - ricordo a tutti - si concluderà
in settimana, e che quindi sarà alla discussione del prossimo
Consiglio. Pertanto non abbiamo la discussione fra sei mesi o un
anno! La stessa mancanza di rispetto si ha nei confronti dell'aula,
che sarà investita della questione nel corso della prossima
adunanza, prevista per la metà di ottobre, e mi sembra che tale
mancanza di rispetto tocchi anche i firmatari della petizione, che
si aspettano una risposta dagli organismi istituzionali a cui si
sono rivolti, e non hanno delegato nessuno, tantomeno lei, a
rappresentarli anticipatamente, immotivatamente, by-passando i
lavori della commissione!
Dal momento che non persiste alcuna effettiva urgenza di
anticipare questa discussione sulla sospensione, si deve ritenere
che si tratti solo del tentativo di mettere il proprio cappello su
una questione elettoralmente forse molto interessante...questo lo
capisco! Certo, il numero dei firmatari è così elevato che penso
abbia suscitato in alcuni lo stesso effetto che un mucchio di
dollari suscitava in Paperon de' Paperoni! Stupisce comunque che a
comportarsi in tale maniera sia un collega, che ha ricoperto in
passato cariche molto importanti, non ultima quella del Presidente
del Consiglio e della Regione, si è candidato anche per ricoprire
cariche importanti a livello europeo, e che quindi ha perfettamente
presente quali siano i tempi e le modalità di lavoro delle
commissioni e dell'aula! Assistiamo purtroppo sempre più ad un
processo di spettacolarizzazione e personalizzazione della
politica, in cui il bene comune, il rispetto delle regole è
offuscato dalla necessità di alcuni di conquistare un titolo sul
giornale, cercando di bruciare la concorrenza dei colleghi più
rispettosi delle procedure e dei tempi istituzionali.
Presidente
- La parola al Consigliere Donzel.
Donzel (PD)
- Egregio Presidente, cari colleghi, se non
vado errato oggi si celebra la Festa di San Francesco...lo dico
perché sarebbe, a mio avviso, in un momento in cui la politica è
fortemente criticata, lo vediamo sulle pagine dei giornali con
imprenditori che dicono a tutti i rappresentanti di lasciar
perdere, di andare a casa...in fondo si sta quasi manifestando un
sogno belga anche nel nostro Paese, cioè che si può vivere senza un
governo, che risparmiamo anche dei soldi a non avere un governo e
cose del genere... Ecco, servirebbe che in momenti come questi ci
fosse la capacità da parte di tutti di dare delle risposte ai
cittadini che esprimono dei dubbi sulle scelte che vengono fatte,
esprimono delle perplessità, vorrebbero dei chiarimenti.
È chiaro che questo testo in parte ci mette in difficoltà,
perché c'è una petizione che stiamo discutendo in commissione, che
è stata sottoscritta da 11.000 firmatari, ma che chiede una cosa
leggermente diversa; poi può darsi che quelli che hanno fatto la
petizione siano gli stessi che hanno chiesto un referendum, adesso
vedremo, bisogna ancora raccogliere le firme, quindi l'iter del
referendum è ancora aperto, però la sostanza è che anche da parte
della maggioranza servirebbe qualche chiarimento ulteriore.
Non nascondo che in commissione - poi anche qui non posso
anticipare tutti i temi di una discussione che non si può fare
oggi, sarà fatta il prossimo Consiglio - non c'è stata assoluta
chiarezza, e varrebbe davvero la pena approfondire e chiarire
insieme le perplessità che giustamente solleva il collega
Louvin...forse andavano formulate in commissione queste
perplessità, ma non è che non sono infondate, sono fondate le
perplessità sul fatto che abbiamo bisogno di date, di certezze
rispetto al fatto di sapere quanto costa, quale danno potrebbe
essere a carico dell'Amministrazione in caso di un'aggiudicazione
anticipata. Esistono cioè delle cose che andrebbero chiarite e
quindi bisognerebbe, prima di arrivare ad una posizione definitiva
su questa vicenda, riuscire a capire quali sono i tempi esatti del
percorso di affidamento dell'opera, che non ci è stato dato di
conoscere. È una cosa addirittura molto fluida, sappiamo che della
commissione fanno parte delle persone di così alto prestigio che
lavorano negli Stati Uniti, quindi non è detto che tutte le mattine
siano ad Aosta ad esaminare i dossier!
Effettivamente questo braccio di ferro che si potrebbe venire a
creare forse non è motivato; si potrebbe trovare il modo di capire
esattamente quali sono i tempi e riuscire a vedere se vi sono dei
rischi, dei danni, prima che si arrivi a dare una risposta a quella
che è la grande domanda che fanno invece i firmatari della
petizione. Undicimila persone hanno chiesto dei chiarimenti ed un
confronto come primo passaggio; penso che non è nostra intenzione
mettere né cappelli, né ombrelloni, ma una cosa è certa (scusate se
cito una canzone, questa volta non canterò il motivetto!):
"la
libertà non è stare sopra un albero, libertà è partecipazione".
Quindi questo grado di partecipazione e di libertà dei cittadini
valdostani dovrebbe essere valorizzato dal Consiglio regionale
tutto e dovremmo cercare di superare le polemiche di questi giorni,
per dire: "che bello, mentre in tutta Italia prevale
l'anti-politica, qui i cittadini scrivono una petizione al
Consiglio regionale"! È un gesto di altissimo riconoscimento della
nostra istituzione, dovrebbe essere un motivo di orgoglio per tutti
noi. Vogliamo rigettare tutto questo nell'anti-politica, respingere
questi cittadini, buttarli a mare in qualche modo, o vogliamo
trovare dei meccanismi che riacquistino alla politica, alla
partecipazione sana anche attraverso momenti che si possono
chiamare petizione, referendum, i cittadini, creando così ragioni
di scontro, di rottura dura per separare i buoni dai cattivi?
Oppure vogliamo fare la politica che è quella che cerca di spiegare
le ragioni, di mettere insieme le persone, di far trovare il
massimo di condivisione possibile intorno ad un progetto, anziché
dire: "qui c'è 51 da una parte e 49,9 dall'altra, vinco io e piglio
tutto"?
Penso che la politica sia qualcosa di diverso, quindi auspico
che, come ho intuito dalle parole di Louvin, che al di là del testo
della mozione ha chiesto una disponibilità della maggioranza a
ragionare su tempi e modalità rispetto al fatto di capire se ci
sono dei rischi gravi, economici da parte della Regione...domanda a
cui non ho ricevuto piena risposta, per adesso, in commissione;
vediamo se mercoledì magari arrivano risposte ulteriori, ecco, ci
siano le ragioni per trovare le possibilità di confrontarsi e fare
in modo che non un danno alla nostra parte, minoranza o
maggioranza, ma nessun danno capiti ai cittadini valdostani. Questo
dovrebbe essere l'obiettivo, che facendo una battaglia per l'una o
l'altra ragione, alla fine a rimetterci non sia il cittadino
valdostano: questo rimane l'obiettivo fondamentale da parte nostra.
E in qualche modo chiederemmo una cortesia da parte
dell'Amministrazione: la volontà di chiarire bene le procedure,
perché questo appalto...cioè siamo alla convocazione di questa
commissione che può slittare di alcuni mesi come non, quindi
potrebbero esserci i tempi di un approfondimento al di là della
battaglia sulla parola "moratoria"; se invece vogliamo fare la
battaglia, battaglia sia, e poi vedremo chi ha l'ombrellone più
grande per raccogliere i frutti di questa cosa!
Presidente
- La parola al Consigliere Bertin.
Bertin (ALPE)
- Grazie Presidente.
Abbiamo più volte manifestato tutte le nostre forti perplessità
e la nostra contrarietà rispetto alle scelte fatte dalla Giunta
Rollandin riguardo al trattamento finale dei rifiuti, ma non è
questa la questione, come sottolineava il Presidente Comé, qui non
stiamo parlando di questo. Qui parliamo di un fatto nuovo che è
intervenuto martedì scorso: l'ammissibilità da parte della
commissione per i procedimenti referendari di un referendum, il che
cambia la questione.
Abbiamo più volte sostenuto che le scelte che comportano
conseguenze permanenti sul futuro, sulla salute e sul benessere
delle persone devono essere prese in modo consapevole e partecipato
e coinvolgendo il maggior numero di persone. Il referendum sarà
questa occasione e, se le cose andranno come previsto, la data del
referendum sarà l'anno prossimo; si tratterebbe di fermare la
macchina per un anno, il che garantirebbe all'Amministrazione, ai
contribuenti e a tutti di non avere ulteriori danni patrimoniali, e
anche di non influenzare la scelta dei cittadini. Le conseguenze
non sarebbero di nessun tipo, un anno non cambia niente per quanto
riguarda la gestione della discarica di Brissogne o di altre
scelte... e non tiriamo fuori scenari napoletani, non esistono e
non sono realistici!
Fermare per un anno le procedure avrebbe il vantaggio di non
creare successivi danni all'Amministrazione, perché quando verrà
affidato l'appalto le società aggiudicatrici potranno vantare dei
diritti, e quindi risarcimenti economici se il referendum deciderà
altrimenti. Fermare la macchina è importante per le casse
dell'Amministrazione e anche per permettere un dibattito libero in
vista del referendum, visto che molto probabilmente si finirà con
il referendum. Pertanto non si tratta di anticipare alcunché e, per
quanto riguarda i vari "Paperoni", tirati in ballo dal Presidente
Comé, penso che i "Paperoni" siano più interessati ai 220.000.000
dell'appalto che non a 11.000 firme. Grazie.
Presidente
- La parola al Consigliere Tibaldi.
Tibaldi (PdL)
- Grazie Presidente. Sono sicuramente
importanti, non possono essere disconosciute, 11.000 "e rotte"
firme che sono state raccolte dal Comitato Valle Virtuosa in merito
alla contrarietà nei confronti di un sistema di trattamento a caldo
dei rifiuti.
Personalmente...ma credo tutti quanti, in particolare mi
riferisco ai componenti della III Commissione, nutrono profondo
rispetto nei confronti non solo dei sottoscrittori, ma anche di
coloro che sono venuti in commissione sia a titolo di comitato
fondatore che a titolo di rappresentanti qualificati di queste
11.000 persone, portando le loro legittime istanze, i loro
pensieri, le convinzioni che hanno in merito alla contrarietà di un
sistema come quello del trattamento a caldo quale strumento per
chiudere il ciclo dello smaltimento dei rifiuti nella nostra
Regione.
Giustamente è stato ricordato che adesso c'è un parere espresso
di ammissibilità di un referendum, che non può essere ignorato e
nessuno di noi penso voglia ignorarlo; c'è da dire però che le
responsabilità amministrative vanno secondo delle linee di
indirizzo politico precise, che in quest'aula credo consapevolmente
sono state assunte dopo una lunga ed approfondita elaborazione, non
solo da parte dell'Assessorato competente, ma anche della
commissione, che si è - nonostante gli insulti postumi che sono
pervenuti ai componenti della stessa commissione da parte dei
rappresentanti qualificati di queste 11.000 firme - cimentata nel
voler conoscere qualcosa di più in merito a questi sistemi di
trattamento a caldo ed ha visitato anche qualche impianto, ha
ascoltato delle persone qualificate in questa materia, diciamo che
ha fatto audizioni, ha acquisito documenti. Non è che con una certa
leggerezza...visto che non siamo tuttologi, anzi, partiamo da una
soglia di ignoranza e dobbiamo acquisire almeno quel minimo di
competenza per poter decidere...così abbiamo cercato di fare per
esprimere in commissione ed in aula una linea di indirizzo. Una
linea di indirizzo che in quest'aula vide 30 persone su 35 votare
favorevolmente per questo nuovo sistema di smaltimento a caldo, fra
questi anche i colleghi del PD, e 5 persone astenersi. È vero che
si tratta di una decisione difficile e complessa, ma questo non ci
impedisce di fare delle valutazioni preventive, come credo siano
state fatte e che possono essere ulteriormente fatte; assieme alle
decisioni che vengono assunte ci deve essere anche la capacità di
valutare ed assumere i rischi che ne possono conseguire, e quindi
mi sembra strumentale chiedersi oggi quali possono essere i rischi
di eventuali risarcimenti che un domani potrebbero essere rifusi
alle ditte concorrenti.
Anzitutto è un procedimento che è ancora aperto e che sta
andando avanti, sicuramente con i tempi che sono necessari, perché
se si tratta di valutare dei progetti e dei sistemi che sono
diversi fra loro, che prevedono delle associazioni d'impresa e di
imprenditori per costruire insieme quel mosaico di competenze e di
professionalità necessarie a risolverci il problema dello
smaltimento finale dei rifiuti...credo che sarebbe riduttivo
fermarci di fronte ad un ipotetico rischio risarcitorio. Prima
proviamo ad assumere la decisione fino in fondo ed andare avanti,
se ne siamo ancora convinti, e io credo di sì; personalmente non ho
dei ripensamenti o dei pruriti, come forse qualcun altro ha
dimostrato poc'anzi, anche perché si tratta di un sistema che, se è
vero che non è sperimentato come la termovalorizzazione, il sistema
della gassificazione è tuttavia un modello che abbiamo visto in
altri Paesi europei essere utilizzati con criteri, con coscienza,
con tutte quelle attenzioni nei confronti dei livelli emissivi e
del trattamento delle scorie che vanno a tutela della salute umana
e del rispetto dell'ambiente.
Credo che la scelta intrapresa qualche mese fa da questo
Consiglio non sia una scelta scellerata, rimango di questa
convinzione. Mi è dispiaciuto, come componente della commissione,
leggere dei comunicati offensivi nei confronti di ciò che abbiamo
svolto, però in democrazia c'è la libertà di espressione e se
qualcuno non ha condiviso quello che abbiamo espresso, libero di
esprimerlo, ne abbiamo preso atto!
Sappiamo che hanno firmato alcuni amministratori locali per
questo referendum, sappiamo che anche qualche medico si è eretto a
paladino di tale questione, medico peraltro con qualifiche che sono
inconfutabili, e sappiamo che ci sono altrettanti medici che non lo
hanno sottoscritto, pur essendo consapevoli che qualunque tipo di
attività a caldo comporta l'aumento di un livello di inquinamento.
Non è questo il momento per dibatterne, ne discuteremo fra qualche
settimana; lo abbiamo detto, e su questo siamo unanimemente
consapevoli: le auto che circolano, le industrie che producono gas
inquinanti - ma se non vogliamo rimanere nel tema delle immissioni
a base di fumo gli stessi cellulari sono inquinanti -, cioè la
modernità porta a degli scompensi sotto il profilo
dell'inquinamento. Dobbiamo cautelarci e fare in modo che questa
modernità, in questo caso rappresentata da un sistema che si
chiamerà "pirogassificatore" (trattamento a caldo, in senso lato)
abbia tutte quelle cautele di cui oggi si preoccupano 11.007
persone con le firme, ma in realtà penso che preoccupino tutti i
valdostani, perché non credo che le 90.000 persone, gli aventi
diritto che non hanno firmato siano distanti dal problema "salute
umana" o "rispetto dell'ambiente", sono persone che hanno la stessa
consapevolezza che hanno questi firmatari della sottoscrizione.
Credo quindi che in Valle d'Aosta ci sia una consapevolezza
ampia e diffusa su quello che è il rispetto dell'ambiente, anche
perché il nostro è un ambiente difficile, ridotto in termini di
ampiezza, è un ambiente difficile anche perché orograficamente
vincolato dalle montagne, da un corridoio stretto rappresentato
dalla valle principale, dove ci sono problemi di inversione termica
durante la fase invernale, dove ci sono addensamenti di tutti i
fumi che, con fatica, salgono verso l'atmosfera durante la stagione
fredda. Allora legittimo il referendum, quindi la scelta
referendaria sulla quale, personalmente, non posso obiettare nulla;
altrettanto legittima la capacità di un'amministrazione regionale e
di una maggioranza di sostenerla, se ci crede, fino in fondo.
Per quanto mi riguarda, ho fin dall'inizio manifestato una
propensione per una scelta di questo tipo; non mi vergogno di dire
che ero già favorevole ad un sistema di termovalorizzazione e lo
ripeto con altrettanta convinzione, anche perché abbiamo potuto
constatare il buon funzionamento di certi impianti, ovviamente
all'avanguardia. Naturalmente sono impianti che comportano un
minimo di quantità emissive in aria ed un minimo di scorie che
vanno trattate secondo le cautele di legge.
Non credo che la Giunta Rollandin e la maggioranza che la
sostiene abbia intenzione di varcare le soglie di legalità nel
trattare questo argomento, perché saremmo dei pazzi,
in
primis
gli amministratori dell'Esecutivo e, in seconda istanza,
noi, che abbiamo dato un input. Sinceramente non mi preoccupa il
referendum, non è che il referendum debba far vacillare certe
posizioni. Il referendum è un momento di chiarezza, che servirà a
far esprimere la popolazione su un tema che colpisce al cuore,
perché l'emotività delle persone sui fattori salute e ambiente è
molto elevata ed anche facilmente manipolabile, quindi si tratta di
un confronto che si gioca proprio sul filo del rasoio. È facile
colpire l'emotività di una persona: vuoi che insediamo in Valle
d'Aosta una struttura che inquini? Se fai una domanda di questo
genere, per primo risponderò che non voglio! Ma a cosa serve questa
struttura? Questa struttura è una risposta in termini politici, e
anche sotto il profilo stretto della gestione dei rifiuti che manca
in Valle; quindi condivido quanto diceva l'Assessore: che i
valdostani hanno bisogno non di parole in questa fase, ma di
risposte che si traducono in fatti.
Per quanto mi riguarda, credo che la risposta del trattamento a
caldo sia quella giusta.
Presidente
- Se nessun altro chiede di intervenire,
dichiaro chiusa la discussione generale.
La parola all'Assessore al territorio e ambiente, Manuela
Zublena.
Zublena (UV)
- Grazie Presidente.
In relazione alla mozione che il gruppo ALPE ha presentato e che
chiederebbe alla Giunta di sospendere ogni attività amministrativa,
come argomentato dal collega Louvin, chiedo di poter svolgere
alcune brevi considerazioni. La prima riguarda il contenuto della
mozione che, come è ormai evidente, sconta una superficialità
ideologica inguaribile nel continuare a vedere nell'appalto in
corso la sola realizzazione dell'impianto di trattamento a caldo
dei rifiuti. Voglio qui ancora ricordare, come abbiamo fatto
ripetutamente nel corso di presentazioni agli amministratori e alla
popolazione, oltre che nelle audizioni in commissione, che
l'appalto per cui si chiede una moratoria non riguarda la sola
realizzazione di un impianto, ma l'affidamento in concessione del
servizio di gestione integrata dei rifiuti urbani della Valle
d'Aosta, di cui l'impianto è solo una parte. L'appalto infatti
riguarda anche la riorganizzazione e la ristrutturazione
dell'attuale centro regionale di Brissogne, che è volto verso una
più moderna gestione, soprattutto delle raccolte differenziate, per
concorrere al raggiungimento degli obiettivi che ci vengono posti
dall'Unione europea, ma soprattutto di valorizzazione, come
auspicato da tutti. Non va altresì dimenticato che l'appalto in
corso affronta la gestione e valorizzazione del biogas attualmente
già prodotto dalla discarica esistente; fra l'altro, oggi la
valorizzazione del biogas avviene attraverso un trattamento a
caldo, perché viene bruciato, si tratta inoltre anche della post
gestione della discarica e di altri servizi presenti nel centro
regionale, fra cui anche la gestione delle frazioni di rifiuto
differenziato.
Fatta questa premessa, voglio sottolineare come nella mozione i
promotori affermino che "nei mesi scorsi" la Regione abbia indetto
una gara. Preciso che l'appalto, di cui la gara rappresenta una
fase, è stato avviato con la decisione presa, come ricordato a
larga maggioranza e con la sola astensione del gruppo ALPE, da
questo Consiglio il 24 marzo 2010, quindi un anno e mezzo fa. Una
decisione assunta non su un colpo di testa (il collega Tibaldi bene
ha detto: "non una scelta scellerata"), ma dopo anni di studi ed
approfondimenti che portava, in conclusione, ad una scelta
importante per il futuro della nostra Regione. Da quella decisione
del marzo 2010 oggi ci si trova nelle fasi finali del procedimento
che ha visto, prima, la stesura di uno studio di fattibilità poi
approvato dalla Giunta regionale e, poi, l'avvio delle lunghe e
complesse procedure di gara con la pubblicazione del bando a
novembre 2010, ricevimento delle offerte a giugno 2011, nomina
della commissione nell'agosto 2011.
Sembra anche di percepire nella mozione quella contraddizione
che oggi suscita dubbi fra coloro che hanno firmato una petizione
chiedendo ulteriori studi sulle diverse tecnologie e chi, con la
proposta del disegno di legge popolare, ha invece già deciso che
nella nostra Regione si debba vietare un certo tipo di impianto per
il trattamento dei rifiuti. Mi chiedo quindi se i promotori della
proposta di legge siano interessati agli studi richiesti dagli
11.000 cittadini. In questo accavallarsi di proclami e petizioni
interviene la mozione, che invoca la sospensione della gara nel
rispetto della futura pronuncia popolare, anticipando quindi un
risultato oggi non noto, certo possibile, ma non scontato,
conseguente ad un eventuale voto popolare. La mozione poi anticipa
uno dei quesiti della petizione che è oggi all'esame della
commissione, che non ha ancora concluso i suoi lavori. Come hanno
evidenziato i colleghi Donzel e Comé, non appare opportuno
vanificare il confronto che la commissione ha voluto condurre in
modo molto ampio coinvolgendo anche i cittadini.
Sul giudizio espresso dai rappresentanti dei firmatari nella
petizione sui lavori della commissione, che è stata accusata di
superficialità e di leggerezza con il solo obiettivo di alimentare
dubbi, sfiducia e disagio nei cittadini, non mi trovo affatto
d'accordo perché, al contrario, ritengo che la commissione abbia
affrontato con molta serietà un argomento complesso, andando a
fondo su ogni aspetto rilevante. Quindi dequalificare con questa
mozione il lavoro dei commissari che stanno approfondendo
l'argomento, significa mancare di fiducia e rispetto verso gli
organi consiliari e la loro attività, e dare eco a chi sostiene che
i soli detentori di valori come trasparenza, correttezza,
attenzione alla tutela dell'ambiente e della salute, interesse per
i cittadini, sono seduti al di fuori almeno dai banchi della
maggioranza o perlopiù nei comitati dei cittadini. Non si può poi
non evidenziare come la complessa normativa sugli appalti possa
dare origine a situazioni anche complicate da prevedere ed è
opportuno, come ha sottolineato il collega Louvin, essere prudenti.
Da questo punto di vista siamo impegnati ad approfondire l'intera
questione, a valutare tutti i diversi aspetti in merito ad
eventuali decisioni sul procedimento di gara.
Per queste ragioni, ritenendo più opportuno che questo Consiglio
discuta in modo coordinato delle diverse situazioni - è stato
ricordato che il dibattito sulla petizione sarà a breve portato in
aula - al momento la maggioranza ritiene di non accogliere la
mozione.
Presidente
- La parola al Consigliere Donzel, per
dichiarazione di voto.
Donzel (PD)
- Egregio Presidente, non spettava certo a
lei ricondurre ai termini di questa mozione il dibattito che c'è
stato. Abbiamo seguito con attenzione il collega Tibaldi che ha
voluto anticipare il dibattito della commissione, era quello che
temevo fin dall'inizio, ovvero ci saremmo messi a parlare di
pirogassificatori, sì, no, di qua e di là, e non nel merito della
corretta mozione presentata dai colleghi di ALPE, che aveva un
altro obiettivo, cioè non dire se si era favorevoli o meno al
gassificatore.
Il mio auspicio che ci fosse un atteggiamento diverso da quello
di cominciare a rimboccarsi le maniche e vedere chi tira cazzotti
più forti agli schieramenti, è quindi stato disilluso, e mi
dispiace che l'Assessore Zublena non abbia raccolto il fatto che in
commissione è stato più volte detto che siamo lontani nei tempi
dall'aggiudicazione di questo benedetto appalto e che da parte sua,
se lei lo avesse detto che ci sono tutti i tempi per eventualmente
fare un confronto, eccetera...era una cosa importante da dire.
Oppure ci dica: domani mattina può essere aggiudicato l'appalto, e
allora cambiano le cose!
In commissione, ed ecco perché mi dispiace che ci sia questo
dibattito, arriveremo con la documentazione della commissione e
faremo valere le nostre ragioni! Faremo valere le ragioni del fatto
che ci sono tecnici della Regione che ci dicono che il confronto
non è stato fatto secondo tecniche di tipo scientifico, che tutti i
confronti sono delle improvvisazioni e andremo avanti di questo
passo...ma non era questa la sede, oggi, per fare questo tipo di
dibattito! Ci rammarichiamo di questa cosa e riteniamo che la
posizione del nostro partito la esprimeremo per rispetto agli
11.000 firmatari della petizione nel prossimo Consiglio, dove
esprimeremo il nostro riscontro rispetto a quella che è una
richiesta e, qui ripeto, invito la maggioranza a tenere conto di
quando dei cittadini si rivolgono alla politica per avere delle
risposte. La politica che sbatte le porte in faccia, che si
inalbera per qualche battuta...ma ragazzi miei, fra di noi ci
diciamo ben altre cose che non le piccole affermazioni che sono
venute fuori da qualche esponente che, potendo parlare una volta
all'anno, può anche aver usato qualche tono un po' fuori dal
comune! Sta anche a chi ha un'esperienza navigata
politica...collega Tibaldi, un politico navigato come lei non sarà
certo urtato da qualche cittadino a cui sfugge una parola di
troppo...
(interruzione del Consigliere Tibaldi, fuori
microfono)
...però dare anche un minimo di attenzione, di rispetto ai
cittadini che "rispettosamente" si rivolgono alle istituzioni,
perché sia la petizione, sia la proposta di legge che può passare
attraverso un referendum è rispetto di leggi votate da questo
Consiglio, quindi non si tratta di faziosi cittadini o
rivoluzionari! Si tratta di cittadini che esercitano la loro
libertà, partecipando alle istituzioni democratiche che questo
Consiglio ha creato!
Nel merito di oggi, rispetto a questa mozione c'è un'astensione,
perché il PD si esprimerà nel prossimo Consiglio sugli esiti, dando
una risposta a quei cittadini che hanno chiesto un chiarimento.
Presidente
- La parola al Presidente della Regione,
Rollandin per dichiarazione di voto.
Rollandin (UV)
- Grazie Presidente.
Per dichiarazione di voto. Ci sono stati oggi in aula tre
momenti che si sono incrociati in questa discussione: il momento
della discussione di una petizione, il momento amministrativo e
gestionale di un'operazione iniziata ormai più di sei mesi fa ed il
possibile referendum. Il tema è unico, non è che con questo ci sia
da scandalizzarsi che ci siano stati interventi che andavano nella
direzione di... Quello che però vorrei sottolineare è che la
mozione è molto precisa, dice: ritenuto che c'è questo possibile
referendum, chiediamo di sospendere l'attività amministrativa della
Regione (cosa che non sta né in cielo, né in terra!), gabbando
tutti dicendo: attenzione, ci potrebbero essere rischi di pagare
delle multe, di avere delle ricadute patrimoniali! Non è
assolutamente così. A rispettare i tempi medi ci sarà una data
possibile che è fine gennaio-febbraio per chiudere le procedure,
per fare eventualmente un'aggiudicazione provvisoria, la quale è a
salvaguardia dell'Amministrazione, che può mettere tutte le regole
nei confronti delle ditte future.
La cosa più inutile - per non usare altri termini - è quella di
fermarsi in un momento in cui le cose procedono secondo quanto
previsto, e si ribadisce che la scelta è stata una scelta meditata,
frutto di una convinzione condivisa da tutti quelli che l'hanno
votata in questa sede. Vorrei ricordare che sono stati votati
questi provvedimenti dopo mesi e mesi di approfondimento e
confronto serio, nel momento in cui questa scelta è stata qui
riferita...è stata fatta con cognizione di causa, presentando tutte
le motivazioni, portando qui, in quest'aula, un dibattito molto
approfondito su tutti i sistemi possibili! Poi c'è stata
quest'altra richiesta di chiarimenti che noi rispettiamo, che avrà
il suo corso, tornerà in aula e su cui si discuterà, ma sul metodo
scelto e sulla questione del pirogassificatore rimaniamo convinti
che ad oggi - fra anni non so cosa succederà - sia il sistema
migliore per evitare "l'effetto Napoli".
Qualcuno dice: ma non si tratta di dire l'effetto
Napoli...invece l'effetto Napoli è molto più vicino di quello che
qualcuno vorrebbe far credere, è proprio questo che qualcuno
vorrebbe: trascinare le cose, non lasciare andare avanti le
procedure, in modo che la discarica oggi esistente, che ha un
limite...teniamo conto che abbiamo già fatto un appalto per
aumentare la disponibilità della discarica per tener conto dei
tempi, altrimenti l'effetto Napoli è reale! Non si sa dove portare
l'immondizia...questo bisogna dire alla gente, perché è così!
Allora sì che ci sono i problemi sanitari, allora sì che
sopravvengono una serie di condizioni che sono realmente pericolose
per la salute, non sospendendo l'aspetto amministrativo!
Credo che questi siano elementi sufficienti per dire che questa
impostazione non la condividiamo ed è la ragione per cui
respingiamo questa mozione.
Presidente
- La parola al Consigliere Louvin.
Louvin (ALPE)
- Grazie Presidente.
Come con il carciofo, una foglia alla volta, si arriva al cuore,
e dopo più di un'ora di discussione siamo arrivati al cuore,
abbiamo sentito il verbo farsi carne e la posizione espressa su
altri binari, su altri fronti, con riferimento vuoi alle enormi
manchevolezze di questa parte proponente e del suo primo
firmatario, vuoi ad altri aspetti di natura formale sullo sviluppo
della commissione, tutto questo però...una foglia alla volta cade e
rimane il cuore della questione, che abbiamo sentito esplicitata
dal Presidente - e gliene siamo molto grati - perché fa uscire
questa vicenda da un'approssimazione che non le si addice. Di
fronte al popolo bisogna essere chiari, noi, come istituzione; il
popolo come soggetto promotore, nelle sue frazioni e nei suoi
gruppi animatori, ciascuno deve sapere come si sta procedendo.
Noi abbiamo ritenuto, perché questa chiarezza fosse fatta, di
portare la questione in quest'aula. Abbiamo ritenuto, secondo
alcuni in modo forse affrettato o di impeto...ma vorrei ricordare
che questa mozione non è di ieri, è dell'indomani della decisione
della commissione referendaria in un momento di sviluppo della
discussione che era diverso. Noi l'abbiamo portata all'attenzione
del Consiglio, perché qui dovrebbero essere i decisori, qui
dovrebbe essere quella parte della comunità valdostana che ha il
boccino in mano su una questione di questa importanza, quindi qui
vanno salvaguardate quelle possibilità di decisione che adesso
devono rendersi compatibili nel bilanciamento fra i nostri poteri e
quelli del popolo. Noi abbiamo espresso in modo molto pacato, non
facendone del terrorismo ideologico, né delle valutazioni estreme
su pericoli, su responsabilità o altro, ma semplicemente mettendo
in evidenza dei dati che ci sono. Poi, se qualcuno desidera
approfondirli, li approfondiremo anche in separata sede, li
approfondirete in separata sede, perché avete più agio di noi di
consultare eminenti legali su questo punto, ma ci interessa
relativamente; a noi interessa l'interesse collettivo della
Regione, anche come Amministrazione, e la salvaguardia delle sue
posizioni.
Stamani, con l'Assessore Marguerettaz, abbiamo duramente
contestato un'opera che ci pare di assoluta inutilità, come
asfaltare un chilometro di ferrovia fra Plan Praz e Acque Fredde;
adesso contestiamo che si facciano delle opere, che si metta il
carro davanti buoi in una decisione che può essere tranquillamente
presa più avanti. Diceva con garbo e con molta cautela anche il
collega Donzel, si può ragionare e vedere in questo momento di
soppesare le varie ragioni, ma nel momento in cui cala la scure e
l'ascia del Presidente della Regione scende in modo così deciso,
evidentemente
les jeux sont faits
, perché c'è una questione
di fiducia che è posta, che vuol dire: si va avanti tutti insieme,
non si alza il becco, non si apre nessuna discussione, né dentro,
né fuori dalla maggioranza, perché bisogna andare avanti, bisogna
fare in fretta! La legge del fare è una legge molto importante, la
legge del fare bene è ancora più importante, la legge del fare bene
e con cautela è la migliore! Comunque su questo ciascuno ha le sue
opinioni.
Noi crediamo che si dovesse in questo momento lasciare fuori le
ragioni del cuore, non abbiamo introdotto discussioni nel merito,
abbiamo cercato di tenerle rigorosamente fuori; ci sono delle
ragioni "di ragione" da mettere avanti e ci sono delle ragioni di
portafoglio, sì, perché anche questo per una comunità come la
nostra in questo momento è importante, cioè pensare a non fare
delle spese inutili, pensare a non fare delle spese che fra 12 mesi
possono tranquillamente essere azzerate. Su questo ha detto molto
correttamente l'Assessore Zublena che la delibera attuativa della
decisione che è stata assunta maggioritariamente in questo
Consiglio non riguarda solo la realizzazione dell'opera. Sappiamo
che ha una sua complessità, sappiamo che la si può anche
sviscerare, ma soprattutto chiedevamo che si salvaguardassero
determinati principi, che venisse messa in stand-by per cautelare
la possibilità del popolo di esprimersi. Abbiamo visto che le porte
si sono chiuse, si sono chiuse con un certo fragore, con una
franchezza che riconosciamo al Presidente Rollandin e gliene siamo
anche grati, perché ha chiarito su questo punto la posizione del
Governo e della maggioranza, mentre la posizione di questa
opposizione rimane diversa.
Un'ultima istanza da fare al Presidente: siccome ci mettiamo sul
piano della fermezza delle posizioni, che le posizioni siano
assunte fermamente, e la preghiamo, a nome del gruppo ALPE, di
procedere alla votazione con appello nominale. Grazie.
Il Presidente, ai sensi degli articoli 71 e 72 del
Regolamento interno, invita il Consiglio a votare per appello
nominale.
Presidente
- Procediamo alla votazione per appello
nominale.
I Consiglieri si sono così espressi:
Agostino Salvatore: contrario
Benin Anacleto: contrario
Bertin Alberto: favorevole
Bieler Mauro: contrario
Caveri Luciano: contrario
Cerise Alberto: contrario
Cerise Giuseppe: favorevole
Chatrian Albert: favorevole
Comé Dario: contrario
Crétaz Alberto: contrario
Donzel Raimondo: astenuto
Empereur Diego: contrario
Fontana Carmela: astenuta
Impérial Hélène: contraria
Isabellon Giuseppe: contrario
La Torre Leonardo: contrario
Lanièce André: contrario
Lattanzi Massimo: contrario
Lavoyer Claudio: contrario
Louvin Roberto: favorevole
Maquignaz Gabriele: contrario
Marguerettaz Aurelio: contrario
Morelli Patrizia: favorevole
Prola Piero: contrario
Rigo Gianni: astenuto
Rini Emily: contraria
Rollandin Augusto: contrario
Rosset Andrea: contrario
Salzone Francesco: contrario
Tibaldi Enrico: contrario
Viérin Laurent: contrario
Zublena Manuela: contraria
Zucchi Alberto: contrario
Presidente
- Comunico l'esito della votazione:
Consiglieri presenti: 33
Votanti: 30
Favorevoli: 5
Contrari: 25
Astenuti: 3 (Donzel, Carmela Fontana, Rigo)
Il Consiglio non approva.
Il Consiglio
Procedutosi a votazione per appello nominale, a cura del
Consigliere Segretario Emily Rini, ai sensi dell'articolo 72 del
Regolamento interno,
non approva
la soprariportata mozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK