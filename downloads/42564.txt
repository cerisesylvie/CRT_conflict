Consiglio Regionale della Valle d'Aosta - Oggetto del Consiglio n. 111 del 2 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 111 del 2 dicembre 2020 - Resoconto
OGGETTO N. 111/XVI - Interrogazione a risposta immediata:
"Riscontri del Governo italiano in merito alla classificazione in
zona rossa della Regione e alle modalità di avvio della stagione
invernale"
Bertin (Presidente) -
Passiamo al punto 3.01 all'ordine
del giorno. Per l'illustrazione il consigliere Aggravi, ne ha
facoltà.
Aggravi (LEGA VDA) -
Prima di esporre questa
interrogazione a risposta immediata, presidente Lavevaz mi perdoni,
ma devo fare una battuta. Il presidente Fosson non faceva
comunicazioni e la cosa non ha portato bene.
Ciò detto, questa interrogazione permetterà di sostituire
probabilmente le non comunicazioni di questa mattina per cercare di
mettere anche un po' di ordine rispetto, mi perdoni, al caos che
abbiamo visto in questi ultimi giorni. Quando abbiamo presentato
l'interrogazione non c'era ancora la nota vicenda dello
screening
totale, o un'occasione persa come l'ha chiamata
qualcuno, quindi forse potremmo avere anche delucidazioni su
questo. Ma l'obiettivo è quello di capire, a fronte della missiva
che è stata diffusa più a mezzo
social
che con il mezzo
istituzionale, che lei ha inviato il 28 novembre al ministro
Speranza - di questi tempi il cognome del ministro Speranza è tutto
un dire! - se ci sono stati dei riscontri io spero ufficiali a
questa missiva e soprattutto capire se, a fronte della avvenuta
zonizzazione da parte del decreto del Ministro, ci siano dei tempi
certi sull'avvio della stagione invernale, oppure se dovremo subire
ancora per decreto non quelli che potremmo definire
chez
nous
, ma quelli che arrivano direttamente da Roma, da un
Governo che ricordo tra l'altro ha organicamente e fortemente una
componente politica che condividete e che ha gli stessi obiettivi
della componente di questa maggioranza; sto parlando in particolare
del Partito Democratico, viste anche le dichiarazioni sia degli
esponenti politici locali sia anche di membri della sua Giunta, e
separo volutamente l'ambito della maggioranza rispetto all'ambito
governativo.
Presidente -
Per la risposta il Presidente della Regione,
ne ha facoltà.
Lavevaz (UV) -
Immaginavo già la battuta sulle
comunicazioni, ma la questione è molto semplice: non ho fatto
comunicazioni, perché quelle che avrei fatto nel punto precedente
sono sostanzialmente inserite all'interno del contenuto della
risposta di questa interrogazione a risposta immediata e della
successiva, quindi mi sarei ripetuto.
Come è facilmente intuibile, negli ultimi giorni e nelle ultime
settimane gli incontri e le interlocuzioni con il Governo, in
particolare con i ministri competenti e con la Conferenza delle
Regioni, sono stati continui, direi giornalieri. Rimango però sulle
vicende richiamate nell'interrogazione e quindi sui fatti degli
ultimi giorni che in ogni caso, a prescindere dall'interrogazione,
avrei portato all'attenzione del Consiglio nell'ambito delle
comunicazioni.
Prima di rispondere puntualmente al quesito, ricorderei
brevemente i fatti. Riguardo al giorno, venerdì scorso, in cui era
previsto l'aggiornamento delle classificazioni delle regioni, ai
sensi del Dpcm del 3 novembre, nella giornata ho avuto
interlocuzioni telefoniche sia con il ministro Boccia durante la
mattinata che con il ministro Speranza nella serata. Durante la
mattinata erano ancora in corso i lavori della cabina di regia del
ministero, quindi il ministro Boccia non ha saputo darmi
informazioni aggiornate. Durante il pomeriggio poi sono iniziate a
essere pubblicate indiscrezioni, secondo le quali le regioni
Piemonte, Lombardia e Calabria sarebbero passate da una situazione
da scenario 4 a scenario 3, quindi da rosso ad arancione. Avendo
chiari quali fossero i dati della nostra situazione presi a
riferimento per la classificazione delle regioni, la
classificazione che è stata poi ufficializzata che vedeva la Valle
d'Aosta ancora in zona rossa non era quella attesa.
Nella serata ho sentito il ministro Speranza che mi ha dato le
sue spiegazioni, ossia che secondo l'interpretazione del ministero
la decorrenza dei quattordici giorni in cui la Regione si deve
trovare in una situazione migliore rispetto alla sua
classificazione, quindi nel nostro caso con dati da scenario 3,
cioè da zona arancione, per essere riclassificata ai sensi del
comma 3, devono decorrere dalla riunione dell'unità di crisi del
Ministero della salute, nella quale si prende atto della mutata
situazione epidemiologica; nel nostro caso, quindi, dalla riunione
dell'unità di crisi del Ministero del 20 novembre. Secondo
l'interpretazione del ministero non importa che l'unità di crisi
nella seduta del 20 novembre abbia preso atto che la Valle d'Aosta,
oltre ad avere un andamento molto positivo dei dati e delle curve,
ha dei dati compatibili con uno scenario di tipo 3 dalla settimana
del 9 novembre, ma che la data di riferimento debba essere il 20
novembre. Mi sono permesso di dissentire e sabato mattina ho
inviato una nota in cui si chiedeva di rivedere la classificazione,
facendo riferimento a quanto previsto dal comma 3 dell'articolo 3
del Dpcm del 3 novembre.
Al di là dei tentativi di polemica e dei tentativi di sminuire
il lavoro del Governo regionale e di alcune forze politiche,
soprattutto di quelle che non sono più presenti in Consiglio
regionale e forse per questo meno presenti sul pezzo, si evince
chiaramente che la diversa riclassificazione in questa fase del
Piemonte e della Lombardia è dovuta al fatto che seppur di poco le
due regioni si trovavano con dati da scenario 3, quindi da zona
arancio, già nella settimana del 2 novembre. Nello specifico la
Lombardia aveva un indice Rt 1,46, il Piemonte 1,31 e la Valle
d'Aosta 1,74. Ricordo che il limite tra la zona rossa e arancione è
un indice Rt di uno e mezzo. Quindi in questo sistema, peraltro
molto contestato da tutte le Regioni, noi oggi siamo in uno
scenario di tipo 4 rispetto alla Lombardia che è classificata in
uno scenario di tipo 3, pur avendo oggi dati molto migliori e
soprattutto una progressione molto migliore della Lombardia, per il
fatto che un mese fa circa loro avevano dei dati leggermente
migliori dei nostri. Detto questo ho ritenuto, d'accordo con
l'unità di supporto dell'emergenza e della Giunta, di predisporre
una ordinanza che permetta, visti i dati compatibili con uno
scenario di tipo 3, di aprire da ieri con una specifica ordinanza
regionale le attività di commercio e di vicinato.
Come sapete domani scadrà il Dpcm emanato il 3 novembre e dovrà
esserne emanato uno nuovo che andrà a dettare le regole per tutto
il periodo festivo. Il contenuto del nuovo Dpcm è stato oggetto di
riunioni della Conferenza delle Regioni, nelle quali sono state
avanzate alcune richieste puntuali: percorso procedurale più chiaro
per il superamento dei termini per il passaggio tra le diverse
fasce, rendendo nel contempo trasparenti i dati e le modalità di
applicazione di parametri; ristori per tutti i settori colpiti
dalle chiusure disposte con ordinanza regionale; programmazione in
totale sicurezza della riapertura delle scuole, che la maggioranza
delle Regioni ritiene opportuno prevedere a gennaio; l'apertura dei
servizi di ristorazione e assimilati fino alle ore 23:00, questo
ovviamente in zona gialla; si richiede di consentire l'attività di
palestre, piscine, centri nuotatori e centri benessere all'interno
di alberghi; si richiede di consentire l'attività venatoria. Ma si
chiede soprattutto - su questo hanno lavorato soprattutto le
Regioni alpine, anche con gli assessori competenti - di valutare
l'apertura degli impianti di sci, con alcune proposte di
compromesso che le Regioni hanno fatto.
Ad esempio, di aprire gli impianti per chi pernotta almeno una
notte nelle strutture ricettive o chi è in affitto o chi possiede
una seconda casa, nel pieno rispetto ovviamente dei protocolli di
sicurezza, nonché, e questo ancora ieri, è stata richiesta una
certezza sulle date e sulle condizioni di apertura degli
impianti.
Nella serata di oggi, dopo il passaggio in Parlamento di Conte e
Speranza per illustrare il contenuto del nuovo dpcm, il decreto ci
verrà inviato e solo allora potremo appurare quanto di quello che è
stato chiesto dalle Regioni sarà stato preso in considerazione e
quindi come dovremo gestire la difficile fase delle vacanze.
Presidente -
Per la replica il consigliere Aggravi, ne ha
facoltà.
Aggravi (LEGA VDA) -
Prendiamo atto, come avete preso
atto voi, che quindi la logica che si è data a Roma, semplifico, è
una logica che non segue l'effettività attuale degli indicatori,
seppur sempre sul filo del rasoio in alcune situazioni, ma sono
logiche più di agenda del comitato, e questo è molto grave. Forse
questo dimostra ancora di più la necessità di fare una legge, non
per il caos, come dicono effettivamente anche delle forze che sono
al di fuori di questa aula, ma per mettere ordine ed esercitare
effettivamente la nostra autonomia.
Io spero che le motivazioni che lei ha utilizzato nei confronti
del ministro Speranza vengano poi utilizzate sempre da lei nelle
sedi opportune, e su questo penso che il Consiglio sia d'accordo,
per giustificare e chiedere a gran forza quegli eventuali non
voglio chiamarli ristori ma giusta restituzione di quello che ci è
tolto tramite decreto -e non c'è emergenza che tenga - rispetto a
una disattenzione da parte delle istituzioni romane come mai c'è
stato nei nostri confronti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK