Consiglio Regionale della Valle d'Aosta - Oggetto del Consiglio n. 3051 del 25 marzo 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula
Oggetto del Consiglio n. 3051 del 25 marzo 1998 - Resoconto
SEDUTA ANTIMERIDIANA DEL 26 MARZO 1998
OGGETTO N. 3051/X Concessione di un contributo di lire 8.000.000
a favore del Gruppo cinofilo Valle d'Aosta per l'organizzazione
della 10^ esposizione nazionale canina, in programma ad Aosta il 21
giugno 1998. (Legge regionale 31/1992). Impegno di spesa.
Deliberazione Il Consiglio
Premesso che:
Il Gruppo Cinofilo Valle d'Aosta, ha presentato all'Assessorato
regionale del turismo, commercio e sport, una richiesta tendente ad
ottenere, ai sensi della legge regionale 24 giugno 1992, n. 31, e
successive modificazioni, un contributo nelle spese previste per
l'organizzazione della 10^ Esposizione Nazionale Canina, in
programma ad Aosta, presso l'Arena della Croix Noire, il 21 giugno
1998;
Alla manifestazione prenderà parte un gran numero di espositori
qualificati provenienti da tutto l'arco alpino italiano ed estero,
con la presentazione di oltre 400 esemplari rappresentanti più di
100 razze canine ufficialmente riconosciute;
Alla richiesta sopra specificata è stato allegato il preventivo
di spesa della manifestazione che ammonta a complessive Lire
28.500.000, così dettagliate:
USCITE
- omologazione mostra e assicurazione lire 800.000
- competenze ENCI per iscrizioni lire 2.000.000
- tipografia e spese di affissione lire 6.300.000
- stampati ENCI lire 400.000
- giudici lire 4.000.000
- ospitalità lire 5.500.000
- impianto audio lire 1.500.000
- premiazione lire 5.000.000
- rimborso spese commissari ring lire 1.000.000
- postali lire 500.000
- varie lire 1.500.000
============
TOTALE lire 28.500.000
Si dà atto che la Direzione Promozione e Sviluppo Attività
Turistiche e Sportive, ritiene che le spese sopra esposte siano
ammissibili a contributo e che l'iniziativa di cui trattasi sia da
considerarsi di interesse turistico promozionale;
Si ritiene pertanto di aderire alla richiesta del Gruppo
Cinofilo Valle d'Aosta mediante la concessione di un contributo
massimo di Lire 8.000.000, pari al 28 percento delle spese
preventivate per l'organizzazione e lo svolgimento
dell'iniziativa;
Si fa presente che il contributo in questione è riferito al
raggiungimento dell'obiettivo n. 131103 "Programmazione e gestione
dei contributi per l'organizzazione di manifestazioni promozionali"
del bilancio di gestione per l'anno 1998 e triennio 1998/2000;
Vista la legge regionale 24 giugno 1992, n. 31, e successive
modificazioni;
Richiamata la deliberazione della Giunta regionale n. 4853 in
data 30 dicembre 1997 concernente l'approvazione del bilancio di
gestione della Regione per l'anno 1998 e per il triennio 1998/2000,
con attribuzione alle strutture dirigenziali di quote di bilancio e
degli obiettivi gestionali correlati e di disposizioni applicative,
nonché la circolare n. 2 in data 15 gennaio 1998 (prot. n.
861/5FIN);
Visto il parere favorevole di legittimità rilasciato dal
Direttore alla Promozione e sviluppo attività turistiche e
sportive, in vacanza del Capo servizio Attività e formazione
professionali, sport ed enti turistici locali, ai sensi
dell'articolo 72 della legge regionale 3/1956, e successive
modificazioni, e del combinato disposto degli articoli 13 - comma 1
- lettera e) e 59 - comma 2 - della legge regionale 45/1995, sulla
presente deliberazione;
Delibera
1) di approvare, ai sensi della legge regionale 24 giugno 1992,
n. 31, e successive modificazioni, la concessione di un contributo
fino ad un massimo di Lire 8.000.000 (ottomilioni) a favore del
Gruppo Cinofilo Valle d'Aosta, con sede in Aosta, Via Losanna, 17 -
P.I. 00526290077, e comunque in percentuale non superiore al 28
percento delle spese effettivamente sostenute, ammissibili a
contributo e regolarmente giustificate per l'organizzazione della
10^ Esposizione Nazionale Canina, in programma ad Aosta, presso
l'Arena della Croix Noire, il 21 giugno 1998;
2) di approvare e di impegnare la spesa di Lire 8.000.000
(ottomilioni), con imputazione al cap. 64320 del bilancio
preventivo della Regione per l'anno 1998 ("Contributi e sussidi ad
istituzioni e organismi vari per attività nel settore del turismo e
del tempo libero"), riferimento dettaglio n. 3016, che presenta la
necessaria disponibilità;
3) di stabilire che alla liquidazione si provveda, ai sensi
dell'articolo 58 della legge regionale 27 dicembre 1989, n. 90, su
richiesta del Direttore alla Promozione e sviluppo attività
turistiche e sportive, a manifestazione conclusa e previa
presentazione del bilancio consuntivo corredato da idonei
giustificativi di spesa;
4) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
Decreto Legislativo 22 aprile 1994, n. 320 e di darne
esecuzione.
Presidente È aperta la discussione generale. Ha chiesto la
parola il Consigliere Marguerettaz.
Marguerettaz (Aut) Visto che di questi tempi i cani vanno di
moda, tanto da attirare, almeno una razza di questi, l'attenzione
del Parlamento nazionale ivi compreso il nostro rappresentante - so
fra l'altro che il tutto è seguito con molta attenzione dal collega
Perron in particolare -, intervengo su questa delibera per chiedere
alcune informazioni. Non ho mai partecipato né seguito esposizioni
canine quindi, non ho assolutamente idea di quanto queste
manifestazioni, anche se a carattere nazionale come ho visto,
abbiano un qualche significato. Mi chiedo se il significato è
sportivo, se ha connotazioni turistiche o culturali anche perché
una spesa di 8 milioni, tanto da dover venire in Consiglio per
essere approvata, deve avere un minimo di giustificazione. Vorrei
semplicemente sapere quali motivazioni hanno indotto l'Assessore a
prendere quest'iniziativa ed aspetto delucidazioni in merito.
Presidente Se nessun altro chiede di intervenire, dichiaro
chiusa la discussione generale. Ha chiesto la parola l'Assessore al
turismo, commercio e sport, Agnesod.
Agnesod (UV) L'iniziativa in questione prevede l'intervento da
parte della Regione di 8 milioni a fronte di 28,5 milioni di
preventivo che è pari al 28 percento delle spese preventivate.
Rientra nelle finalità della legge n. 31 ed è per questo motivo
che viene in Consiglio perché supera i 5 milioni di spesa in quanto
la legge n. 31 ha nelle sue previsioni questo passaggio in
Consiglio, cosa che non c'è più nella legge n. 3.
Quest'iniziativa rientra fra gli interventi promozionali
turistici: è prevista la presenza e la partecipazione di oltre 400
esemplari di razze canine quindi, ci saranno 400 proprietari che
accompagneranno questi cani e sarà una manifestazione
particolarmente importante come lo sono quelle alle quali
contribuiamo in quanto manifestazioni sportive. Questa è una
manifestazione di altro genere, ma ha un suo rilievo e credo che,
rispetto alla cifra che viene impegnata, possa rivestire un
particolare interesse per Aosta e la zona. Fra l'altro tutti gli
anni questa rassegna viene ripresa da organi di stampa di livello
nazionale, da organi che si interessano in particolare di questo
settore quindi, da questo punto di vista gli 8 milioni sono ben
investiti.
Presidente Ha chiesto la parola il Consigliere Marguerettaz per
dichiarazione di voto.
Marguerettaz (Aut) Per dichiarare il voto favorevole del Gruppo
degli Autonomisti.
Presidente Pongo in votazione la delibera in oggetto:
Presenti, votanti e favorevoli: 27
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK