Consiglio Regionale della Valle d'Aosta - Oggetto del Consiglio n. 1139 del 25 gennaio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 1139 del 25 gennaio 1995 - Resoconto
SEDUTA ANTIMERIDIANA DEL 25 GENNAIO 1995
OGGETTO N. 1139/X Corsi di formazione professionale relativi al
personale della società Conner Peripherals. (Interrogazione)
Interrogazione Verificato che l'Assessore all'Industria ha
predisposto ed effettuato, in accordo con la società Conner
Peripherals, corsi di formazione professionale relativi al
personale dell'azienda, e che simili corsi sono stati riproposti
per il 1995 dalla stessa Conner;
Constatata la necessità di una formazione professionale che sia
in grado di garantire ai lavoratori un effettivo potenziamento
della funzionalità all'interno dell'azienda;
il sottoscritto Consigliere regionale
Interroga
l'Assessore competente per conoscere:
1) il contenuto della documentazione relativa ai corsi in
questione, sia quelli già esperiti sia quelli in programmazione per
il 1995;
2) i costi di tali corsi;
3) le opportunità occupazionali che i suddetti corsi di
formazione hanno favorito e che favoriranno.
F.to: Lanièce
Presidente Ha chiesto la parola l'Assessore dell'industria,
commercio e artigianato, Mafrica.
Mafrica (GV-PDS-SV) I corsi di formazione professionale della
Conner sono stati tutti effettuati in regime di convenzione per
dipendenti già assunti e si possono articolare in tre fasi di
diversa tipologia.
Prima fase: questa fase riguarda gli interventi formativi degli
anni 1989-1990. Sulla base di quanto previsto dalla convenzione
relativa all'insediamento industriale del 1988, che riconosceva
all'azienda il costo dell'80 percento per i corsi di formazione
fino ad un massimo di 3 miliardi e 700 milioni, sono stati
effettuati corsi per tecnici di progetto e di processo, per addetti
alla produzione e servizi, per impiegati amministrativi e tecnici
che hanno interessato complessivamente 221 lavoratori, con un
contributo regionale di 3 miliardi e 699 milioni, come previsto
dalla convenzione.
Seconda fase: la tipologia dei corsi che riguardano gli anni
1991-1993 concerne la formazione di lavoratori destinati in parte
ad occupare nuovi posti di lavori, in parte a sostituire i
dimissionari che costituiscono il turnover fisiologico del
personale. L'attività formativa che riguardava sia operai che
impiegati ha interessato complessivamente 58 unità con contributo
regionale di 555 milioni. La durata dei corsi di questa fase è
stata notevolmente ridotta rispetto alla durata dei corsi
precedenti, in quanto erano già presenti in azienda lavoratori
altamente professionalizzati, capaci di innescare procedimenti di
formazione a cascata.
Terza fase: a partire dal 1993 la Conner ha rappresentato
l'esigenza di avviare una serie di corsi di formazione rivolti a
personale già occupato al fine di avviare la produzione di
hard-disk di dimensioni sempre più ridotte. Questo per rispondere
agli orientamenti del mercato che richiede sempre minori dimensioni
del prodotto e sempre più elevate capacità di memoria. Questa
tendenza, a cui si aggiunge una vita media dei modelli sempre più
breve, richiede una costante riprogettazione dei prodotti e dei
processi produttivi. A tal fine, per ogni nuovo prodotto avviato in
produzione era disposta una formazione del personale articolata in
tre fasi: acquisizione all'estero, da parte di tecnici
specializzati, delle conoscenze di questi nuovi prodotti e
processi, addestramento da parte di questi tecnici di quelli
operanti nello stabilimento, addestramento degli operai.
L'attività formativa svolta nel 1993 ha interessato 20 persone
con un costo totale della Regione di 111 milioni, mentre nel 1994
non sono stati organizzati corsi di formazione professionale. I
progetti formativi presentati per il 1995 sono finalizzati
all'avviamento in produzione di ulteriori nuovi prodotti. Si
passerà agli 850 megabyte e ai 1250 megabyte rispetto ai 400 che
erano nei prodotti precedenti. Il tempo medio che intercorre tra
l'avviamento in produzione di un nuovo prodotto e il suo piano di
termine è stato, negli ultimi due anni, minore o uguale a sei mesi,
e la caduta dei prezzi annuali per unità di prodotto si è attestata
nello stesso periodo di osservazione tra il 40 e il 50 percento,
cioè il vecchio prodotto in sei mesi perde il 40, 50 percento del
suo valore. Allo stesso modo si sono verificate situazioni di
mercato estremamente severe in relazione alla velocità di
obsolescenza dei prodotti che riguardano la memoria, quindi le
uniche condizioni per generare margini di contribuzione, oltre alla
incessante attività di ricerca e sviluppo, sono la disponibilità e
la flessibilità dei nuovi prodotti in termini di volumi e la
configurazione da offrire al cliente in anticipo rispetto alla
concorrenza. I nuovi piani di formazione riguardano oltre 150
persone con contributo richiesto a carico del bilancio regionale di
450 milioni.
Quale documentazione viene presentata per questi corsi? Oltre ad
un dettagliato progetto la cui esecuzione è controllabile nella
rendicontazione delle spese, l'azienda ha presentato le usuali note
e fatture giustificative e ha indicato i metodi di calcolo
utilizzati e i parametri considerati per la determinazione dei
costi. La presenza degli allievi ai corsi è attestata dai registri
delle presenze, sottoscritti oltre che dagli allievi anche dagli
insegnanti, per quanto riguarda l'attività d'aula e dalle cartoline
orologio, per quanto attiene le parti svolte sul posto di
lavoro.
Al termine dei corsi svolti nel 1993 gli interessati hanno
sottoscritto una dichiarazione attestante l'avvenuta formazione con
l'indicazione delle ore svolte e del relativo programma
didattico.
Complessivamente la Conner occupa circa 250 persone e questi
ultimi corsi, come evidenziato proprio dal tipo di corsi, tendono
al mantenimento dei livelli occupazionali; si tratta di addestrare
il personale a nuovi prodotti per cui è necessario programmare per
tempo le cose per competere sul mercato.
Presidente Ha chiesto la parola il Consigliere Lanièce.
Lanièce (GA) Chiedo di poter avere la documentazione che
riguarda la risposta dell'Assessore e ribadisco solamente una cosa,
secondo me molto importante: bisogna cercare a tutti i costi di
salvaguardare l'occupazione soprattutto in bassa Valle, vista la
situazione di crisi della nostra regione dovuta anche alla chiusura
di alcune imprese del settore edilizio. Ribadisco l'attenzione che
l'Assessorato all'industria dovrebbe rivolgere alle industrie della
bassa Valle, in modo particolare alla Conner, che ha vissuto dei
momenti di crisi legati anche alla crisi del mercato mondiale.
Sappiamo che è giusto dare una risposta a quelle persone che
trovano nel lavoro un punto basilare per la loro sussistenza. Io
invito ancora l'Assessore a verificare che questi corsi di
formazione abbiano come fine quello di migliorare la qualifica
delle persone e di garantire alle stesse una sicura occupazione per
evitare che ci siano i famosi corsi di formazione che si facevano
un tempo e che servivano solo alle imprese per avere dei guadagni,
ma non assicuravano al personale i dovuti e giusti posti di
lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK