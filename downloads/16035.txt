Consiglio Regionale della Valle d'Aosta - Oggetto del Consiglio n. 2385 del 5 febbraio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Precedente
Successivo
Resoconto integrale del dibattito dell'aula
Oggetto del Consiglio n. 2385 del 5 febbraio 1997 - Resoconto
SEDUTA ANTIMERIDIANA DEL 5 FEBBRAIO 1997
OGGETTO N. 2385/X Sistemi di monitoraggio delle zone soggette al
rischio di cadute di slavine e valanghe. (Interpellanza)
Interpellanza Premesso:
che la sicurezza in montagna è un obiettivo primario per una
regione alpina come la nostra, ampiamente frequentata da turisti,
sciatori e alpinisti che apprezzano e usufruiscono delle nostre
bellezze naturali;
che il livello di sicurezza da garantire è particolarmente
delicato quando si fa riferimento alle masse nevose, i cui
movimenti sono causa di valanghe e slavine;
che, com'è ampiamente dimostrato dai tragici eventi del recente
passato, le masse nevose "a rischio" debbono essere oggetto di
un'azione costante di monitoraggio;
che appare quantomeno singolare che, in un'epoca in costante
evoluzione tecnologica, il maltempo sia una causa di impedimento
dei necessari controlli delle masse nevose, come si sta verificando
per l'emergenza relativa al seracco delle Grandes Jorasses, di cui
è stato previsto il prossimo distacco;
che, nel caso in questione, la prevenzione dell'incolumità dei
residenti e dei turisti è stata fatta paradossalmente attraverso
una campagna di articoli "allarmistici" pubblicati su testate
nazionali, con l'ovvio danno che può derivare all'immagine di
Courmayeur e dell'intera Valle d'Aosta;
tutto ciò premesso, il sottoscritto Consigliere regionale
Interpella
la Giunta regionale per sapere
1) se ritiene che il sistema di monitoraggio da essa adottato,
sia adeguato a tenere sotto controllo i movimenti delle masse
nevose e a prevedere eventuali fenomeni valanghivi, nonché possa
permettere di evitare o quantomeno limitare, con sufficiente
tempestività, possibili incidenti in montagna;
2) se è a conoscenza di altri sistemi di monitoraggio delle
masse nevose oltre a quello abitualmente adottato e, in caso
affermativo, quali sono e quali valutazioni sono state espresse in
merito.
F.to: Tibaldi
Presidente Ha chiesto la parola il Consigliere Tibaldi.
Tibaldi (Ind) Quest'interpellanza è stata redatta il 23 gennaio
e nella premessa si può leggere chiaramente che c'era ancora la
situazione di emergenza imminente relativa al seracco delle Grandes
Jorasses, di cui era stato previsto il prossimo distacco. E' un
fenomeno che si è concluso senza particolari danni a persone o a
cose, tuttavia quest'interpellanza, ciò nonostante, non perde di
attualità perché, come si evince dal resto della premessa e dalle
domande che sono state rivolte all'Assessore competente, ha come
tema centrale quello fondamentale della sicurezza in montagna.
Ed è appunto sulla sicurezza in montagna che vorrei soffermarmi
un attimo, perché sta diventando su tutto l'arco alpino un problema
di notevole rilievo. Ci sono fenomeni di carattere fisico, come
l'innalzamento della temperatura dovuto all'effetto serra e alla
fusione delle basi dei ghiacciai e dei seracchi, che provocano lo
scivolamento a valle di queste masse nevose con conseguenze
talvolta disastrose.
Di fronte a questi fenomeni l'uomo si trova spesso impotente o
perlomeno deve attrezzarsi e adeguare le sue esperienze cognitive
alle tecnologie. Quanto ho appena detto l'ho trovato sottolineato
in diversi articoli di giornale che hanno ispirato
quest'interpellanza, dove si dice che i problemi relativi al
movimento delle masse nevose a livello di regioni alpine devono
essere affrontati in maniera più energica.
Qualche paese non ha preso sotto gamba la questione e ha
adottato misure tecnologiche che possiamo considerare adeguate a un
grado di normale previsione di eventi che si verificano in
montagna.
In Valle d'Aosta, e qui vorrei citare la rassegna stampa che ho
raccolto, abbiamo avuto paradossalmente una forma di prevenzione
che è stata fatta da una campagna giornalistica fortemente
allarmistica, con il danno immaginabile che essa porta alla
Regione, agli operatori turistici e a tutto l'indotto connesso
all'immagine.
Abbiamo visto quanto scandalo e quanto danno ha suscitato
quell'articolo pubblicato su "Repubblica", secondo quelli che sono
stati i riflessi in Courmayeur e nelle zone limitrofe; però abbiamo
assistito paradossalmente al fatto che questo articolo è stato per
l'occasione l'unica forma preventiva per evitare un afflusso
turistico che magari era incontrollato; senza voler processare le
intenzioni, se il seracco non si fosse distaccato con quella
morbidezza che ha caratterizzato il verificarsi di questo fenomeno,
avremmo potuto avere effetti notevolmente disastrosi. Dicevo,
paradossalmente, purtroppo la prevenzione è stata fatta da questi
articoli giornalistici.
Allora io penso che una regione alpina come la nostra, a
vocazione turistica evidente, abbia non solo il diritto, ma anche
il dovere di istituire una forma o un insieme di forme di
prevenzione e di sicurezza in montagna che siano tecnologicamente
avanzate e soprattutto che siano in grado tempestivamente di
fornire dati certi, e ai cittadini residenti e a coloro che la
frequentano per ragioni turistiche o per ragioni escursionistiche o
sportive, la nostra regione, in grado di supportare in maniera
corretta - evitando possibili distorsioni allarmistiche - gli
stessi organi d'informazione.
Da alcuni articoli di questa rassegna stampa si evince come la
Regione si sia trovata impreparata dinanzi a questo fenomeno,
poiché sapendo che ogni inverno cadono decine di seracchi, come
quello delle Grandes Jorasses o di dimensioni anche inferiori, non
è ammissibile che il monitoraggio di queste masse nevose e
ghiacciate sia bloccato dal maltempo, in quanto l'elicottero non
può alzarsi o perché gli uomini della Protezione civile non sono in
grado di verificare lo spostamento delle paline che hanno
precedentemente posizionato.
In attesa della valanga, si è consumata tutta una serie di
situazioni che ha fatto riflettere su quella che era
l'impreparazione tecnica della Regione. Non voglio con questo
accusare specificamente qualcuno; però ritengo che alle soglie del
terzo millennio la Valle d'Aosta abbia il dovere - essendo una
regione alpina e non una regione marina - di monitorare in maniera
più efficiente e adeguata quelli che sono gli spostamenti delle
masse nevose. Articoli significativi come "Il maltempo impedisce
ancora i controlli", "Il maltempo ieri ha di nuovo impedito i
controlli dall'elicottero sull'enorme valanga caduta dalla Brenva",
oltretutto valanga che sembra sia stata addirittura prevista mesi
addietro, e quindi non sia stata un fenomeno eccezionale...
Assessore, non le ho fatte io queste affermazioni, le abbiamo
sentite attraverso gli organi d'informazione da persone qualificate
a monitorare il territorio. Lei non può attribuire al sottoscritto
un'affermazione che viene ripresa papalmente dagli organi di
informazione.
Se l'Assessore non ritiene corretto quello che sto dicendo, lo
smentirà. Però io mi supporto di fonti d'informazione, lui si
supporterà di altri documenti. Comunque sono comparsi sui giornali
una serie di articoli che hanno, ripeto, dimostrato questa
impreparazione e paradossalmente che la Regione ha affidato alle
campagne allarmistiche la prevenzione.
Ritengo dunque che ciò non sia ammissibile, non sia possibile in
Valle, dove ci sono disponibilità finanziarie e risorse
intellettuali più che sufficienti per poter dare quello spunto alla
sicurezza in montagna che una regione come la nostra si merita.
D'altronde abbiamo sempre fatto della montagna il fulcro della
nostra esistenza, ed è giusto che sia così, siamo in una regione
alpina; però è naturale che si pretenda - e che naturalmente
l'input parta dal Palazzo regionale - un monitoraggio più adeguato,
una tutela dell'incolumità pubblica per evitare disastri come già
si sono verificati in passato. Insomma, i disastri tante volte sono
occasionali, tante volte sono prevedibili, lo abbiamo visto nel '91
con la valanga al Pavillon.
Penso che da questi eventi disastrosi, che hanno creato vittime,
si debba trarre un insegnamento. Attraverso questa interpellanza si
vuole incrementare l'attività di prevenzione che doverosamente
compete all'organo amministrativo.
Si dà atto che, dalle ore 10,23, presiede il Vicepresidente
Aloisi.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Apprezzo la volontà di stimolo del Consigliere
Tibaldi, apprezzo un po' meno e devo contestare con fermezza alcune
delle affermazioni che il Consigliere Tibaldi si permette di fare.
Affermare che è stata la campagna allarmistica scatenata
dall'articolo di "Repubblica" ad evitare che nelle zone interessate
affluissero persone e quindi si sottoponessero al pericolo, mi pare
sia una libera interpretazione del tutto gratuita.
Voglio ricordare al Consigliere Tibaldi che la prevenzione per
quanto riguarda la Val Ferret e il seracco delle Grandes Jorasses
l'abbiamo fatta noi e la stavamo facendo con i metodi che forse il
Consigliere Tibaldi, o qualcuno per lui, giudica inadeguati, ma che
hanno consentito di avere la situazione sotto controllo prima che
"Repubblica" scrivesse l'articolo del 2 gennaio. Ripeto, la
prevenzione l'abbiamo fatta noi e la stiamo facendo noi e non l'ha
fatta l'articolo di "Repubblica".
Per quanto riguarda l'affermazione di regione impreparata
rispetto a questi fenomeni e alla prevenzione rispetto a questi
fenomeni, anche questa è un'affermazione del tutto gratuita, di cui
il Consigliere Tibaldi si prende la responsabilità.
Come cappello a quanto andrò ad illustrare, che riguarda la
descrizione di quanto viene fatto dai servizi dell'Amministrazione
regionale in questo campo, vorrei porre una frase che ha scritto
Giorgio Bocca su "Venerdì" di "Repubblica" della settimana scorsa.
Conclude Bocca che forse sarebbe il caso che gli Italiani - e
quindi anche il Consigliere Tibaldi - si convincessero che in
montagna cadono le valanghe e nel mare si affonda.
Questo a significare che rispetto a certi fenomeni naturali è
possibile sicuramente attrezzarsi per fare una prevenzione, che ha
evidentemente i limiti che sono posti da fenomeni naturali,
rispetto ai quali la certezza e la matematica sicurezza non
esistono.
Per quanto riguarda nel dettaglio le domande poste
dall'interpellanza, intanto credo che parlare di monitoraggio di
masse nevose sia improprio, nel senso che una cosa sono le masse
nevose che staccandosi possono generare valanghe, altra cosa sono i
seracchi pensili.
In tutte le regioni e province autonome dell'arco alpino nel
periodo invernale appositi uffici controllano il manto nevoso
mediante stazioni automatiche o propri operatori all'uopo
addestrati, e in base ai dati raccolti viene elaborato un
bollettino valanghe con cadenza almeno trisettimanale, che indica
un grado di rischio circa la possibilità di caduta di valanghe. Il
bollettino valanghe viene emesso dall'Ufficio valanghe e si basa
essenzialmente su una serie di informazioni provenienti, per quanto
riguarda la nostra regione, da una rete di 13 stazioni manuali
ubicate a quote fra 1400 e 2600 metri.
I rilevatori trasmettono ogni giorno via telefono i dati
relativi ai principali parametri meteorologici e nivologici.
A queste postazioni si aggiungono 7 campi nivometrici, dove con
cadenze settimanali vengono eseguiti i profili del manto nevoso,
prova penetrometrica e analisi degli strati su pendii
rappresentativi. Inoltre l'ufficio ha accesso ai dati rilevati da
due stazioni automatiche di Plan Praz e del Monde de la Saxe
rispettivamente nei Comuni di Pré-Saint-Didier e Courmayeur.
La parte meteorologica viene fornita dall'Ufficio meteorologico
regionale e altri dati vengono scambiati con la Scuola militare
alpina.
Il bollettino è valido per il territorio montano della Regione
Valle d'Aosta e causa la variabilità delle condizioni
nivo-meteorologiche viene sovente indicata una suddivisione del
pericolo a settori. Esso è strutturato in maniera da soddisfare
primariamente le esigenze dei fruitori della montagna al di fuori
delle zone controllate; tuttavia in caso di abbondanti
precipitazioni e forte pericolo di valanghe, le informazioni
possono fornire utili indicazioni ai responsabili di enti gestori
di strade, impianti di sci, sindaci, eccetera.
I bollettini di previsione valanghe forniscono una descrizione
delle condizioni del manto nevoso e del conseguente indice di
pericolo valanghe, inteso come possibilità che si verifichino
distacchi di valanghe più o meno grandi, e sulla base della
previsione meteorologica una stima dell'evoluzione del
pericolo.
Le indicazioni sono a carattere generale e non riguardano
singoli pendii, pertanto quando è necessario effettuare delle
scelte comportanti la chiusura e/o la riapertura di strade, piste
di sci, o l'eventuale evacuazione di centri abitati, non è
sufficiente basarsi sulle informazioni contenute nei bollettini ma
si deve rapportare il pericolo di valanghe alla situazione locale.
Il bollettino, quindi, è uno strumento in grado di fornire un aiuto
per le decisioni.
Per quanto riguarda invece la situazione del ghiacciaio delle
Grandes Jorasses le problematiche risultano sensibilmente
differenti, in quanto si è trattato di controllare i movimenti di
un ghiacciaio sospeso. La tecnologia adottata, cioè un monitoraggio
topografico di precisione con teodolite di stanziometro, risulta la
più affidabile in rapporto anche a nuove tecnologie, ad esempio il
sistema satellitare GPS, sia per gli aspetti operativi sia per
quelli economici. Si precisa che la scelta effettuata è stata
concordata con gli esperti svizzeri, che hanno una notevole
esperienza in questo campo, e credo rappresentino sicuramente in
Europa un'autorità indiscussa in questo settore.
Per quanto riguarda invece il secondo quesito, ossia se si è a
conoscenza di sistemi di monitoraggio di masse nevose, devo dire
che nel recente passato è stata presentata agli uffici competenti
un'offerta in merito ad un sistema di possibile controllo di masse
nevose.
Tale proposta, pur contenendo un aspetto innovativo rispetto
alle classiche stazioni automatiche ampiamente diffuse su tutto
l'arco alpino, necessita tuttavia a parere dei tecnici di un
ulteriore periodo di sperimentazione in ambiente alpino, e per
motivi anche economici non poteva trovare collocazione se non in un
contesto globale di riorganizzazione della rete di rilevamento
attualmente in uso.
Concludo dicendo che in questo campo non è possibile garantire
la matematica sicurezza; il sistema di controllo e di previsione
adottato dalla Regione Valle d'Aosta è lo stesso ed è adeguato
quanto a livello a quello in uso in tutte le regioni dell'arco
alpino; è evidente che il sistema può essere anche migliorato e
reso più capillare, comunque sempre teso a fornire dei dati che
possono consentire di fare delle ragionevoli previsioni e quindi di
garantire una ragionevole sicurezza.
Presidente Ha chiesto la parola il Consigliere Tibaldi.
Tibaldi (Ind) Com'era prevedibile, è stata fatta la difesa
d'ufficio del sistema esistente.
Vorrei subito togliere dal campo alcuni equivoci, che mi sembra
l'Assessore abbia raccolto. Non ho detto che gli articoli
giornalistici debbano adempiere alla funzione di prevenzione, ma
abbiamo visto come l'articolo di "Repubblica" si sia sostituito,
come strumento preventivo, a quelle che normalmente sono le
attività della Protezione civile e di tutti gli organismi che sono
preposti alla sicurezza in montagna. Bisogna dare atto che
purtroppo si rischia di cadere nel paradosso che articoli di questo
tipo diventino uno strumento distorto della prevenzione. E
rischiano di diventarlo maggiormente nel momento in cui le
strutture o il sistema di sicurezza e prevenzione non siano
adeguati.
E' quindi naturale e doveroso che ci sia in questo Consiglio
l'interesse per sapere come si articola il sistema di prevenzione.
Però lascia qualche dubbio o crea qualche perplessità il fatto che
oggi in piena era tecnologica il maltempo impedisca di effettuare
un'azione di monitoraggio costante e compiuta sugli spostamenti
delle masse nevose, a maggior ragione se sappiamo che a valle ci
sono antropizzazioni di diversa natura e quindi la vita è a
rischio, a maggior ragione se in quelle zone c'è un afflusso
turistico di notevole entità.
Mi limito a prendere atto delle risposte dell'Assessore. E' vero
quello che dice Bocca che in montagna cadono le valanghe; però è
altrettanto vero che oggi l'uomo può fare qualcosa di più, può
utilizzare le risorse che ha a disposizione per garantire anche la
sicurezza di sé stesso e degli altri esseri viventi nelle zone
alpine come la nostra, che sono particolarmente frequentate e
usufruite da turisti e da sciatori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK