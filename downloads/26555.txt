Consiglio Regionale della Valle d'Aosta - Oggetto del Consiglio n. 251 del 9 ottobre 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 251 del 9 ottobre 1972 - Resoconto
OGGETTO N. 251/72 - Acquisto, dalla Sig.ra Vittorina Gerbore,
di appezzamento di terreno per l'ampliamento dell'area di servizio
del Caseificio Consorziale di Villeneuve. Delega alla
Giunta.
Manganoni (P.C.I.) -
Prima di entrare in questo argomento
voglio solo fare una precisazione, dato che adesso ho la parola io.
Io non ho mai detto che ad Arnaz si è pagato i terreni troppo poco,
io attiravo l'attenzione del Consiglio sui prezzi dei terreni che
si pagano nella bassa Valle e su quelli che si pagano nella media e
nell'alta Valle e ho fatto osservare, dati alla mano, che nella
bassa Valle i terreni in molti casi, terreni pressappoco dello
stesso valore e nella bassa Valle di terreni ce ne sono pochi in
piano, perché sappiamo com'è la bassa Valle che vi è una
sperequazione enorme fra quanto si pagava quassù e quanto si paga
laggiù, non ho detto là si paga troppo poco. Si poteva interpretare
che qui si pagava troppo. E adesso vengo all'argomento, io vorrei
sapere, cioè per fare il mio intervento vorrei sapere che cosa
vogliamo farne di questo appezzamento di terreno.
No, nella relazione dice utilizzazione quale pertinenza del
Caseificio, va beh! Posso chiederlo. Io aspetto questa risposta per
importare...
(Montesano:
ha finito o vuole continuare?)
...io voglio continuare, chiedevo solo la destinazione.
Montesano (P.S.D.I.)
- Ecco, chi vuole rispondere,
l'Assessore all'Agricoltura.
Maquignaz (D.P.)
- Ho già dato una risposta analoga
questa mattina, ma lei non c'era quindi lo ripeto.
Dunque si tratta di quel terreno con notevole pendenza, verso il
torrente, verso la Dora, serve al caseificio per tutti gli
scarichi, la fossa biologica, e servirà soprattutto per le
sistemazioni del terreno antistante al caseificio, e anche per
un'eventuale costruzione di un porcile, perché la zona indicata,
annesso che diventa indispensabile al caseificio.
Quindi, lo scopo per cui si è acquistato questo appezzamento,
pagandolo anche relativamente poco, è quello che serve
effettivamente come accessorio al caseificio.
Manganoni (P.C.I.)
- Dunque innanzi tutto vi è già un
muro di divisione fra il terreno appartenente al caseificio e
quest'altro terreno che acquistiamo, un muro fatto bene, in pietra
vista, alto tre metri e allora naturalmente bisognerà demolirlo, o
almeno fargli l'ingresso, primo.
Secondo: ha detto l'Assessore che è pendente ed è pressappoco
come queste pareti, per lo meno, 45°, per lo meno, non solo, ha una
larghezza dal confine del terreno che appartiene al caseificio,
alla Dora, ha una larghezza di venticinque metri, basta misurarlo
qui sopra.
È attraversato da una strada che è parallela al confine fra
caseificio e terreno che acquistiamo, cioè la strada napoleonica, è
attraversato in diagonale da un'altra strada, deve essere una
strada vicinale: ora, io mi chiedo come, gli scarichi, gli scarichi
ci sono, c'è già la fognatura che porta in Dora, già costruita.
E va beh, si pagherà la servitù, di uno scarico interrato, se
dappertutto dove noi facciamo le fognature, dobbiamo acquistare i
terreni, tutto al più si pagherà un indennizzo per la fognatura
interrata.
Per i porcili, beh, io mi chiedo, come si può costruire dei
porcili, basta guardare la carta, con questo attraversamento, in
diagonale della strada vicinale, e questo non lo si può abolire,
perché dà l'accesso a tutta la proprietà dell'altra parte della
Dora, no, vi è il Ponte, il Ponte di Arbonne, no? Pertanto, qui
come porcili non c'è lo spazio, in secondo luogo, noi andiamo a
costruire dei porcili, in un terreno pendente così; a 45°, più di
45à, ma io mi chiedo cosa costeranno quei porcili, questo io mi
chiedo, comprarne un pezzo a fianco, paghiamolo alcune migliaia di
lire, ma prendiamo un terreno in piano, non andiamo a prendere dei
terreni con quella pendenza, perché vede, anche il suo valore, 350
lire; ora 350 lire non è molto, però i terreni di quel genere,
attraversati da strade pendenti, con la Dora, ecc. magari se la
Regione desse 350 lire a questi terreni che si trovano in questa
situazione in quella condizione, no, in quella zona.
Ora è vero che si tratta di 536.000, è un'inezia, però io
sollevo una questione di principio, primo - questo terreno
praticamente è inutilizzabile, data la sua pendenza, e dato
l'attraversamento delle strade, in secondo luogo, anche come
valore, siamo obbiettivi, beh non è questo il suo valore, se
l'Assessore è andato sul posto, ha esaminato, e poi d'altronde, lo
si vede anche molto bene di qua delle strade da cui è
attraversato.
Ho sollevato la questione solo per principio, non per l'importo,
però è una questione di principio che ha il suo valore, perché la
gente del posto, quando saprà che si pagano quegli incolti, con
quella pendenza, con tutte queste servitù a 350 lire il metro,
diranno, naturalmente e, non a torto, che qui si è voluto favorire
determinate persone.
Chabod (D.C.)
- Io voglio solo dire una cosa, che secondo
me è una cosa da acquistare al più presto, perché necessita, e
l'Assessore Maquignaz ha ragione, dobbiamo aprire questo caseificio
al più presto possibile, e tutte le demagogie che fa Manganoni, il
solito Manganoni che fa le demagogie sui prezzi dei terreni, perché
lì 350 lire, io penso che oggi come oggi, sia una miseria, ci
servono, sia per il porcile, Bordon prima malignava, ma io non
voglio malignare, come diceva lui, però io invito l'Assessore, la
Giunta, il Consiglio, ad approvare questa delibera al più presto
possibile, perché questo caseificio ci serve, al più presto.
Mappelli (D.C.)
- Io desidererei sottolineare il fatto
che vada in porto il problema della costruzione della nuova Caserma
dei Carabinieri, noi non possiamo che sottoscrivere...
(voce:
ma non siamo alla Caserma siamo al caseificio
)
...
io anticipo un po' il n. 16 dell'ordine del giorno, così non
vi disturbo più...
(voce:
ma a che punto siamo?
)
...
al 15, al 15 ha preso la parola Manganoni, io ne
approfittavo per parlare anche del 16.
Montesano (P.S.D.I.) -
No, passiamo al 16 dopo, perché la
discussione generale è finita, allora altri che vogliono prendere
la parola sull'oggetto n. 15?
Nessun altro? Chi approva? Consigliere Manganoni.
Manganoni (P.C.I.) -
Chabod, se l'è squagliata, forse,
forse ha fatto bene, cosa c'entra il fatto dell'apertura del
caseificio, con la necessità di acquistare questo terreno, ma il
caseificio si può aprire quando - e stattene buono - non sto
parlando con te, sto parlando con Chabod, parlerai quando parli
dell'oggetto 16, hai già confuso 16 con caseificio, con
carabinieri, qui si lavora il latte, non i carabinieri, adesso stai
facendo dell'altra confusione.
Allora io dicevo: il caseificio, si può aprire quando si vuole,
indipendentemente da questo incolto che non ha niente a che vedere
con il caseificio.
Ora sulla demagogia di Manganoni, e non lo vedo il bravo Chabod
- sono anch'io cittadino di quelle zone come lo è Chabod - però
voglio fare una precisazione a Chabod, io non ho degli addentellati
con certi elettori, basta.
Dolchi (P.C.I.)
- Dichiarazione di voto: penso che
abbiamo già abbondantemente trattato il problema, vorremmo solo
puntualizzare per questo argomento n. 15 e per i successivi la
posizione del Gruppo Comunista, al momento del voto.
Montesano (P.S.D.I.) -
Volta per volta.
Dolchi (P.C.I.)
- Volta per volta, ripetendo, semmai
quello che dico adesso...
(Montesano:
siccome lei l'aveva
già fatto, mi pare) ...No, io avevo fatto l'intervento, farei una
piccola precisazione sul fatto del voto contrario del partito
comunista e la considerazione riguarda la 865, legge dello Stato,
votata dai democristiani, dai socialisti, dai social-democratici,
dai repubblicani, al Parlamento Italiano, e con l'astensione del
partito Comunista, come ricordava il compagno Chincheré, legge che
riteniamo nel complesso positiva, ma per la quale riteniamo anche
necessaria e indispensabile un'integrazione. Questa legge, secondo
noi, non si può non applicare, come ha fatto il Comune di Aosta che
l'ha applicata.
Urge pertanto la necessità dell'integrazione della legge 865, ai
sensi dell'art. 3 dello Statuto Speciale valdostano, per renderla
aderente alla realtà valdostana.
In attesa di questo provvedimento, per non creare precedenti,
ritenevamo possibile e non dannosa per l'interesse pubblico, un
rinvio dei cinque argomenti.
Non essendo stato accolto questo principio, cioè il rinvio, e
considerando che questi cinque provvedimenti, approvati, così come
proposti dalla Giunta possono essere considerati un precedente
dannoso sulle future valutazioni il Gruppo comunista voterà di
volta in volta contro i provvedimenti.
Montesano (P.S.D.I.)
- Allora si passa alla votazione,
Consigliere Manganone, si passa ai voti, facciamo ordinatamente per
non ripetere come questa mattina, per la votazione, cinque
volte.
Il Consiglio è chiamato a votare per l'oggetto n. 15.
Chi è favorevole alzi la mano. Contrari? Il Consiglio
approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK