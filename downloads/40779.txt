Consiglio Regionale della Valle d'Aosta - Oggetto del Consiglio n. 104 del 3 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 104 del 3 ottobre 2018 - Resoconto
OGGETTO N. 104/XV - Interrogazione: "Verifica delle
condizioni per un'eventuale revisione delle tariffe autostradali
praticate dalle società SAV e RAV"
Rini (Présidente) -
Point 2.1 à l'ordre du jour. La
parole à la Présidente de la Région pour la réponse.
Spelgatti (LEGA VDA) -
In questa interrogazione si chiede
di "conoscere i dati relativi alle Società SAV e RAV, per capire se
ci siano le condizioni per rivedere le tariffe autostradali nella
nostra Regione e per verificare quali sono le percentuali di lavori
riferite alle tratte regionali da affidare alle imprese
locali".
Per quanto riguarda le società concessionarie delle autostrade
valdostane RAV e SAV, le relative convenzioni e le rispettive
situazioni tariffarie sono state pubblicate sul sito internet del
Ministero dei trasporti e delle infrastrutture e sono quindi
facilmente reperibili. Rispetto alla possibile revisione delle
tariffe, quindi alla necessaria revisione delle convenzioni che
sarebbe alla base, quanto avvenuto a Genova porterà probabilmente
il Governo italiano ad intervenire sul regime generale delle
concessioni autostradali che, sulla base delle relazioni e delle
analisi rese disponibili, risulta essere stato finora
particolarmente redditizio per i concessionari, in rapporto ai
vantaggi per lo Stato in quanto concedente. La Giunta regionale
segue con attenzione l'evoluzione della situazione per farsi
portavoce delle istanze del Consiglio regionale e della comunità
valdostana nel caso in cui il Governo decidesse di rivedere le
concessioni esistenti e, in particolare, i meccanismi di
determinazione delle tariffe.
Per quanto riguarda il terzo quesito dell'interrogazione, la RAV
ci ha comunicato che la società è tenuta all'applicazione del
codice dei contratti pubblici (decreto legislativo n. 50 del 2016)
in quanto l'organo di vigilanza della società (il collegio
sindacale) è costituito per più della metà da componenti nominati
dallo Stato e da enti pubblici territoriali. Nel collegio sindacale
di RAV infatti un componente è nominato dal Ministero delle
infrastrutture e dei trasporti, uno dal Ministero dell'economia e
delle finanze e uno dalla Regione, di conseguenza RAV è qualificata
come stazione appaltante e procede all'affidamento di lavori,
servizi e forniture secondo le procedure previste dal codice, a
seconda degli importi dei contratti. Per quanto riguarda SAV,
invece, è sempre il codice dei contratti pubblici all'articolo 177
che stabilisce l'obbligo di affidare i contratti di lavori, servizi
o forniture mediante procedura a evidenza pubblica nella misura del
60 percento.
Présidente -
Pour la réplique la parole au conseiller
Rollandin.
Rollandin (UV) -
La questione posta aveva due
sollecitazioni su delle risposte puntuali. La prima è
particolarmente interessante, perché la Regione è socio di
maggioranza in un caso e di minoranza nell'altro: di maggioranza
nel senso che nella RAV, con la situazione legata alle azioni che
ha la Regione, è di fatto in maggioranza, però è in minoranza
nell'ambito delle azioni ordinarie. Nell'altra è in minoranza con
il 28 percento, però siamo in società in entrambe e guarda caso i
contratti veri tra le società e il Ministero non erano mai stati
oggetto di verifica. Non abbiamo mai avuto la possibilità di
verificare questi documenti. Legato a questi documenti c'è il punto
nodale che interessa ai valdostani e ai giuristi, perché si tratta
di verificare le tariffe e la giustificazione di base per cui tutti
gli anni c'erano degli aumenti, e poi si discuteva con il Ministero
per ridurre un po' e per non accettare tutto quello che veniva
proposto con degli aumenti folli, come quelli relativi alla RAV (e
anche alla SAV in proporzione minore). Il senso di questa domanda
era di capire come, in funzione della possibilità di verificare
questi conti, che noi non abbiamo ancora avuto, ci sia la
possibilità di discutere le tariffe sempre portate avanti per il
fatto che si doveva coprire per la RAV il disavanzo che è enorme e
per la SAV gli investimenti che si dovevano fare. Le
giustificazioni, essendo minoranza nel caso della SAV, rimanevano
lettera morta, perché non abbiamo mai potuto andare al di là di
accordi che sono stati fatti con la Regione e che avevano portato
alcuni benefici solo marginali rispetto a quello che noi
vorremmo.
Questa era, ed è, la situazione a cui chiediamo di fare
particolare attenzione, perché avendo i dati alla mano si può
capire la situazione. Lei diceva giustamente che le società hanno
avuto dei profitti importanti - SAV è in attivo, lo sappiamo - però
quando andiamo a discutere nel merito con questi contratti che sono
secretati, noi non abbiamo mai potuto dire la nostra attraverso i
delegati nel consiglio di amministrazione. E questo per noi è un
fatto capitale, perché da lì si può capire come portare avanti
tutte quelle iniziative discusse in questo Consiglio tante volte,
su come fare e che cosa ci si può inventare a livello regionale sia
per i residenti che per i turisti, perché ci rendiamo conto che
questo è un punto delicato per la nostra regione e per il suo
sviluppo. Ecco la ragione per cui noi chiedevamo di poter fare un
passo avanti adesso che le cose non sono più secretate.
L'altro aspetto non era tanto per sapere come vengono fatti gli
appalti, ma in che percentuale vengono mantenuti, perché il
discorso del 40 e 60 percento ha avuto un ulteriore sviluppo,
un'ulteriore modifica, ma non è mai stato rispettato. Noi, tramite
i nostri responsabili, abbiamo sempre fatto presente che la
percentuale che dovrebbe essere affidata a ditte locali non è mai
stata rispettata e il 40 e 60 percento è sempre stato a parti
inverse. Questa era la ragione per cui noi abbiamo posto queste
domande, anche se non è esattamente quello su cui ho sentito la
risposta, ma la prego di prendere atto che questa è la
preoccupazione fondamentale. Se ci sono nella nostra regione degli
investimenti, e ce ne sono parecchi, è giusto che si tenga conto
anche delle imprese locali che sono all'altezza di intervenire.
Oggi questo è stato fatto in percentuale molto inferiore a quello
che dovrebbe essere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK