Consiglio Regionale della Valle d'Aosta - Oggetto del Consiglio n. 156 del 21 ottobre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 156 del 21 ottobre 1998 - Resoconto
SÉANCE DU 21 OCTOBRE 1998 (MATIN)
OGGETTO N. 156/XI Situazione di crisi produttiva ed
occupazionale della Cogne Acciai Speciali S.p.A..
(Interpellanze)
Interpellanza Visto le dichiarazioni dell'Amministratore
delegato della Cogne Acciai Speciali S.p.a. inerenti una situazione
di crisi dell'azienda;
Preso atto del comunicato stampa della Società Cogne Acciai
speciali del 6/10/1998 che fa riferimento ad una crisi
congiunturale piuttosto che temporanea, dichiarando esuberi
strutturali (101) ed eccedenze temporanee (86) che interessano
pertanto ben 187 posti di lavoro proponendo per gli stessi la Cassa
integrazione;
Visto le preoccupanti dichiarazioni dei rappresentanti sindacali
apparsi sugli organi di informazione;
Ricordato la persistente grave situazione degli ex dipendenti
Cogne posti in mobilità, che per taluni è già scaduta e per tutti
gli altri scadrà entro il 1999;
Considerato che l'Amministrazione regionale ha investito
importanti risorse finanziarie per lo stabilimento Ex -Cogne;
Preoccupati che queste dichiarazioni nascondano qualche altro
motivo, volendo forse richiedere ulteriori finanziamenti
regionali;
Preoccupati che tale vicenda sia il preludio all'ennesima crisi
dello stabilimento siderurgico di Aosta;
I sottoscritti Consiglieri regionali
interpellano
La Giunta regionale per sapere:
1) Se gli accordi in essere fra l'Amministrazione regionale e la
C.A.S. S.p.a. sono stati e vengono rispettati e quali sono ad oggi
le risorse finanziarie concesse alla Società anche tramite
FINAOSTA;
2) Se l'Assessore all'Industria, Artigianato ed Energia ha
incontrato la dirigenza della C.A.S per chiarire l'attuale
situazione, e quali sono state le eventuali risultanze.
3) Se l'amministrazione regionale ritiene reali i nuovi pericoli
per l'occupazione e di conseguenza quali gli intendimenti della
stessa al riguardo per il prossimo futuro.
F.to: Viérin M. - Comé - Collé - Marguerettaz - Lanièce
Interpellanza Appreso dagli organi di stampa della rottura dei
rapporti avvenuta nell'estate scorsa fra la Cogne Acciai speciali e
le organizzazioni sindacali ;
Appreso altresì, della decisione della Cogne Acciai speciali di
procedere al taglio di un centinaio di unità lavorative e di
procedere alla richiesta di cassa integrazione dal mese di novembre
p.v. per 80 dipendenti;
i sottoscritti Consiglieri regionali,
interpellano
la Giunta regionale e l'Assessore all'Industria, Artigianato ed
Energia per sapere:
1) quale è la reale situazione della Cogne Acciai speciali agli
effetti produttivi ed occupazionali;
2) se sussiste, da parte della Società, la volontà di mantenere
fede agli impegni sottoscritti nella Convenzione stipulata a suo
tempo con la Regione;
3) quali iniziative intende intraprendere per ottenere il
rispetto agli impegni stessi.
F.to: Beneforti - Curtaz - Squarzino Secondina
Interpellanza Premesso:
- che presso lo stabilimento Cogne Acciai Speciali sarebbe
emerso un improvviso e vistoso esubero occupazionale, con la
prospettiva di licenziamenti e ricorso alla cassa integrazione;
- che tra la Regione e l'azienda siderurgica esiste un accordo
che fissa determinati impegni in capo all'imprenditore privato,
anche e soprattutto sotto il profilo occupazionale;
i sottoscritti Consiglieri regionali
interpellano
la Giunta regionale per sapere:
1) se la situazione esposta in premessa è conseguente ad un
piano di ristrutturazione aziendale a breve o medio-lungo
termine;
2) se gli accordi tra Regione e imprenditore sono stati
rispettati;
3) se sono intervenuti incontri con la parte imprenditoriale e,
in caso affermativo, quali sono le risultanze dei medesimi nonché
gli intendimenti dell'Amministrazione regionale.
F.to: Tibaldi - Frassy - Lattanzi
Président Lequel des Conseillers qui ont présenté cette
interpellation souhait intervenir pour explication? La parole au
Vice-président Viérin Marco et ensuite au Conseiller Beneforti.
Viérin M. (Aut) Questo ormai è un problema che viene dibattuto
in quest'aula da parecchi anni.
Nella nostra interpellanza abbiamo evidenziato anche altre
questioni, non solo quelle riguardanti il momento specifico;
questioni che Assessori all'industria precedenti e anche l'attuale
Assessore in occasione di incontri pubblici hanno ribadito che
avrebbero avuto una soluzione con riferimento in particolare agli
operai ex dipendenti ILVA che sono stati collocati in mobilità. Ad
oggi questa situazione è ancora sul tappeto quindi, ci sono varie
problematiche che toccano anche se di riflesso sempre lo stesso
sito cioè l'area Cogne.
Quello che ci stupisce soprattutto è come si sta affrontando
quest'ennesimo problema; già il 4 agosto su "La Stampa" si
preannunciò un blocco degli investimenti e un calo occupazionale da
parte della CAS. Infatti "La Stampa" scrisse in quella data:
"All'orizzonte però c'è anche lo spettro della chiusura del reparto
rettifiche e finiture per il quale l'Azienda ha deciso di bloccare
gli investimenti… tanta incertezza
quindi per 180 dipendenti assunti con contratto". Questo più di
quattro mesi fa e da quel momento abbiamo assistito alle
esternazioni dell'Assessore Ferraris, cito un titolo per tutti: "In
arrivo 350 posti di lavoro, l'industria tira bene" e questo fu nel
settembre cioè due mesi dopo che già alcuni organi di informazione
preannunciavano crisi allo Stabilimento Cogne. Infatti in queste
dichiarazioni di Ferraris quello che mi ha stupito ancora di più è
che l'Assessore ha detto che probabilmente una futura crisi può
essere quella della Feletti senza nulla dire sulla Cogne.
L'omissione mi rammarica perché se due mesi prima di queste
dichiarazioni dell'Assessore gli organi di informazione conoscevano
già alcuni problemi che erano sul tappeto per lo Stabilimento CAS,
non capisco perché l'Assessore li abbia nascosti.
Nel passato Consiglio abbiamo deciso all'unanimità di affrontare
questo tema anche in IV Commissione, dove nella riunione della
scorsa settimana abbiamo sentito che tutto va bene "Madama la
Marchisa" da quello che traspare dalle dichiarazioni dell'Assessore
Ferraris.
L'Assessore correttamente, dico da questo punto di vista, ci ha
lasciato una relazione scritta, pertanto una domanda che pongo
riguarda l'utilizzo dell'energia elettrica. In un passaggio della
stessa si dice: "Probabilmente l'unica cosa che non si è ancora
conclusa è il discorso dell'entrata in azionariato della CAS nella
CVA".
Vorrei dei chiarimenti in merito perché nelle dichiarazioni dei
sindacati e di altri si sente che il problema potrebbe essere
risolto se ci fossero agevolazioni compatibili con i regolamenti
CEE e una di queste potrebbe essere la fornitura di energia
elettrica per far abbassare i costi di produzione. Vorrei capire se
questa fornitura può arrivare in un modo differente da quello che è
previsto dal protocollo, cioè con l'intervento da parte di CAS
nell'azionariato di CVA per una percentuale che deve essere dal 15
al 49 percento. In questo passaggio la relazione, che Ferraris ci
ha lasciato in Commissione, la cosa non è chiara perché si dice che
la CAS ha aderito alla Società consortile idroelettrica, ma non si
chiarisce se è entrata direttamente in azionariato come prevede il
protocollo.
Un'altra cosa che ci stupisce, insieme alla perdita di tempo o
alla voglia di nascondere tale fenomeno per quattro mesi da parte
della Giunta e dell'Assessore, è il fatto che l'Azienda fino
all'altro ieri abbia fatto fare, come da dichiarazioni apparse
sempre sugli organi di informazione, 8.000 ore di straordinario al
mese ai dipendenti CAS e abbia solo posto il blocco degli
straordinari dal momento che ha ufficializzato con un proprio
comunicato la crisi che si prevede per lo Stabilimento.
Ritorno sul discorso degli ex dipendenti ILVA Cogne posti in
mobilità per dare dei dati abbastanza precisi. L'Assessore in una
riunione di un anno fa tra capigruppo - e lui all'epoca era
capogruppo - ed ex dipendenti in mobilità sostenne: "Il Consigliere
Ferraris osserva che l'Amministrazione regionale ha dimostrato
nelle precedenti crisi occupazionali di aver saputo sanare la
situazione e ritiene che anche in questo frangente, ottimizzando
gli strumenti di intervento e con la volontà e l'impegno di tutti,
si potrà risolvere anche questo grave problema". Da quella data ad
oggi, caro Ferraris, non si è fatto niente.
I dati di cui sono in possesso - non sono dati di Marco Viérin,
ma sono dati inviati due giorni fa per fax dal Ministero del lavoro
e direttamente dalla Direzione dell'Ufficio del lavoro - mostrano
una situazione che non è cambiata di una virgola rispetto ad un
anno fa, rispetto alle dichiarazioni dell'Assessore di allora.
Abbiamo ancora in attesa 110 lavoratori, ma la cosa grave è che per
17 di questi non esiste già più la lista di mobilità, sono già
stati cancellati dalla stessa e sono allo sbaraglio; in più
verranno cancellati entro fine anno, cioè fra 2 mesi, altri 41
lavoratori che quindi non avranno più nessun appiglio. Per altri 24
scadrà il prossimo anno e per gli altri 28 nel 2001. La situazione
è identica, lo ribadisco, a quella di un anno fa e questo si evince
da dati non miei, ma da dati dell'Ufficio del lavoro quindi, le
dichiarazioni di un anno fa dell'Assessore, allora Capogruppo,
presumo che alla prova dei fatti non abbiano avuto nessun
riflesso.
Altra cosa è il fatto della scelta di CAS nell'area Cogne. Si
dice nella relazione che sono stati rispettati gli impegni e via
dicendo, ma quello che ci preoccupa oggi come ci ha preoccupato nel
1993-1994 è proprio il fatto che nel documento emanato dall'Azienda
si parla di tagliare tutti gli investimenti non necessari per
mantenere la capacità di produzione e riportare l'organico a
livelli idonei per contenere i costi.
Queste due cose, Assessore, le ritroviamo anche in uno studio
finanziato dall'Amministrazione regionale su richiesta della IV
Commissione nel giugno 1994. Quello che succede oggi fu messo nero
su bianco già nel giugno 1994 e questi atti furono a disposizione
della Commissione e furono a disposizione della Giunta. Leggo
alcuni passaggi: "Dall'analisi del piano emerge un'estrema carenza
di informazioni e di dati sui punti che normalmente caratterizzano
qualsiasi piano industriale di ristrutturazione di un'azienda. I
punti principali del piano su cui focalizzare l'attenzione sono le
linee guida: mercato, produzione, investimento e occupazione cioè
gli aspetti più qualificati di un qualsiasi piano industriale di
ristrutturazione".
Vado oltre. Visto che l'Azienda parla proprio di crisi di
mercato, già allora si dissero queste cose. In merito al mercato si
legge nello studio: "Nel piano industriale presentato dalla nuova
proprietà della Cogne Acciai Speciali non esiste un'analisi del
mercato degli acciai speciali...", lo dissero allora gli esperti
che noi abbiamo pagato con soldi pubblici per sapere qualcosa in
più di questa CAS. Continua lo studio:
"… né tanto meno i risultati di una
specifica ricerca di mercato volta a valutare la possibilità di
consolidare prima e di incrementare poi i volumi di vendita
dell'Azienda. Il piano di vendita infatti non va oltre alcune
indicazioni di tipo qualitativo completamente insufficienti sia in
termini di strategia che di azione ed evita di formulare obiettivi
quantitativi per prodotto."
Sul discorso della produzione più o meno si è andati a toccare -
e qui per dimostrare la capacità di chi ha steso la relazione - le
produzioni che la CAS ha poi realizzato.
E passiamo all'ultimo punto, concernente gli investimenti, che è
il secondo punto che mi preoccupa leggendo il comunicato
dell'Azienda. Sempre nello studio si dice: "Per l'accertamento e la
valutazione attraverso il trasferimento di alcuni impianti a cui si
devono aggiungere altri miliardi, il presidio di trasferimento e
non collegato alla proprietà degli impianti, è da effettuarsi entro
fine 1995…".
La precisazione dell'Azienda allora fu solo per gli investimenti
fino alla fine del 1995, mentre si è lasciato tutto in sospeso per
quella che era la strategia dal 1995 in poi. Infatti si dice
ancora: "… perché molti interventi
richiedono tempi tecnici abbastanza lunghi per cui la loro
realizzazione entro fine 1995 è di problematica attuazione... per
quanto riguarda quindi il secondo lotto di investimenti, quelli a
medio e a lungo termine nel piano, questi sono stati indicati solo
a grandi linee e l'unica obiezione che per ora si può fare è che il
preventivo di spesa ipotizzato è pari a 30 miliardi ed è molto
basso", ma se abbiamo notato, anche se 30 miliardi era un
preventivo molto basso, per gli investimenti a medio e lungo
termine, ad oggi ne sono stati fatti solo 12.
Su tutte queste considerazioni basiamo la nostra preoccupazione.
Abbiamo anche altre considerazioni da fare e che faremo dopo la
risposta dell'Assessore sulla base del tenore della risposta e dei
contenuti della stessa.
Président La parole au Conseiller Beneforti.
Beneforti (PVA-cU) Non appena dagli organi di informazione
abbiamo appreso la decisione della Cogne di procedere alla
riduzione di personale con dei licenziamenti e con la cassa
integrazione così come abbiamo appreso anche dagli organi di
informazione dell'avvenuta rottura anche dei rapporti sindacali fra
le organizzazioni dei lavoratori e l'Azienda, abbiamo presentato
quest'interpellanza.
L'abbiamo presentata per conoscere qual è la reale situazione
aziendale agli effetti produttivi ed occupazionali nonché le
iniziative che la Giunta regionale intende intraprendere in difesa
dei posti di lavoro.
La nostra situazione occupazionale a livello regionale non è
rosea come si cerca di far credere. Migliaia sono i disoccupati in
cerca di lavoro, giovani, donne e uomini di ogni età. È vero che
abbiamo una percentuale di disoccupati inferiore alla media
nazionale, ma è altrettanto vero che i disoccupati che abbiamo in
base alla nostra popolazione sono un fatto molto serio che deve
essere studiato per cercare di dargli una soluzione.
Oggi è necessario evitare che la situazione che stiamo
attraversando a livello occupazionale venga aggravata con altri 180
posti di lavoro in meno; 180 posti di lavoro sono tanti, sono
troppi per Aosta. Per questo abbiamo votato anche la risoluzione
presentata nel precedente Consiglio e l'abbiamo votata perché
crediamo che ogni mezzo per raggiungere l'obiettivo che ci
prefiggiamo sia utile.
L'Assessore in questa sede sono certo che ripeterà ciò che ci ha
detto in Commissione e devo dire che in Commissione l'Assessore è
stato preciso nel fornire alcune informazioni ed anche la
documentazione che ci ha fatto pervenire è abbastanza comprensibile
e di questo lo possiamo ringraziare. Tuttavia, Assessore, ho avuto
l'impressione che esista la volontà di minimizzare il problema, che
sussista il tentativo di far comprendere che poi non è così grave
come si vuole far credere la crisi che sta attraversando la Cogne,
che tutta la responsabilità di quanto accade ricade sulla crisi
generalizzata della siderurgia e poco o niente sulle responsabilità
dell'Azienda.
Leggendo anche certi comunicati stampa dopo le riunioni di
Commissione quest'impressione, Assessore, si rafforza. Io dico che
sarebbe grave rassegnarsi, accettare questa situazione come il male
minore. Per questo gradirei conoscere dall'Assessore non dico tutto
oggi perché le difficoltà che si incontrano sono molte su un
problema importante come questo, ma vorrei conoscere oggi e anche
in seguito come intenda affrontare il problema della Cogne.
Nella parte impegnativa della risoluzione approvata nel
precedente Consiglio si affermava: "Impegna la Giunta a predisporre
tutte le iniziative idonee alla soluzione dei vari problemi ad essa
legati con particolare riguardo per quelli occupazionali e
sociali". Pertanto vorrei conoscere oggi, se non tutto, almeno
quali iniziative ha predisposto o intende predisporre la Giunta
anche rispetto a questa deliberazione approvata all'unanimità in
questo Consiglio regionale.
Se quest'impegno non viene rispettato è chiaro che questo
documento era un semplice e puro accorgimento per bloccare
l'opposizione o per dimostrare che la Giunta si dà da fare su
quest'argomento.
Voglio essere chiaro: non basta affermare che l'Azienda ha
rispettato l'intesa del 1993. L'intesa del 1993 fu considerata un
accordo storico, un grande successo raggiunto con la
privatizzazione della Cogne; ricordo allora le espressioni del
Presidente della Giunta come degli Assessori in carica che dissero
che questo era un grande accordo che salvava la situazione della
siderurgia nella nostra Regione.
È vero che in parte ha salvato la presenza della siderurgia che
prevedeva il mantenimento di 800 unità lavorative all'interno dello
Stabilimento e oggi è vero anche che ne occupa 1.048, 248 in più
delle 800 di cui però 160 a contratto a termine. Ma questo io credo
che non possa giustificare il comportamento dell'Azienda perché si
dice e non si può pensare che abbia fatto di più di quello che era
previsto; se lo ha fatto, è perché aveva il tornaconto di farlo e
anche perché era doveroso che una Società che ha un rapporto con la
Regione si ponesse anche il problema sociale, il problema cioè di
un ruolo sociale che anche l'imprenditore in una società
democratica deve giocare a sostegno dell'occupazione e
dell'economia.
Sono convinto, Signor Presidente e Signor Assessore, che
esistano dei buoni rapporti fra voi e la Società Cogne, ma è triste
per un Consigliere anche di opposizione, dopo gli impegni
finanziari che la Regione ha assunto in questa Società, dopo
l'accordo storico, dopo la grande intesa che ci poteva essere
stata, è triste - dicevo - anche per un Consigliere di opposizione
apprendere le decisioni dell'Azienda tramite gli organi di
informazione, ma è ancor più triste per voi della Giunta, della
maggioranza apprendere la notizia dagli organi di informazione e
questo lo dice anche la risoluzione che abbiamo votato: "Preso atto
delle notizie apparse sugli organi di stampa, sulla difficile
situazione venutasi a creare" e che è stata firmata dai tre
capigruppo di maggioranza. Ma apprendere la decisione dell'Azienda
dagli organi di informazione credo sia una mancanza di rispetto
verso le istituzioni, verso di voi, ma anche verso l'intera
Comunità valdostana. Penso che dobbiamo far sapere e dire alla
Società qual è il nostro malcontento per questo comportamento sia
per il metodo usato, sia per i contenuti dei provvedimenti che
intende realizzare. Io sostengo che occorre respingere i
licenziamenti e la cassa integrazione, occorre verificare fino in
fondo la reale situazione dell'Azienda, i motivi della crisi che
l'Azienda afferma di attraversare. Credo che la Regione ne abbia il
diritto per quanto ha fatto e per gli impegni futuri che si è
impegnata a rispettare.
È vero che l'Azienda, come dicevo prima, ha favorito il
mantenimento della tradizione siderurgica nella nostra Regione e ha
mantenuto dal 1994 al 1998 certi livelli occupazionali, ma è anche
vero che ha acquisito una contropartita e non è semplicistico dire
che ha acquisito il marchio Cogne che, come sappiamo tutti, gode di
prestigio non solo nel Paese, ma a livello europeo e a livello
internazionale.
L'Azienda è stata favorita anche da tutti i supporti economici e
finanziari che la regione poteva e può mettere a disposizione. Il
Gruppo Marzorati si è trovato un'Azienda ripulita dai debiti e
dagli esuberi, anche se un centinaio di lavoratori che non sono
transitati dalla vecchia ILVA alla CAS sono ancora disoccupati,
alcuni in mobilità, alcuni sono ancora disoccupati e altri lo
diventeranno. Lavoriamo perché il numero di questi esuberi non
aumenti, facciamo in modo che riprendano i rapporti sindacali,
facciamo in modo che la IV Commissione aperta a coloro che vogliono
partecipare sia la sede di confronto dove ci si incontra e si
discute, dove si segue la vertenza che i lavoratori apriranno nei
confronti della Società.
Se non sarà la IV Commissione, Presidente e Assessore, il luogo
dove si può affrontare e discutere periodicamente di questo
problema, che è importante agli effetti occupazionali e
dell'economia valdostana, saremo costretti a ritornare
periodicamente in questo Consiglio.
Credo che si debba affrontare la situazione con serietà e con la
volontà politica di risolverla e non di trascinarla nel tempo o di
rassegnarsi che quello che l'Azienda propone forse è il male
minore.
Aspetto una risposta anche in merito al lavoro che si deve
svolgere in Commissione e non invento niente di nuovo perché nel
passato - e qui c'è una storia di due anni della Cogne - era stata
fatta una commissione ad hoc dove discutere i problemi della Cogne.
Se trasformiamo la IV Commissione con questi obiettivi, credo che
possiamo fare un buon lavoro per cercare di risolvere concretamente
i problemi che ci stanno di fronte.
Président La parole au Conseiller Tibaldi.
Tibaldi (FI) La questione Cogne si ripropone - ed è normale che
si riproponga - alla luce della situazione di crisi che si sta
verificando e che già nella scorsa seduta del Consiglio era stata
oggetto di attenzione da parte di tutti i gruppi consiliari.
Ricordo che quando la seconda Giunta Viérin si insediò, venne
fatto particolare riferimento anche allo stabilimento siderurgico,
che aveva conseguito un determinato risultato in questi quattro
anni di privatizzazione e le cui prospettive sembravano alquanto
rosee.
Anche a livello di IV Commissione, quando abbiamo effettuato
l'audizione con l'Assessore Ferraris, c'è stata una conferma di
quelle che sono state certe previsioni rosee affermate in sede di
insediamento della Giunta: nella fattispecie sono stati fatti
riferimenti sull'andamento ciclico di un mercato che naturalmente
subisce delle oscillazioni dovute ad una forte concorrenza
internazionale, specificamente quella proveniente dal sud-est
asiatico; andamento ciclico che, come in numerosi altri settori, è
oggi segnato dai processi della globalizzazione.
L'Assessore Ferraris lo scorso 14 ottobre ci ha anche illustrato
le quote di mercato dell'industria siderurgica aostana nel contesto
europeo e nel contesto globale, naturalmente enunciando la
soddisfazione per quelli che sono alcuni dati ragguardevoli, in
particolare la produzione di valvole.
La notizia scomoda è che si prevede improvvisamente una
contrazione dei consumi a partire dalla fine di quest'anno,
precisamente dall'ultimo quadrimestre; contrazione la cui durata è
stimata fino al 2000 o ai primi mesi del 2001. Una riduzione della
produzione che, secondo quanto riferitoci dall'Assessore Ferraris,
si aggirerebbe sul 22-23 percento.
Proprio ieri il Sole 24Ore ha invece pubblicato dei dati che
sono decisamente più distanti da quanto ha riferito l'Assessore,
perché secondo questi il mercato europeo della siderurgia sta
accusando crolli dei prezzi a causa del boom dell'"import"selvaggio
dall'Estremo Oriente e da paesi che da tempo esportavano in Asia
tanto che i produttori europei si appresterebbero a chiedere a
Bruxelles di aprire un'azione anti "dumping" sui "coils" nei
confronti di almeno 8 paesi: quindi una politica
protezionistica.
Nei primi mesi dell'anno le importazioni europee di acciaio sono
salite del 56 percento ovvero di 3,2 milioni di tonnellate e del 77
percento a fine settembre, mentre l'"import" americano, dove invece
è già stata attuata una politica anti "dumping", è salito solo del
12 percento, ovvero di 2 milioni di tonnellate.
Quest'ultimo passaggio poi è significativo: "La bilancia
commerciale dell'Unione europea nella siderurgia è passata da un
surplus di 11,9 milioni di tonnellate ad un deficit di 1 milione di
tonnellate, tre volte l'oscillazione che c'è stata negli Stati
Uniti".
Questi dati sono rilevanti perché evidenziano che ciò che ci ha
detto l'Assessore in sede di Commissione è decisamente più
edulcorato rispetto a quanto invece si prospetta nella realtà, in
particolare nei prossimi mesi.
I rapporti Regione - Marzorati allora secondo l'Assessore sono
stati completamente rispettati: investimenti per oltre 100 miliardi
fra il 1994 e il 1998 e finanziamenti da parte della Regione nel
quadro di quello che è stato il protocollo d'intesa. È interessante
questa versione, affermata da un Assessore che fino a qualche anno
fa era un sindacalista della FLM e che insieme ai suoi colleghi
cercava di difendere ad oltranza le posizioni legittimamente
preoccupate, oggi, di decine di lavoratori.
C'è da dire anche che, nel corso di una seconda audizione
fissata per lunedì scorso con la IV Commissione, c'è stata una
scarsa sensibilità da parte dei sindacati sul problema Cogne, o
perlomeno la loro assenza ha denotato una forma di rottura
esistente fra i sindacati stessi e l'Assessore Ferraris. A parte
una sigla sindacale, la UIL, tutti gli altri non erano presenti e
hanno snobbato quella che avrebbe potuto essere un momento
interessante di approfondimento e di confronto, visto che il tema è
quanto mai scottante o si sta giocando sulla pelle di 180-200
persone.
Avrei preferito vedere una sensibilità un po' più marcata e non
così ridotta, forse è l'evoluzione dei tempi: i sindacati stanno
perdendo il loro dinamismo e il loro potere contrattuale o ancora
di più la loro credibilità proprio nelle stesse rappresentanze
operaie.
Tornando alla privatizzazione, secondo le affermazioni fatte
dall'Assessore Ferraris e ribadite anche da alcuni organi di
informazione, essa è stata sostanzialmente rispettata: Marzorati ha
conservato - è stato detto - e i livelli occupazionali e
naturalmente gli impegni fissati dall'accordo siglato all'inizio
del 1994. Una privatizzazione, quindi, che è stata osservata perché
è stata impostata secondo determinati canoni dalla Regione.
La Regione nel 1994, ovvero la Giunta Viérin e l'Assessore
Mafrica, hanno voluto dare quest'impostazione che a distanza di
quattro anni è stata rispettata. E l'Assessore rappresenta la linea
di continuità politica con il suo predecessore, una linea di
continuità perché il PDS ha retto le sorti dell'industria dal 1993
al 1998 e il PDS continua a reggere le sorti dell'industria.
Ciò che oggi si verifica era prevedibile perché così è stato
disegnato, così è stato creato, così è stato rispettato: quindi già
nel 1994 si sapeva che certi livelli occupazionali (oltre 800
unità) erano difficilmente mantenibili, se non essere un palliativo
per un certo periodo transitorio, breve, che ad oggi sta dando in
evidenza le sue conseguenze. D'altronde la politica aziendale di
Marzorati prevede la concentrazione sul "core business" e di
decentrare ad altre aziende le cosiddette attività accessorie e
collaterali.
Su questi aspetti sarebbe opportuno che l'Assessore fornisse una
risposta in termini prospettici, un po' più compiuta, più concreta
e più coerente con quelle che sono le indicazioni che ci provengono
dal mercato e dalla situazione di fatto, e che sono come ripeto,
alla luce degli articoli che vengono pubblicati su un autorevole
quotidiano qual è il Sole 24Ore, di segno leggermente più negativo
rispetto alle versioni zuccherine forniteci dall'Assessore.
La privatizzazione è stata, lo ricordiamo, concordata con
l'allora Presidente dell'IRI, Romano Prodi e poi siglata e portata
avanti dalle prodezze di Viérin e del suo Assessore all'industria,
Mafrica.
Chiediamo quindi con quest'interpellanza dati precisi che sono
formulati in tre quesiti, risposte chiare per far capire a chi è
lì, in balia di un licenziamento, di un mancato lavoro da poche
settimane a questa parte, qual è il futuro, ma un futuro non
disegnato ed ipotizzato su basi teoriche, su versioni edulcorate,
bensì da conoscere nella sua reale dimensione.
Ecco perché in quest'interpellanza chiediamo se la situazione,
che è stata esposta in premessa, è conseguente ad un piano di
ristrutturazione aziendale e non solo ad una fase congiunturale se
gli accordi fra Regione e imprenditore sono stati rispettati,
l'Assessore lo dica anche in quest'aula e non solo in Commissione,
se tutti i punti sono effettivamente a suo giudizio oggetto di
particolare rispetto da parte dell'imprenditore; se sono
intervenuti incontri con la parte imprenditoriale.
Mi auguro che anche la IV Commissione, che è la Commissione
competente in materia di sviluppo economico, sia in tal caso
adeguatamente coinvolta e che la questione non si chiuda in un
dialogo tra poche persone e tenga come al solito all'oscuro le
parti politiche che hanno diritto di sapere, anche per la migliore
tutela dei livelli occupazionali e del futuro di quest'azienda, e
di agire in questa sede nella maniera più competente ed opportuna
possibile.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) Cercherò di dare una versione non
zuccherina, ma realistica, almeno dal mio punto di vista, della
situazione.
Quando si parla della siderurgia è bene, come in altri casi,
ricordarsi anche di cosa è successo nel passato e noi veniamo da
una situazione che negli anni '80, evolutasi poi successivamente
negli anni '90, in cui avevamo a livello nazionale un settore che
occupava 100mila addetti nella FINSIDER, oggi la FINSIDER non c'è
più. Sono rimasti due stabilimenti al nord dopo aver chiuso a
Torino, a Milano e a Trieste: uno è la Cogne di Aosta e l'altro lo
Stabilimento di Valbruna a Bolzano.
Credo che questo non sia un fatto casuale. In Valle d'Aosta,
rispetto ad alcune aree nevralgiche del nostro Paese, è vero che i
problemi di disoccupazione saranno gravissimi, Consigliere
Beneforti, però qui ci troviamo - questi sono studi che fa
l'Agenzia del lavoro - in un sostanziale equilibrio fra domanda e
offerta. Nel settore industriale, se andiamo a vedere alcuni dati
della bassa Valle, siamo ad uno sbilancio: vengono lavoratori da
regioni vicine a lavorare in Valle d'Aosta. Con questo non dico che
non esistano problemi per quanto riguarda l'area di Aosta, c'è
tutto il problema della reindustrializzazione dell'area Cogne che
indubbiamente andrà in questa direzione, ma devo dire che in alcune
aree del Paese in cui i tassi di disoccupazione si contano a due
cifre - non come in Valle d'Aosta dove siamo intorno al 6 percento
- ad esempio l'area di Bagnoli, quella oggi è un'area industriale
dismessa dove crescono erbacce e non c'è un nuovo posto di
lavoro.
In Valle d'Aosta, con l'accordo che è stato fatto con Marzorati
si sono ottenuti alcuni risultati; il primo è che questo
Stabilimento ha un'occupazione attuale di 1.048 persone a fine
anno; come veniva ricordato, lo Stabilimento continua a produrre, è
il sesto produttore a livello mondiale per quanto riguarda gli
acciai inossidabili lunghi ed è uno stabilimento che ha alcune aree
di mercato, ad esempio nel campo delle valvole è il primo in
Europa. Questo lo ricordo non per dare versioni particolarmente
ottimistiche della situazione, ma sono dati di fatto.
Rimangono, diceva il Consigliere Viérin, problemi per quanto
riguarda un processo di riduzione dell'occupazione e anche in
questo caso qua non dimentichiamoci i dati. Negli anni '80 la Cogne
aveva un'occupazione di 4.750 persone, si è ridotta alle attuali
1.050 circa e, per quanto riguarda gli esuberi che si sono creati
in questo processo, che quindi ha visto una riduzione di almeno
3.800 posti di lavoro, abbiamo un problema che riguarda poco più di
100 persone, come ricordava il Consigliere Viérin, un problema che
indubbiamente è importante, che non trascuriamo. A questo proposito
abbiamo convocato una riunione con i lavoratori in mobilità per il
28 di questo mese, interverrà anche l'Agenzia del lavoro; nel piano
di politica del lavoro verranno prese alcune iniziative, ma non
dimentichiamoci che alcune cose sono state fatte.
Questi lavoratori, secondo il processo di mobilità messo in atto
dalla Cogne in liquidazione, avrebbero dovuto terminare tutti la
mobilità con quest'anno, invece ci sono più di 60 lavoratori che
hanno avuto un prolungamento della mobilità perché sono stati messi
in campo da parte dei comuni e delle comunità montane dei lavori
socialmente utili, dei lavori di pubblica utilità che hanno
consentito uno spostamento in avanti della mobilità stessa e hanno
consentito in alcuni casi anche ai lavoratori di andare in
pensione. Questo per dire che gestire processi di questo genere
sicuramente non è facile, forse è più facile fare l'opposizione in
queste situazioni che gestire processi di questo genere, però credo
che alcuni risultati ci siano.
Per venire alle questioni delle diverse interpellanze,
innanzitutto in un mondo che cambia di mese in mese dove abbiamo
settori industriali, ad esempio il settore dell'elettronica, dove
la concorrenza si misura in giorni rispetto alle società
competitrici, pensare che i piani del 1994 siano ancora un punto di
riferimento oggi è del tutto superato per alcuni motivi. Il mercato
dell'acciaio nel 1994 è di almeno 200mila tonnellate inferiore
rispetto alle attuali e, per quanto riguarda il piano Marzorati -
qui sono stati distribuiti dei dati, Consigliere Viérin,
bisognerebbe anche leggerli qualche volta - se è vero che il piano
Marzorati del 1994 parlava di 30 miliardi di investimenti, i dati
consuntivati dalla Società dal 1994 ad oggi ammontano a 102
miliardi, quindi non sono i 12 che lei citava, ma una cifra di
quasi dieci volte superiore...
(interruzione del Vicepresidente Viérin Marco, fuori
microfono)
… qui 30 miliardi erano quelli
previsti nel 1994, 102 sono stati fatti, questo è un dato
innegabile. Ora il problema è di esaminare la situazione per quella
che è oggi e la situazione va vista da diversi punti di vista. Il
primo, una situazione attualmente dinamica e in movimento è quella
della situazione attuale di mercato. C'è stata una situazione che
ha visto i primi sei mesi positivi, credo che questo sia
riconosciuto anche dal Sole 24Ore - come è rilevabile da parte di
un attento lettore come è il Consigliere Tibaldi - e credo anche
che su questi dati vada fatta una precisazione.
La riduzione dei prezzi per quanto riguarda il settore degli
acciai inossidabili lunghi è diversa dall'andamento generale delle
produzioni di tutti gli acciai. I dati che sono usciti sul Sole
24Ore riguardano un mercato italiano che è intorno ai 20 milioni di
tonnellate di acciaio, tenete conto che il mercato degli acciai
inossidabili lunghi è di un milione a livello europeo quindi, le
dinamiche della siderurgia degli acciai speciali lunghi è
sicuramente diversa da quella degli acciai piani e comuni, di
conseguenza i dati che sono stati forniti in Commissione non sono
altro che dati di elaborazione Eurofer pertanto, conservano la loro
validità. Ciò non toglie che le stesse affermazioni che sono state
riportare dai giornali in più riprese confermino quanto è stato
detto, cioè che ci sia una situazione congiunturale negativa per
quanto riguarda la siderurgia, settore che come sappiamo - è stata
distribuita una tabella in questo senso - è soggetto ad andamenti
ciclici dell'economia e credo che non sia un dato sconosciuto ad
alcuno il fatto che ci sia un rallentamento dell'economia nel
nostro Paese. La FIAT ha messo 25.000 lavoratori in Cassa
Integrazione, questo è un dato evidente. Un'azienda siderurgica che
produce valvole per automobili viene chiaramente a subire
conseguenze da questo tipo di situazione.
Il fatto stesso che la Comunità europea, che è molto restia a
fare interventi per quanto riguarda l'anti "dumping", pensi di
avviare una procedura in questo senso è sintomatico di una crisi,
così come una conseguenza di questo è anche il fatto che gli Stati
Uniti abbiano applicato delle norme anti "dumping" in questo caso
nei confronti della Cogne, cosa che ha comportato una riduzione di
volumi dell'Azienda. Pertanto un esame realistico della situazione,
poi indubbiamente ci sono responsabilità dell'Azienda e qui nessuno
le vuole negare, ci porta a dire che ci troviamo di fronte ad una
situazione di mercato che vede un calo dei prezzi e dei volumi
produttivi per il 1999 con un'ipotesi di ripresa del mercato a
partire dal 2000.
Questi sono dati confermati sia dall'Eurofer sia dalla
Federacciai. È un dato evidente, come dicevo prima, che questa
situazione congiunturale riguarda non solo la Cogne, ma la stessa
Valbruna, che era una delle aziende interessate all'acquisizione
della Cogne e che oggi si trova con l'acciaieria ferma e i
lavoratori in cassa integrazione.
Vengo alla questione che è stata a lungo discussa dei rapporti
fra Regione e Cogne e del rispetto o meno del protocollo. Ora, nel
momento in cui si stipula un protocollo è chiaro che il riferimento
è rispetto a quel testo e le risposte che il sottoscritto ha dato
in Commissione riguardavano punto per punto quali erano gli impegni
assunti dalla Regione, gli impegni assunti dall'Impresa e qual era
lo stato della situazione. La Regione cosa ha fatto?
Qui ripeterò cose note, ma queste fanno parte dell'interpellanza
e come tali le ripeterò. La Regione ha proceduto ad acquistare
l'area industriale Cogne e le centrali elettriche, si farà carico
della bonifica dell'area industriale, gli appalti partono
quest'autunno, verrà realizzata la discarica di tipo 2B per i
residui di lavorazione conseguenza dell'attività siderurgica e
anche qui l'appalto parte per la fine dell'anno.
Sono stati finanziati per 25 miliardi con un mutuo il
trasferimento degli impianti e la liberazione conseguente di circa
mezzo milione di metri quadri per avviare opere di urbanizzazione e
bonifica e anche a questo si è proceduto; si è contribuito alle
iniziative di formazione e di qualificazione del personale. I dati
relativi ai vari importi sono stati distribuiti, non credo che sia
il caso di tornare a rileggerli.
Per quanto riguarda invece gli impegni della Cogne, si trattava
da parte della CAS di acquistare le quote ILVA per arrivare alla
privatizzazione vera e propria e questo è stato fatto entro il
dicembre 1993, di garantire i livelli occupazionali in 800 addetti,
cosa che è stata realizzata. Oggi l'Azienda ha un numero di
occupati superiori agli 800 però, l'accordo che è stato stipulato
con la Regione è di 800 dopodiché è chiaro che la Regione ha
interesse a che ci sia uno sviluppo occupazionale e non ha
intenzione di andare ad applicare burocraticamente un accordo
aspettando che si arrivi ad 800. Sempre fra gli impegni della Cogne
vi erano quelli di liberare e dismettere le aree per circa 50
ettari, cosa che è stata fatta, di sostenere gli oneri di
manutenzione ordinaria e straordinaria degli immobili, cosa che la
CAS sta facendo, di andare ad uno stoccaggio provvisorio dei
residui della lavorazione siderurgica in una zona scelta
all'interno dello Stabilimento.
Rimane la questione che veniva ricordata dal Consigliere Viérin
legata alle questioni dell'energia. Il protocollo di accordo
prevedeva la possibilità per Marzorati di partecipare al capitale
azionario della Compagnie Valdôtaine des Eaux per una quota dal 15
al 49 percento, opzione che la CAS non ha inteso realizzare però,
la CAS ha fatto un'altra cosa ovvero ha partecipato al Consorzio
Idroenergia che raggruppa la CVA, la CAS ed altri imprenditori
valdostani.
Il problema però qual è? Come credo sia noto, sulle questioni
dell'energia c'è un'opposizione dell'ENEL a far sì che i consorzi
diventino attivi; questa è una questione che riguarda la Valle
d'Aosta, ma riguarda anche l'intero Paese e nella fase di
privatizzazione che è in atto, l'ENEL cerca di mantenere il suo
ruolo monopolistico. Indubbiamente sono in atto delle iniziative
per affrontare questa cosa, ma al momento il Consorzio Idroenergia
non è in funzione per opposizioni che vengono poste in essere
dall'ENEL, in particolare dal fatto che l'ENEL ci consente di
attivare il Consorzio Idroenergia dietro pagamento a 40 lire/kwh
del passaggio dell'energia sulle sue linee. Voi sapete che in
queste condizioni il costo dell'energia subisce un tale aumento che
non è più competitivo per le imprese.
Sempre in merito alla questione del protocollo ci sono stati
altri interventi, in particolare investimenti per ridurre
l'inquinamento ambientale di circa 437 milioni e, per quanto
riguarda la tipologia di aiuti che sono stati dati dalla Regione in
favore della Cogne, la stessa indagine che è stata fatta dalla
Commissione degli Stati Uniti sull'anti "dumping" ha riconosciuto
che questi erano ininfluenti e che hanno pesato sulle vicende Cogne
gli aiuti statali che erano stati dati all'Azienda prima della
privatizzazione. Ora, da questo punto di vista, se andiamo a vedere
così come stanno le cose, il protocollo è stato rispettato; si
tratta di un esame statico della situazione. Siccome tutto nel
mondo cambia, nel mondo industriale i tempi sono in alcuni settori
più veloci che da altre parti, è chiaro che un protocollo stipulato
nel 1983, nel 1998 presenta degli elementi di cambiamento.
Sulla situazione che riguarda la Cogne pesa una difficoltà di
rapporto fra l'Azienda stessa e le organizzazioni sindacali per cui
le relazioni sindacali sono interrotte.
È orientamento di quest'Amministrazione, lo abbiamo scritto
anche nel programma di governo, operare secondo uno schema di
concertazione e credo che lo stesso protocollo di accordo che era
stato fatto con la CAS sia frutto di un modello di questo tipo.
Questo modello significa che non ci devono essere
sovrapposizioni di ruoli fra il ruolo del sindacato che è un ruolo
di difesa degli interessi dei lavoratori, quello dell'Azienda che è
un ruolo eminentemente imprenditoriale e quello della Regione che
deve creare condizioni di sistema più efficienti ed economiche a
partire dal problema del mercato del lavoro, al problema delle
comunicazioni, al problema dei servizi, della formazione
professionale, della ricerca, della qualità e si potrebbe
continuare.
Ora l'essenza di un modello di concertazione è quello di
sviluppare una collaborazione, delle sinergie fra soggetti diversi
per realizzare obiettivi che si considerano importanti da un punto
di vista sociale ed occupazionale. Per quanto riguarda la questione
specifica della Cogne, credo che si debba - e concordo con chi
diceva questo - andare ad individuare quali sono le vere criticità
da risolvere. Si tratta di mettersi attorno a un tavolo, noi
abbiamo già sentito l'Azienda, abbiamo sentito le organizzazioni
sindacali. Non ho capito quale affronto sia stato fatto da parte
delle organizzazioni sindacali nei miei confronti, Consigliere
Tibaldi, per il fatto che le organizzazioni sindacali non hanno
partecipato alla riunione della IV Commissione, non le avevo
convocate io per cui da questo punto di vista non mi sento toccato
da questo problema. La disponibilità delle organizzazioni sindacali
nei confronti dell'Amministrazione c'è sempre stata e credo che ci
sarà nei confronti delle commissioni.
Come dicevo, ci sono stati degli incontri con i rappresentanti
dell'Azienda, con i rappresentanti del sindacato, ci sarà un
incontro il 26 con Marzorati non è stato possibile farlo prima
perché per motivi diversi non è stato possibile definire prima una
data per l'incontro. Credo che si tratti di affrontare una nuova
fase che abbiamo davanti, nel senso che intendiamo dopo questi
incontri convocare tutte le parti ad un unico tavolo. Questo
ritengo debba essere il ruolo della Regione, quello, in una
situazione come questa, di cercare di mettere insieme le varie
parti per risolvere il problema. Puntualizzo che in questo caso non
ci devono essere rigidità e comportamenti strumentali da parte di
nessuno, questo va detto con estrema chiarezza e vale per tutte le
parti interessate. Si cercherà di operare, come si è fatto anche in
altre situazioni, per evitare soluzioni traumatiche sul piano
occupazionale, quindi problemi legati alle famiglie che sono
coinvolte da questa situazione e per fare in modo che questo
Stabilimento possa, sempre con il concorso di tutte le parti
interessate, avere un futuro di sviluppo.
Per quanto riguarda i tempi di confronto, credo che questi tempi
ci siano. Da parte dell'Azienda sono stati inviati dei comunicati
agli organi di stampa, però ad oggi non è stata avviata la
procedura di riduzione del personale che prevede una tempistica
specifica e comunque dei tempi che non possono essere inferiori a
due mesi e mezzo per quanto riguarda il confronto Azienda e
sindacato e opereremo quindi, perché si creino le condizioni per un
confronto in cui tutti devono fare la loro parte. Credo che non ci
sia almeno da parte mia, ma neanche da parte della Giunta, la
volontà di affrontare il problema minimizzandolo e neanche
enfatizzandolo; la volontà è quella di risolvere un problema che è
indubbiamente importante.
È stato detto prima che sarebbe utile e auspicabile coinvolgere
e riferire alla IV Commissione: a questo riguardo non c'è
assolutamente opposizione, anzi siamo d'accordo. Abbiamo avuto già
un primo incontro la scorsa settimana successivamente ho inviato
una documentazione sufficiente per informare i Commissari della IV
Commissione. Potremmo continuare con questo metodo in relazione
all'evolversi della situazione.
La questione Cogne, nel passato almeno, ha visto sempre un
concorso delle diverse parti, indipendentemente dai ruoli che
assumono all'interno del Consiglio regionale; quest'elemento di
coesione è stato un elemento vincente in passato e credo che possa
esserlo anche per il futuro.
Président La parole au Vice-président Viérin Marco et ensuite au
Conseiller Beneforti.
Viérin M. (Aut) Devo ringraziare l'Assessore per il suo
intervento perché comunque ha tentato, anche se con qualche
"maquillage" di esporre il suo punto di vista, le sue intenzioni e
quelle della Giunta cercando di non ricordare il passato, meglio
cercando di - come dicevo prima - mimetizzarlo.
Non voglio oggi rispolverare il passato, Assessore. Lei ha fatto
una sola battuta ricordando i 110 ex lavoratori che hanno ancora
problemi, problemi che invece sono molto gravi perché qualcuno è
già alla frutta, per così dire, altri sono quasi al limite perché
entro i prossimi due anni, e per la gran parte già a fine anno, si
interromperà la lista di mobilità.
Mi fa piacere che l'Assessore abbia dichiarato che il 28 c'è un
incontro fra i lavoratori e l'Agenzia del lavoro; questo è forse ad
oggi l'unico dato positivo. Spero che in quell'incontro non si
facciano di nuovo dichiarazioni come quella che l'Assessore fece un
anno fa e che ho letto all'inizio, rispetto alla quale dopo un anno
non è cambiato niente, quindi spero che fra un anno non ci si
ritrovi qui a sentir dire che il giorno "x" ci sarà una riunione
"con", e a dover constatare che la situazione non è cambiata.
Questo brutto passato è per spronare l'Assessore a seguire con
maggior attenzione la situazione.
Passando al problema attuale, l'Assessore ha fatto alcune
considerazioni partendo dall'80, arrivando al '90, facendo un
discorso complessivo sull'acciaio. Questi discorsi li abbiamo fatti
tutti nel 1993; si disse che si doveva cercare di far rimanere qui
un'attività siderurgica perché poteva garantire un'occupazione e
una certezza a medio-lungo termine, non solo a breve termine
quindi, fu fatta la scelta, da quella Giunta, di andare sempre
verso quel settore, utilizzando quell'area. Parlo proprio di breve
termine perché, visto che lei, Assessore, mi ha detto nel suo
intervento che è importante leggere, probabilmente lei deve
ristudiarselo, e le rileggo il passaggio di quello studio: "Per
quanto riguarda il secondo lotto di investimenti - non gli
investimenti a breve termine che sono stati obbligati a fare,
altrimenti non producevano - nel piano, questi erano stati indicati
solo a grandi linee e l'unica obiezione che per ora si può fare è
che il preventivo di spese ipotizzato pari a 20-30 miliardi è molto
basso. Per i capitoli di spesa individuati come possibili
interventi necessari in questa seconda fase, il costo complessivo
non può essere inferiore ai 40 miliardi e in questa seconda fase,
Assessore, ne hanno spesi 12". Quindi leggendo, si capisce il
perché di questa situazione, ma queste cose ce le avevano dette nel
1994.
Leggo ancora, in merito all'andamento economico: "In particolare
non vi è alcun riscontro nel piano proposto allora dalla CAS che
evidenzia con chiarezza se gli interventi ipotizzati nel piano
consentano di abbattere il costo del prodotto a valori compatibili
con i prezzi di mercato visto che già allora si prevedeva un
mercato più agguerrito. Non si può fare a meno di sottolineare che
in qualsiasi piano industriale di risanamento e di rilancio
l'andamento economico e la redditività operativa rappresentano
l'unico criterio di misura della validità del piano stesso e la più
sicura garanzia della sua attendibilità".
Questo era solo per ribadirle, Assessore, e glielo dico per la
terza volta, che queste cose ci furono dette allora.
Nel suo intervento, Assessore, lei ha toccato l'altro problema
che ritengo importante e cioè il fatto della CVA (Compagnie
Valdôtaine des Eaux); lei ha detto che è stato rispettato
completamente l'accordo, ma non è vero perché quello faceva parte
dell'accordo. Allora bisogna capire perché la CAS non ha voluto
entrare in azionariato, nella CVA, come prevedeva il protocollo, e
ha preferito entrare nel Consorzio Idroenergia.
Capisco perfettamente quello che ha detto l'Assessore, questo è
un tema di attualità oltretutto, ma sono già due anni che l'ENEL
cerca di non far lavorare i consorzi perché vuole mantenere il
monopolio però, qui si parlava di entrare in una società, che è la
CVA, e non di entrare nel Consorzio Idroenergia, cosa ben diversa,
e ogni volta che si è discusso di questo problema in Consiglio si è
capito che la CAS non voleva mai entrarci, non voleva investire le
sue risorse finanziarie in una Società che probabilmente non gli
interessa e che gli avrebbe fatto spendere soldi fuori da quello
che era il minimo indispensabile. E c'è stato un altro passaggio,
Assessore, e lei era qui in Consiglio con noi, sul quale la CAS ha
dimostrato di non voler mai spendere una lira in più dello stretto
necessario, ma l'importante era far girare le macchine ed è il
discorso della sede degli uffici.
Nel primo protocollo la sede doveva essere realizzata nuova con
tutti i costi a carico della CAS solo che, anziché spendere dei
soldi per formare un patrimonio della CAS e non della Regione, si è
deciso di modificare il protocollo e formalizzando un affitto della
vecchia sede degli uffici. E quello è stato un altro segnale che di
investimenti per ingrandire il patrimonio in Valle della Società
non se ne volevano fare e quando una società non vuole fare
investimenti per ingrandire il suo patrimonio è perché vuole avere
carta libera in futuro per fare quello che vuole, se stare o non
stare, dove andare. Questo, come già dissi allora, è pericoloso
come è pericoloso oggi che non entri direttamente nella CVA come
prevede il protocollo.
Chiedo pertanto che si cerchi di far sì che la CAS compia questo
passo anche se non c'è la sua odierna volontà.
Infine l'Assessore ci dice che bisogna andare a ricercare una
forte concertazione, come sempre è stata la volontà di questa
maggioranza, concertazione che sempre viene richiamata nel
programma di questa maggioranza che la prevede come denominatore
comune in tutta la sua attività operativa.
Sono perfettamente d'accordo che si debba ricercare la
concertazione però, mi pongo dei punti interrogativi perché in tre
mesi che siamo qui in due momenti importanti questa cosa l'abbiamo
vista sfumare. Inoltre per quanto riguarda i metodi lei è venuto a
conoscenza sicuramente prima della stampa, e la stampa ne è venuta
a conoscenza ad agosto, quattro mesi or sono, come diceva qualcun
altro noi consiglieri ne siamo venuti a conoscenza in maniera
ufficiale una decina, venti giorni fa, e non si capisce perché
l'Assessore abbia tenuto sotto la sua ala la conoscenza di questi
fatti per quattro, cinque mesi, e questo ci dispiace perché se c'è
vera volontà di concertazione, questi problemi non appena si
conoscono si devono affrontare.
Probabilmente qualcuno ha pensato: li risolviamo, passano, poi
ce se ne dimentica invece non è stato così quindi, la concertazione
non si attua all'ultimo momento, ma si attua dal momento che si
conoscono i problemi, investendo anche il Consiglio regionale e le
sue Commissioni permanenti.
L'altro discorso è che abbiamo visto ultimamente qual è stata la
concertazione con gli studenti, i genitori, gli insegnanti, il
mondo della scuola. Non vorremmo vedere il ripetersi di questa
situazione quindi, noi concordiamo sul fatto che si debba trovare
una soluzione anche di quel tipo, ammettiamo che non è sempre
facile risolvere i problemi, ma cerchiamo almeno di essere chiari,
di non nascondere i problemi fino a quando non si può più farne a
meno e di fare una concertazione che sia una concertazione e non
una mera battuta quando è conveniente farla.
Président La parole au Conseiller Beneforti.
Beneforti (PVA-cU) L'Assessore ha risposto alle interpellanze
che sono state presentate, portando argomenti che già conoscevamo.
Sono gli stessi argomenti che abbiamo discusso in Commissione, sono
gli argomenti che sono stati riportati nella documentazione che ci
ha fatto pervenire. Ciò che non ha detto l'Assessore, anche solo in
parte, sono le iniziative che la Giunta intende assumere, come era
scritto nella risoluzione approvata dal Consiglio, per cercare di
portare a soluzione questo problema e salvare i posti di
lavoro.
È vero che esiste una situazione di mercato congiunturale per
quanto riguarda la siderurgia. Può essere anche vero che c'è un
rallentamento dell'economia, ma è altrettanto vero che i datori di
lavoro spesso e volentieri in questi particolari momenti
congiunturali ricorrono facilmente alla cassa integrazione.
Non voglio generalizzare, ma in certe situazioni ci si accorge
che quando gli operai sono in cassa integrazione diminuiscono i
costi del lavoro per l'Azienda, ma aumenta anche la produttività.
Ecco allora, e mi fa piacere che l'Assessore lo abbia colto, che
bisogna verificare fino in fondo i veri motivi della crisi che
attraversa la Cogne Acciai Speciali.
Questo è il problema fondamentale: che non sia perché adesso
esiste una congiuntura sfavorevole che si creano i presupposti per
questa procedura e dico che siamo ancora in tempo perché se sui
licenziamenti non è stata ancora attivata la procedura prevista
dalle norme di legge e a breve scadenza c'è un incontro con la
Società, si deve cercare di scongiurare che questi provvedimenti
vengano presi perché, una volta che questi provvedimenti vengono
presi, ci troviamo 180 persone fuori dall'Azienda. E quando si
parla di esuberi, dei 200 esuberi, Assessore, che non sono
transitati dall'Ilva alla Cogne Acciai Speciali, è vero che una
parte hanno trovato collocazione, ma pensate che questi sono
rimasti fuori nel 1993 e siamo nel 1998, dopo 5 anni ci sono ancora
100 persone in attesa di conoscere qual è il loro futuro che non è
un futuro certamente roseo perché, cessata la mobilità, gli resta
solo l'iscrizione nelle liste dei disoccupati.
L'Assessore dice che con i lavori socialmente utili si prolunga;
è vero, ma in quale stato d'animo si trovano le famiglie di questi
cassa integrati, di queste persone che sono state in mobilità?
Quale prospettiva futura hanno in questa situazione? L'Assessore ha
detto che si farà una riunione per discutere anche di questo, ma
sono passati 5 anni; allora io ricordo - e ci sono dei comunicati -
che si diceva che queste 200 persone avrebbero dovuto trovare nella
reindustrializzazione dell'area Cogne o in altre attività
un'occupazione a breve scadenza, alla scadenza della mobilità
perché erano persone che non potevano andare in prepensionamento
all'epoca.
La fortuna è stata, è vero, che ci sono stati dei lavori
socialmente utili aperti dai comuni che hanno permesso a questi
lavoratori di avere un'occupazione, ma molti si sono trovati già a
fine mobilità e molti hanno formato anche delle cooperative sociali
per affrontare il lavoro che non gli era stato dato. Hanno dovuto
trovare una soluzione in maniera autonoma, soluzione che si è
trovata anche all'interno con la collaborazione del Comune di Aosta
e questa Cooperativa sta lavorando con l'Azienda dei pubblici
servizi del Comune di Aosta, ma se non veniva quest'iniziativa,
questa gente si trovava sulla strada perché nessuno si è ricordato
di loro neanche le organizzazioni sindacali ultimamente. E mi fa
piacere che il 28 ci sia un incontro con queste persone in
mobilità, che si affronti il loro problema una volta per tutte ed
io insisto perché la Regione cerchi in ogni maniera di risolvere il
problema di questi 180 lavoratori che hanno il posto a rischio
perché il timore è che si vada a rinforzare le file di quelli che
sono già fuori.
È vero che è stata fatta allora la privatizzazione vera e
propria, Assessore; ricordo l'incontro che ci fu fra la Regione e
la Presidenza del Consiglio sotto la Presidenza Ciampi. Allora,
quando qualcuno sosteneva che bisognava privatizzare perché la
situazione del mercato dell'acciaio era quella che era, c'era anche
chi sosteneva di lasciare un raccordo con lo Stato perché lo Stato,
dati quei miliardi per fare la privatizzazione, poi non c'entrava
più. Come è successo in altre province o regioni, è stato lasciato
un raccordo con lo Stato in modo che se le cose fossero andate
male, lo Stato sarebbe intervenuto. E in altre regioni questo è
stato fatto, Assessore, a Taranto per esempio; tu hai fatto il
sindacalista, tu sai che a Taranto avevano accettato la
privatizzazione però avevano lasciato un raccordo con lo Stato
perché se le cose non fossero andate bene, lo Stato sarebbe
intervenuto per dare quello che dalla privatizzazione non era stato
possibile ottenere.
Questo era quello che avevamo proposto, noi abbiamo fatto la
privatizzazione e non voglio dire che si sia fatto male, può anche
essere un fatto positivo però, che oggi ci si venga a dire che
quell'accordo è superato, sono passati gli anni e le cose cambiano
e le cose cambiano in peggio in questo momento, non in meglio,
allora io dico verifichiamo fino in fondo qual è la crisi di
quest'Azienda e vediamo qual è agli effetti produttivi la
realtà.
Mi fa piacere che l'Assessore ritenga di aprire un confronto
anche a livello di IV Commissione in modo da avere con il Consiglio
un rapporto costante e continuo perché non si conoscano, come
dicevo in precedenza, le notizie dalla stampa, ma si apprendano
dalla viva voce dell'Amministrazione perché se il Consiglio deve
deliberare, deve essere a conoscenza di tutti i problemi prima e
non quando i fatti sono accaduti.
Président La parole au Conseiller Tibaldi.
Tibaldi (FI) Per una breve replica. Non mi risulta che siano
emersi elementi di novità dall'intervento dell'Assessore rispetto a
quanto già conosciuto in IV Commissione o scritto sul giornale.
L'Assessore si è limitato a fare il notaio delle interpellanze: tre
interpellanze provenienti da tre forze politiche differenti e lui
ha cercato di gestirle alla meglio.
In particolare, per quanto riguarda la nostra, non ha dato
risposta ad un quesito fondamentale che era il primo, cioè "se la
situazione esposta in premessa è conseguente ad un piano di
ristrutturazione aziendale a breve o a medio-lungo termine". Perché
è un quesito fondamentale? Perché bisogna capire se questa
situazione sia congiunturale, e questo lo si può capire con un
incontro approfondito con la parte imprenditoriale, se sia questo
il solo fenomeno che sta caratterizzando la situazione di crisi
della Cogne oppure se ci siano altri fenomeni collaterali. Non più
tardi abbiamo visto che la differente distribuzione del processo
produttivo in Cogne, mediante il decentramento di certe attività a
società esterne, sta cambiando la configurazione della produzione
aziendale. Innanzi a tale quesito l'Assessore non ha però dato
alcuna risposta.
Per il resto l'Assessore ha ribadito il ruolo che deve avere la
Regione: l'ente che deve creare le "condizioni di sistema" come già
ebbe occasione di crearle nel 1994, quando ha disegnato i tasselli
della privatizzazione e li ha poi collocati o ha fatto in modo che
si collocassero secondo quella che era la propria volontà.
Ci auguriamo che l'incontro previsto entro fine mese venga
esteso alla IV Commissione, come ci auguriamo che da parte
sindacale ci sia maggiore sensibilità anche nei confronti della
Commissione, Sviluppo Economico il cui Presidente - e qui voglio
spezzare una lancia a suo favore - penso abbia regolarmente ed
ufficialmente convocato tutte le parti; quindi, non era un senso di
acredine mia personale nei confronti di qualcuno, ma era
semplicemente un'iniziativa che è promanata dalla IV Commissione e
che non ha avuto una risposta esauriente. Speriamo che in futuro
anche da parte dei sindacati, se vogliono avere ancora un po' di
ruolo e credibilità, ci sia una partecipazione più adeguata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK