Consiglio Regionale della Valle d'Aosta - Oggetto del Consiglio n. 4022 del 9 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4022 del 9 dicembre 1992 - Resoconto
OGGETTO N. 4022/IX Intendimenti per la realizzazione di un
centro di riabilitazione per persone affette da disturbi psichici.
(Interpellanza)
Interpellanza Premesso che fin dal gennaio 1992 il Consiglio
regionale ha approvato il provvedimento concernente l'acquisto da
parte della Regione del Complesso immobiliare denominato "Casa per
ferie Baita", sito nel Comune di Aosta, in frazione Arpuilles, di
proprietà del Comune di Collegno, da destinare a Centro di
riabilitazione per persone affette da disturbi psichici;
A conoscenza della delibera con la quale la precedente Giunta
regionale affidava l'incarico a liberi professionisti per la
progettazione di massima di ristrutturazione del Complesso sopra
richiamato, da destinare a Centro di riabilitazione per malati di
mente;
Preso atto del parere favorevole espresso dall'équipe medica
dell'U.O. di Psichiatria dell'Ospedale regionale;
i sottoscritti consiglieri regionali
interpellano
l'Assessore competente per conoscere:
1) se la progettazione di massima concernente la
ristrutturazione del Complesso denominato "Casa per ferie Baita"
sito nel Comune di Aosta, in frazione Arpuilles è stata presentata
all'Assessorato;
2) quali sono gli intendimenti della Giunta e i tempi previsti
per realizzare il Centro di riabilitazione nella nostra Regione per
i malati di mente;
3) come intende affrontare il problema del ritorno in Valle
delle persone affette da disturbi psichici che oggi sono ricoverati
nei Centri esistenti fuori Valle, come richiesto dai familiari
degli stessi.
F.to: Beneforti-Ricco-Chiofalo
Presidente
Ha chiesto di parlare il Consigliere
Beneforti.
Beneforti (DC)
Da tempo ci eravamo posti il problema
dei cittadini valdostani colpiti da malattie e disturbi mentali e
da tempo ci siamo impegnati a studiare tutte le iniziative
possibili per assicurare a questi cittadini un trattamento
sanitario efficace ed una assistenza adeguata all'interno della
nostra Regione.
In tal senso i progetti che ci eravamo dati e che intendevamo
realizzare erano tre: il primo era il trasferimento dell'Unità
operativa di psichiatria, dall'ex Maternità all'Ospedale regionale,
questo per eliminare le carenze esistenti e potenziare le
attrezzature necessarie nella fase curativa della malattia; il
secondo obiettivo era la realizzazione di una struttura
residenziale riabilitativa per soggetti dimessi dall'Unità
operativa di psichiatria dell'Ospedale regionale come per tutti
coloro che sono ammalati e che devono essere sottoposti a
riabilitazione.
Il terzo progetto era la realizzazione di una comunità o centro
per malati di mente non recuperabili, in modo da avere un luogo di
ricovero idoneo alle nostre necessità attuali e per permettere
soprattutto il rientro in Valle di coloro che lo desiderano. Perché
noi oggi, non abbiamo in Valle queste strutture, ma gli ammalati di
questa malattia si trovano nei centri fuori Valle.
I familiari degli ammalati che si trovano in case di cura, in
centri, in istituti fuori Valle hanno da sempre presentato una
richiesta e richieste perché la Regione si muovesse a creare le
strutture nella nostra Regione per riportare i loro parenti nel
luogo dove sono magari nati e dove vogliono continuare a
vivere.
Io credo che l'Amministrazione regionale non possa negare questo
diritto. Come certamente non possiamo far finta che non esistano,
perché questi ammalati rappresentano un numero non certamente
indifferente per cui una soluzione al problema dovevamo e dobbiamo
trovarla a livello regionale.
Per questo, dopo ampie ricerche avevamo ritenuto l'immobile di
proprietà del Comune di Collegno, sito in Arpuilles, idoneo alla
realizzazione di questi progetti.
L'idoneità della struttura e della localizzazione era stata
assicurata dall'équipe medica dell'Unità operativa di psichiatria
con la quale allora ci recammo sul posto prima di procedere
all'acquisto dell'immobile. Fu considerata una zona tranquilla, nel
verde della collina, un clima riposante, e si diceva proprio per
malati di mente.
Nel gennaio 1992, il Consiglio regionale ha approvato il
provvedimento concernente l'acquisto da parte della Regione del
complesso di proprietà del Comune di Collegno, da destinare a
"Centro di riabilitazione per persone affette da disturbi
psichici". Definito l'acquisto con il Comune di Collegno, la Giunta
regionale affidava a dei liberi professionisti la progettazione di
massima per la ristrutturazione del complesso e noi allora, la
Giunta precedente, avevamo assunto l'impegno di realizzare questa
struttura sia per il rispetto che meritano quegli ammalati e che
meritano anche i familiari degli ammalati.
E anche per il rispetto che merita certamente l'équipe medica,
l'Unità operativa di psichiatria esistente nella nostra Regione che
deve essere messa in condizioni di operare nel campo della cura, ma
anche nel campo della riabilitazione e soprattutto per cercare di
far rientrare nella nostra Regione i malati che sono fuori.
Questo lo dico perché bisogna preparare le strutture per il
rientro di questi ammalati, perché, almeno nel periodo in cui ho
ricoperto la carica di Assessore, in diverse occasioni, mi era
stato richiesto che gli ammalati rientrassero nella nostra
Regione.
Se questo numero rilevante di ammalati dovesse rientrare dalla
sera alla mattina, o in breve tempo nella nostra Regione,
certamente non sapremmo dove collocarli per cui bisogna predisporre
questa struttura che deve servire per la riabilitazione e anche
come centro per riportare quelli che magari sono ormai anche
incurabili.
Abbiamo presentato questa interpellanza, perché a distanza di
tempo vogliamo conoscere se la progettazione di massima che
riguarda questo complesso sito in frazione Arpuilles, è stata
presentata all'Assessorato.
Sapere quali sono gli intendimenti e i tempi previsti per
realizzare il centro di riabilitazione nella nostra Regione, come
si intende affrontare il problema del ritorno in Valle delle
persone affette da disturbi psichici che oggi sono ricoverate nei
centri esistenti fuori Valle come è richiesto dai familiari degli
ammalati stessi.
Vogliamo in sostanza fare il punto della situazione su questa
problematica. Grazie.
Presidente
Ha chiesto di parlare l'Assessore alla Sanità
e Assistenza Sociale, Cout.
Cout (PCI-PDS)
Volevo ricordare al Consigliere
Beneforti che con la deliberazione del Consiglio del gennaio 1992
la Regione ha acquistato in località Arpuilles, la "Casa per ferie
Baita", che appunto su decisione del Consiglio era da destinare
come centro di riabilitazione per persone affette da disturbi
psichici.
Successivamente, precisamente il 2 giugno 1992, è stato dato
incarico agli ingegneri Castiglioni e Lorenzetti di predisporre un
progetto di massima per la ristrutturazione e l'ampliamento del
complesso, da destinare a centro di riabilitazione per persone
affette da disturbi psichici.
I progettisti stanno predisponendo il progetto di massima ed
hanno avuto a questo proposito più incontri con i responsabili
dell'Unità operativa di psichiatria. Questo progetto dovrebbe
essere presentato entro il 31 gennaio. Diciamo che al momento è
ancora difficile fare previsioni per la realizzazione del centro,
in quanto successivamente al progetto di massima, come il
Consigliere Beneforti sa, bisognerà decidere il progetto esecutivo,
predisporre i relativi finanziamenti per la realizzazione
dell'opera e infine andare ad appaltare i lavori. Solo allora si
potrà dire quando si concluderà e entro quali termini si realizzerà
l'opera.
Successivamente ancora si potrà vedere di affrontare in modo
deciso il problema del rientro in Valle delle persone che sono
affette da disturbi psichici e questo in accordo anche con i
responsabili dell'Unità operativa di psichiatria e sentiti i
familiari.
Vorrei ancora fare un paio di considerazioni che mi sembrano
opportune anche in relazione ad alcune questioni che sollevava il
Consigliere Beneforti. Direi che, se una pausa di riflessione c'è
stata da parte dei tecnici per l'inizio dei lavori, penso sia stata
una pausa opportuna, perché rispetto a questo problema va meditata
tutta quanta la questione con molta calma, anche perché, lo sa bene
il Consigliere Beneforti, ci sono diversi modi di vedere la cosa,
diversi pensieri di affrontare la questione.
Infatti i funzionari dell'Assessorato e dell'Unità operativa di
psichiatria assieme ad uno dei due tecnici si sono appositamente
recati a Bologna per visitare uno di questi centri che era appunto
un ex ospedale psichiatrico che è stato smantellato e su cui è
stata creata una comunità alloggio per persone che erano state
dimesse da questo ospedale, un day-hospital con 15 pazienti e un
centro diurno.
Qui le cose sono state realizzate molto bene, c'è addirittura
una fattoria modello autogestita da questi pazienti ed alcune
indicazioni precise sono venute. Bisogna infatti vedere come in
Valle si possa affrontare questo problema. Perché al momento esiste
un centro diurno e questo viene seguito da una cooperativa assieme
al Comune di Aosta.
Esiste un centro residenziale della comunità dell'
Envers
,
dove vi sono cinque pazienti che sono lì giorno e notte, più una
persona che è ospitata solo di giorno e questo è realizzato in
convenzione con la Regione. E' vero, che bisogna poi pensare anche
a spostare l'Unità operativa nell'ospedale di Via Ginevra e su
quello penso che siamo d'accordo, però bisognerà fare molta
attenzione su cosa dovrà essere questo centro di Arpuilles, e lì
bisognerà individuare almeno due tipi di strutture: una struttura
per la riabilitazione e una struttura per la lunga degenza.
Oltre a questo bisognerà pensare anche alla gestione: se ci sarà
una gestione unica, una gestione separata, con chi va fatta e cosa
diventerà dopo questo la convenzione con l'
Envers
, se avrà
ancora senso o, se addirittura, si potrà vedere una convenzione,
una gestione diretta di Arpuilles o tramite una cooperativa;
addirittura, per alcuni aspetti, mi pare venga fatto tramite
l'U.S.L. con un contributo notevole da parte dello Stato.
Se c'è stata una pausa di riflessione sono convinto che essa sia
stata utile anche ai tecnici che devono progettare l'opera. C'è
comunque l'impegno di presentarci questo progetto di massima entro
la fine di gennaio.
Una volta che avremo questo progetto di massima penso che sarà
opportuno fare una riunione di massima con tutti gli interessati
che seguono in qualche modo questo problema, perché come dicevo si
tratta di decidere anche quali tipi di interventi fare.
In un convegno dell'altro giorno a Saint-Vincent sulla
psichiatria e dintorni ci sono stati dei pareri per alcuni aspetti
anche discordi. E' risultato molto evidente che la questione più
grossa sembra essere quella di trovare una soluzione che coinvolga
sempre più la comunità locale la quale deve prendersi carico di
queste persone e questo vuol dire coinvolgere comunque e ricercare
la collaborazione di collaboratori non istituzionali e di
associazioni di volontariato di famiglie e di tutta la comunità,
addirittura gli enti sportivi, e quanti possono aiutare a risolvere
i problemi.
E' anche vero che in questo convegno, per ciò che riguarda la
Valle d'Aosta, è stato relazionato su quello che noi effettivamente
abbiamo. Si é detto che non abbiamo grosse iniziative, oltre a
quella della comunità dell'
Envers
, del centro diurno di
socializzazione del Comune di Aosta e di undici anni di
sperimentazione dei Distretti 12,13 e 14.
Dobbiamo mettere assieme tutte quelle che sono le iniziative che
ci sono in questo momento in Valle d'Aosta, ragionare come queste
possano essere interessate o legate all'iniziativa che vogliamo far
iniziare ad Arpuilles o come l'iniziativa di Arpuilles può essere
legata a queste e su ciò vedere esattamente cosa vogliamo fare
prima di avviare l'iniziativa stessa.
Comunque in attesa di questo progetto che dovrebbe se non altro
individuare due strutture diverse, per poter operare in due modi
diversi sulla lunga degenza e sulla riabilitazione, si potrà verso
la fine di gennaio riprendere in mano il discorso e affrontare più
concretamente una soluzione per quanto riguarda una futura gestione
di tutto quanto.
Presidente
Ha chiesto di parlare il Consigliere
Beneforti.
Beneforti (DC)
Prendo atto delle affermazioni
dell'Assessore per quanto riguarda il progetto. Il progetto sta
andando avanti e questo dà una certa soddisfazione, perché vuol
dire che l'iniziativa che a suo tempo avevamo assunto e che il
Consiglio aveva sollecitato a portare avanti con l'acquisizione
dell'immobile di Arpuilles, va avanti e si tende ad affrontare
questo problema.
Il progetto di fattibilità sarà presentato entro il 31 gennaio
1993, lo vedremo e certamente questo progetto dovrà tener conto
della parte riabilitativa, ma anche della lunga degenza.
Se dobbiamo far rientrare in Valle gli ammalati che abbiamo
fuori è chiaro che ci sono quelli che hanno bisogno di
riabilitazione, ma ci sono anche quelli che hanno bisogno di
ricovero, perché non possono stare nelle famiglie, perché ci sono
quelli che non possono essere dati in affidamento, quelli ai quali
non si può trovare un lavoro; per alcuni non si ripara, per cui è
necessario avere un centro dove poterli far vivere.
Mi si è detto che ci è voluta una pausa di riflessione. Io sono
d'accordo che ci sia voluta una pausa di riflessione, perché credo
che bisognava anche rendersi conto di cosa avveniva fuori, quali
centri esistevano fuori e le esperienze che altri hanno fatto prima
di noi.
Sono convinto anche che ci sono delle spinte, e sono già nate a
suo tempo, quando si parlava dell'acquisizione dell'immobile,
contrarie alla realizzazione di determinate strutture nella nostra
Regione. Io lo dicevo allora e lo dico oggi, che nessuno ha
intenzione di riaprire i manicomi che sono stati chiusi con la
legge 180, ma neanche ci si può lavare la coscienza, pensando che
in Valle non abbiamo un certo tipo di strutture, visto che i nostri
ammalati sono nei manicomi fuori dalla nostra Regione.
Allora io dico che bisogna trovare il sistema e le strutture
adeguate perché questi ammalati che si trovano fuori e che sono
oltre sessanta, settanta persone, abbiano la possibilità di
rientrare nella loro Regione.
Teniamo presente che si sta cercando di rivedere la legge 180.
Io ho seguito l'iter di quanto avveniva alla Camera ed al Senato.
Ci sono 12 progetti di legge presentati da più parti, ma né alla
Camera, né al Senato si riesce a metterli insieme, per trovare una
sintesi e farne uno solo, per poter vedere come rivedere la legge
180, perché in base all'esperienza vissuta in seguito alla legge
180 si vuole portare avanti un discorso nuovo e quindi una legge
nuova.
C'è la necessità di vedere, di muoversi da parte nostra con
quelle strutture che si rendono necessarie e cercare di andare
avanti e risolverci il problema da soli, perché questi ammalati
sono nostri.
Io dico di stare attenti ai tempi. Facciamo tutte le riflessioni
possibili, tutti gli studi più approfonditi possibile, cercando di
sbagliare il meno possibile, ma teniamo presente che a me è
successo di sentirmi dire che nel breve avrebbero rimesso alla
Valle d'Aosta gli ammalati dall'esterno e certamente per questo
tipo di ammalati ora non avremmo neanche gli immobili dove
collocarli.
Poi a forza di discutere e confrontarsi si è continuato ad
andare avanti sulla promessa e l'impegno della Regione di
realizzare al proprio interno una struttura per poter far rientrare
in Valle questi ammalati.
Per quanto riguarda la gestione la vedremo al momento opportuno,
perché come dicevo prima a proposito del trenino di Cogne, é un
costo che comunque va affrontato.
Forse andremo a spendere di più di quello che stiamo spendendo
oggi, avendo questi ammalati fuori Valle, ma non è giusto tenerli
fuori perché si spende meno.
Per rispetto degli ammalati, per rispetto delle famiglie, per
rispetto di tutti, è giusto farli ritornare nella nostra
Regione.
Oggi noi abbiamo molti centri a disposizione: abbiamo il centro
del Comune di Aosta, quello di Via Antica Zecca, che cura solo 5
ammalati, perché non hanno strutture per riabilitare più di cinque
persone e ne abbiamo oltre 70 fuori Valle.
Ci vuole una struttura adeguata, poi studieremo se si deve
mettere insieme al Centro di Via Antica Zecca, ne studieremo la
forma, che dovrà darci maggiore organizzazione e una sempre
migliore gestione che ci farà risparmiare anche sul piano economico
e finanziario.
Cerchiamo di definire entro gennaio questo progetto di
fattibilità, cerchiamo di portare avanti le esperienze che altri
hanno portato avanti, ma facciamo presto per i motivi che abbiamo
detto.
Siamo tutti interessati, la Giunta come questo Consiglio, a
portare avanti il problema e a vederlo risolto nel migliore dei
modi e nel tempo più breve possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK