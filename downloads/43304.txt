Consiglio Regionale della Valle d'Aosta - Oggetto del Consiglio n. 705 del 23 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 705 del 23 giugno 2021 - Resoconto
OGGETTO N. 705/XVI - Modificazione del Regolamento interno
per il funzionamento del Consiglio regionale.
Bertin (Presidente) -
Passiamo al punto n. 3.01
dell'ordine del giorno.
Nella riunione del 17 giugno scorso la Commissione per il
Regolamento ha approvato all'unanimità alcune proposte di modifica
del Regolamento interno, proseguendo nell'ammodernamento del
Regolamento interno iniziato con le modifiche approvate dal
Consiglio del giugno scorso. Dal punto di vista sostanziale la
modifica principale riguarda l'introduzione di uno specifico Capo
VII dedicato alla funzione valutativa. Viene infatti costituito un
comitato di valutazione e controllo degli effetti delle politiche
regionali quale organo paritetico di alta rilevanza istituzionale,
al quale viene demandato il compito di promuovere, attraverso gli
strumenti delle clausole e delle missioni valutative, una qualità
sostanziale della legislazione regionale a sostegno di una più
efficace azione delle politiche, sia in fase di attuazione sia al
termine dell'intervento.
Si tratta di una novità importante per la nostra legislazione.
L'introduzione di uno strumento come le clausole valutative delle
norme consentirà di capire i tempi e le modalità di attuazione
delle leggi, di evidenziare le eventuali criticità e di valutarne
gli effetti sui destinatari e più in generale sulla comunità.
Abbiamo voluto anche inserire il concetto della qualità della
normazione che deve essere improntata ai principi di chiarezza,
semplicità, omogeneità e proprietà della formulazione. Si tratta di
strumenti di significativa modernità che daranno una nuova
centralità al Consiglio regionale.
Le altre modifiche introdotte riguardano uno snellimento
dell'iter previsto per le petizioni, l'anticipazione dei termini
per la presentazione degli emendamenti ai progetti di legge in
discussione, la previsione del relatore di minoranza esterno alla
Commissione e infine tutta una serie di modifiche finalizzate alla
qualificazione della prassi consolidata come, ad esempio, in tema
di risoluzioni o la soluzione di aspetti problematici quali la
durata degli interventi e delle comunicazioni del Presidente del
Consiglio e della Regione.
Infine, volevo ringraziare i commissari, per il lavoro svolto e
per l'atteggiamento positivo con il quale si sono svolti i lavori
nella Commissione, e gli uffici che come sempre ci hanno sostenuto
in modo molto efficace nell'affrontare queste complesse modifiche.
Vorrei ringraziare, al termine di questa relazione, tutti i membri
della Commissione.
Si è prenotato il consigliere Manfrin, ne ha facoltà.
Manfrin (LEGA VDA) -
Mi unisco anch'io nel ringraziare i
colleghi che hanno partecipato alla Commissione per il Regolamento.
Lo avevamo detto in una delle prime riunioni, se non la prima:
questo spirito è stato mantenuto, ovvero la necessità, quando si va
a modificare un regolamento che disciplina la vita di tutti e
l'attività di tutti i consiglieri all'interno di questa assise, di
arrivare a una unanimità. Non sono mai stato un sostenitore della
modifica dei regolamenti a colpi di maggioranza e credo che,
soprattutto nel momento in cui un regolamento è a tutela in maniera
maggioritaria dell'opposizione, sia assolutamente necessario andare
a trovare delle modifiche che trovino l'accordo di tutti. Così è
stato anche questa volta, per questa seconda
tranche
di
modifiche che arriva in aula oggi e non posso che esserne
assolutamente felice, anche perché ancora una volta credo si sia
lavorato nell'interesse assoluto comune di trovare delle soluzioni
a dei problemi che vengono manifestati all'interno di quest'aula,
che troviamo nella nostra attività quotidiana. Questa volontà di
andare a intervenire e migliorare il Regolamento è sicuramente
importante, soprattutto quando gli interventi non sono dettati da
logiche partitiche o politiche, ma effettivamente dalla volontà di
miglioria. Tanto è vero che io e il collega Padovani ci siamo
trovati anche a volte a concordare su alcune cose: un evento
storico da segnare sul calendario! Quindi quando si trova un'unità
di intenti di questo tipo è sicuramente importante.
Come ha già detto lei, Presidente, le modifiche più importanti
sono sostanzialmente due. Quella di cui lei ha parlato in maniera
approfondita è l'introduzione del Comitato paritetico di controllo
e valutazione delle politiche regionali e qualità della normazione.
Un comitato che in parte ricalca quello che c'è, per esempio, nel
Comune di Aosta, che ha una V Commissione che è la commissione di
controllo e che sostanzialmente verifica l'applicazione delle
mozioni approvate all'interno del consiglio comunale. Però in
questo caso, come hanno fatto altre regioni e forse siamo fra le
ultime se non l'ultima, su questo non ricordo se ne abbiamo parlato
in sede di dibattito, ma in altre regioni c'è e ci sono organismi
che verificano puntualmente questo tipo di applicazione delle
politiche regionali e della qualità della normazione, che
sicuramente potrà far fare un passo avanti alla qualità della
normazione della nostra Regione. È importante andare anche a
verificare, oltre a tutto il percorso che viene fatto all'interno
di un'aula quando viene approvata una norma, anche poi la sua
applicazione concreta e magari anche la qualità di questa
normazione che poi è stata prodotta.
Un altro intervento importante è quello che viene fatto sulla
parte delle petizioni e che decide di concentrare maggiormente la
sua attenzione rispetto alle problematiche più importanti per il
nostro Consiglio. Sono stati stabiliti alcuni numeri, alcune quote
da raggiungere, perché le petizioni vengano trattate in aula o in
caso contrario vengano trattate in Commissione, ma soprattutto che,
anche con l'avvento dell'era di Internet, sebbene sia già attiva da
un po', ma con le facilitazioni che sono state introdotte dalla
raccolta firme
online
, si cerca di dare una territorialità
alle raccolta firme, per evitare che magari vengano fatte in
maniera capziosa da persone esterne alla Valle d'Aosta e quindi si
pongano all'attenzione del Consiglio magari questioni che sono non
così centrate sui problemi della nostra regione.
Infine una menzione,
en passant
ma importante, sulla
questione del relatore di minoranza che sicuramente va a introdurre
una facoltà importante. Ne abbiamo parlato a lungo anche nelle
pause di questo Consiglio, durante una Commissione per il
Regolamento chiamiamola volante, ed è importante, perché permetterà
di poter relazionare a questo Consiglio nominando dei relatori che
possano in qualche modo essere maggiormente addentro al tema che si
va a trattare e magari invece lo si svincola tendenzialmente da un
obbligo di Commissione, che in realtà non era previsto, come
abbiamo visto da alcune parti a livello regolamentare, ma che così
almeno va disciplinato sul Regolamento e ci permetterà di
proseguire in maniera molto più agevole i nostri lavori.
Presidente -
Vi sono altre richieste di intervento in
discussione generale? Se non vi sono altre richieste, iniziamo
l'analisi dell'articolato della legge. Il testo è, come sapete,
nelle due versioni italiano e francese, gli articoli sono dieci,
possiamo iniziare con la votazione dell'articolo 1. Ovviamente il
voto vale sia per la versione italiana che per la versione
francese. La votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
L'articolo n. 1 è approvato.
Possiamo dare lo stesso risultato per gli articoli 2, 3, 4, 5,
6, 7, 8, 9, 10, in italiano e in francese? Stesso risultato.
Possiamo mettere in votazione la modifica nel suo insieme. La
votazione è aperta.
Esito della votazione:
Presenti, votanti e favorevoli: 35
Il Consiglio approva all'unanimità.
La modifica al Regolamento è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK