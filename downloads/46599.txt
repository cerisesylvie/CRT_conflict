Consiglio Regionale della Valle d'Aosta - Oggetto del Consiglio n. 3007 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3007 del 23 novembre 2023 - Resoconto
OGGETTO N. 3007/XVI - Interpellanza: "Azioni volte a
rimuovere il conflitto di interessi in ordine al patrocinio legale
conferito dalla Regione nei giudizi promossi dalla Presidenza del
Consiglio dei ministri".
Bertin (Presidente) -
Punto n. 76 dell'ordine del giorno.
Ha chiesto la parola la consigliera Minelli, ne ha
facoltà.
Minelli (PCP) -
Nell'interpellanza che ho presentato sono
stati inseriti dieci
omissis
. So bene che ci sono delle
regole che disciplinano il rispetto della
privacy
e
impongono delle cautele nella pubblicazione dei nomi e so anche che
c'è una deliberazione dell'Ufficio di Presidenza del mese di
settembre, sul tema, che è stata inviata a tutti i Consiglieri, ma
vorrei capire una cosa: in quest'interpellanza c'è una persona che,
secondo voi, non doveva essere nominata? Per quale motivo? Solo
perché ha degli incarichi da parte della Regione? Perché non si
possono citare delle persone che hanno degli incarichi da parte
della Regione? E perché non si possono citare neppure gli estremi
di delibere di attribuzione di questi incarichi, che non sono delle
delibere secretate, ci tengo a sottolinearlo, sono delle delibere
pubbliche, quindi non c'è nessun dato sensibile che riguarda questa
persona e non c'è nulla che vada al di là dell'indispensabile per
illustrare un problema. Non ci sono dati personali, non ci sono
valutazioni sulla persona. Qui stiamo parlando di funzioni
pubbliche.
Inoltre mi è stato raccomandato che neppure si può fare il nome
dell'incaricato della Regione, lo chiamerò, come abbiamo già fatto
in questi giorni e come hanno fatto altri, il signor
omissis
, ma ci tengo a precisare, visto che ormai qui di
signori
omissis
ne abbiamo sentiti tre forse, non mi
ricordo... non è un omonimo del signor
omissis
di cui si
parlava prima con il consigliere Manfrin, è forse l'omonimo
dell'interpellanza del consigliere Aggravi di cui si parlava ieri,
non è l'omonimo dell'interpellanza che poi è stata discussa a porte
chiuse, si poteva deciderlo fin dall'inizio, per cui gli
omissis
- nella mia interpellanza - erano ben ventisette. Io
credo che stiamo rasentando il ridicolo e l'inutilità, perché tutti
sappiamo di chi si parla, sia per questa che per altre
interpellanze. Qui abbiamo addirittura votato in Consiglio questa
persona e, come ho detto a porte chiuse, ma ci tengo a dirlo a
porte aperte, credo che si stiano applicando in modo maldestro gli
indirizzi di tutela della privacy e invito il Presidente del
Consiglio e l'Ufficio di Presidenza a valutare meglio questa
situazione e a correggere un'impostazione che è palesemente
assurda. Nel merito il problema è rappresentato dal fatto che con
il signor
omissis
ci troviamo di fronte a un duplice ed
evidente conflitto di interessi. Il conflitto di interessi sta nel
fatto che il signor
omissis
ha incarichi di consulenza per
tutelare gli interessi della Regione e inoltre è stato nominato dal
Consiglio regionale nella Commissione
omissis
- non lo so,
qui non è stato tolto, quindi forse lo posso dire, Commissione
paritetica - per rappresentare le esigenze e gli interessi della
Regione, ma nello stesso tempo l'avvocato
omissis
è
consulente giuridico della Presidenza del Consiglio dei ministri,
cioè è consulente giuridico della controparte della Regione sia
nelle controversie giudiziarie, sia nei lavori della Commissione
paritetica. Credo che siamo fuori da ogni logica e fuori da una
sana dialettica di confronto fra istanze statali e istanze
regionali: ad esempio, con una recente deliberazione di alcuni mesi
fa - la data e il numero sono
omissis
- la Giunta regionale
decide, ed è una delibera pubblica, di costituire la Regione nel
giudizio promosso dinanzi alla Corte di Cassazione dalla Presidenza
del Consiglio dei ministri in una materia delicata come il gettito
fiscale. La Presidenza del Consiglio dei ministri ovviamente sarà
presente con i suoi avvocati e la Giunta regionale che cosa fa?
Affida l'incarico di tutela degli interessi della Regione
all'avvocato
omissis
, che è al tempo stesso il consulente
giuridico della Presidenza del Consiglio dei ministri. Io credo che
questa sia una cosa assurda e sinceramente non capisco come non ci
si renda conto della confusione che si sta creando. Come è assurdo,
e ho già avuto modo di dirlo quando si è discusso di quella nomina,
che il signor
omissis
sia uno dei tre esperti incaricati
dalla Regione per far parte della Commissione paritetica che deve
lavorare alle norme di attuazione dello Statuto e che deve
confrontarsi con i tre esperti designati dal Governo. Anche qui la
sovrapposizione e la confusione dei ruoli è macroscopica;
sovrapposizione inopportuna poi, perché uno dei tre membri nominati
dalla Regione è anche il consulente giuridico del capo del Governo.
Io credo che non ci siamo proprio. Da qui la domanda che pongo: che
cosa intendete fare per porre fine all'evidente conflitto
d'interesse che attualmente riguarda la persona dell'avvocato
omissis
.
Presidente -
Risponde il Presidente della Regione.
Testolin (UV) -
Dall'analisi svolta dai competenti uffici
emerge come l'affermazione che costituisce la premessa maggiore
dell'interpellanza, vale a dire che "rilevato che l'
omissis
ha il compito di consigliare la Presidenza del Consiglio dei
Ministri nelle azioni nei confronti della Regione e dall'altra
riceve incarichi dalla Regione per opporsi alle azioni della
Presidenza del Consiglio dei ministri",
è priva di qualsiasi
fondamento logico e giuridico. Infatti la Presidenza del Consiglio
dei Ministri nei contenziosi che contrappongono lo Stato a
qualsiasi altro soggetto, ivi compresa la nostra Regione, è difesa
ex lege
dall'Avvocatura dello Stato, che non acquisisce, né
ha bisogno di farlo i consigli della persona in questione, la quale
peraltro esplica, per quanto costa, gratuitamente la sua funzione
di consigliere giuridico nell'ambito dell'ufficio del Presidente
del Consiglio dei Ministri nel settore delle riforme
costituzionali. Data l'erroneità della premessa, è evidente che non
si pone alcuna questione di incompatibilità o conflitto d'interesse
o di confusione. Il Governo regionale, pertanto, ritiene di
continuare a riporre la propria fiducia nel professionista sia come
componente della Commissione paritetica Stato-Regioni, sia come
difensore della Regione, veste nella quale peraltro ha riportato
risultati ragguardevoli.
Presidente -
Per la replica, la parola alla consigliera
Minelli.
Minelli (PCP) -
Inutile dirle, Presidente, che è una
risposta del tutto insoddisfacente. Lei dice: "L'analisi che gli
uffici hanno fatto - in base alla principale affermazione che io
sostengo nell'interpellanza - dice che tale affermazione è
assolutamente priva di fondamento perché c'è l'Avvocatura dello
Stato che difende gli interessi della controparte, eccetera, e che
il nostro avvocato
omissis
esplica il suo ruolo
gratuitamente", non è una cosa che ci interessa più di tanto se lui
lavori per la presidente Meloni gratuitamente o meno, semmai è un
problema dello Stato, ma io rilevo che la sua argomentazione, come
quella che lei aveva già avanzato riguardo ai componenti della
Commissione paritetica, perché poi il tema è simile e riguarda
entrambe le cose, lei aveva già detto che: "I componenti della
Commissione paritetica fanno un lavoro tecnico, poi è il Consiglio
regionale che si esprime sugli schemi dei decreti legislativi, se
non li condivide, li può bocciare", eccetera. Non ritenevo
accettabile quell'affermazione, come non ritengo accettabile quella
odierna, non la ritenevo accettabile perché il lavoro preparatorio
è un lavoro decisivo; se la Regione, nonostante abbia la metà dei
componenti della Commissione paritetica, fa da osservatore esterno,
non dice nulla come mi sembrava aver detto lei l'altra volta, cioè
"Lascia lavorare indisturbati i tecnici", poi alla fine il
Consiglio è in qualche modo costretto a digerire il prodotto che
esce dalla Commissione, anche se non è adeguato, perché altrimenti
cosa fa? Boccia lo schema? E con quale risultato? Che si
ritornerebbe indietro di anni. Nel caso della norma di attuazione
per le concessioni idroelettriche è dal 2019 che si lavora allo
schema e bisogna preoccuparsi piuttosto che adesso vada bene; se
poi il Consiglio si trova con le mani legate dopo che tre dei suoi
membri hanno dato l'
okay
, non so che cosa succede.
Non è poi neanche pertinente un'altra osservazione e, visto che
stiamo parlando di questa questione, lo faccio rilevare adesso:
l'osservazione secondo cui ci sono stati già degli avvocati
indicati dalla Regione, come componenti della Commissione
paritetica, che hanno continuato ad avere degli incarichi
professionali dalla Regione. Quella è un'altra cosa, non c'entra
nulla; il conflitto di interessi che io ho già rilevato una volta e
che rilevo oggi per la seconda o terza volta, nasce perché questo
signor
omissis
è consulente del Governo, è consulente della
Presidente del Consiglio dei ministri, cioè della controparte della
Regione! Allora sia che stiamo parlando di Paritetica, sia che
stiamo parlando di un ricorso in Cassazione, poco c'entra se questa
persona presti la sua opera gratuitamente per la Presidente del
Consiglio dei ministri o se lo Stato sia difeso dall'Avvocatura
dello Stato, è comunque un consulente giuridico e la parola stessa,
il ruolo stesso, la funzione stessa di consulente giuridico credo
che voglia significare che questa persona dà il suo parere, offre i
suoi servizi, gratuitamente, alla Presidente del Consiglio su delle
tematiche che sono fondamentali. Qui parliamo di un contenzioso in
cui abbiamo un consulente giuridico, non sarà lui che difenderà lo
Stato in Cassazione contro la Regione, però, abbiate pazienza,
stiamo parlando di chi ha delle competenze giuridiche, della
persona più vicina in questo momento, da quel punto di vista, alla
Presidente del Consiglio. Io continuo a ritenere che sia
assolutamente incredibile che la Regione non si renda conto, che
voi non vi rendiate conto, di quanto sia macroscopico questo
conflitto che riguarda la persona di cui non possiamo fare il nome
ma che sappiamo benissimo tutti di chi si tratta.
Presidente -
La parola al consigliere Marguerettaz per
mozione d'ordine.
Marguerettaz (UV) -
Per una mozione d'ordine perché,
essendo che è stato chiamato in causa l'Ufficio di Presidenza,
rispetto a un regolamento della
privacy
, non tutti
probabilmente si ricordano che, purtroppo, l'Amministrazione
regionale è stata sanzionata in passato per aver disatteso le
regole della privacy. Ovviamente questo genera delle spese per
l'Amministrazione regionale e possibilmente, forse probabilmente,
anche dei problemi dal punto di vista erariale della Corte dei
conti. L'Ufficio di Presidenza, ovviamente con il supporto degli
uffici, ha definito le linee guida, però la collega se ritiene che
queste linee guida siano sbagliate, quando ha la parola, può fare
tutti i nomi di questo mondo, se ne assume la responsabilità, nel
senso che le regole sono queste. Nel nostro codice c'è scritto che
non si può rubare, ma se qualcuno ruba, se ne assume le
responsabilità. Allora le regole che sono state stabilite
dall'Ufficio di Presidenza sulla base delle istruttorie degli
uffici vanno in una certa direzione. Se poi lei ritiene che gli
uffici e l'Ufficio di Presidenza siano un gruppo di dementi che
scrivono delle regole sbagliate, lei è liberissima, ma se ne deve
assumere la responsabilità.
Presidente -
La parola alla consigliera Minelli per
mozione d'ordine.
Minelli (PCP) -
Ci deve essere un problema di
comunicazione tra chi fa da tramite con l'Ufficio di Presidenza e i
Consiglieri in un caso come questo, perché io sono stata invitata
dagli uffici e credo poi che si possa verificare, anzi, mi è stato
caldamente raccomandato a non fare i nomi in aula, mi è stato detto
che non si potevano fare. Normalmente, quando una persona viene
invitata a fare una cosa da chi ha una responsabilità, si attiene.
Questo non impedisce che la stessa persona ritenga non di certo che
c'è un branco di dementi che scrive le regole, come lei
coloritamente ha cercato di mettermi in bocca; non è così, io ho
semplicemente detto che c'è un'interpretazione del regolamento
della
privacy
che è a mio avviso, ma non credo solo a mio
avviso visto anche quello che sto leggendo sui giornali in questi
giorni, totalmente assurda e che, secondo me, e questa sì è una mia
opinione, sta rasentando il ridicolo. Poi ognuno si assumerà le sue
responsabilità, io le sto solo dicendo che se questa sarà la nuova
prassi che da adesso in avanti sarà inaugurata, avremo dei seri
problemi a fare anche il nostro lavoro, perché quando uno si trova
con 27
omissis
in un'interpellanza e non deve nemmeno citare
i numeri e le date di delibere che sono pubbliche, allora non
dovete neanche rendere pubblici quegli atti, ma ora lo sono! C'è un
problema che forse dovete risolvere a livello più generale.
Presidente -
Le linee guida sono a tutela del Consiglio
che, come detto, è già stato colpito da una sanzione da parte del
Garante della
privacy
. Poi ovviamente, fatta questa tutela
generale del Consiglio, ognuno si assume la propria responsabilità.
La parola al consigliere Marguerettaz per mozione d'ordine.
Marguerettaz (UV) -
L'invito dei funzionari è un invito,
nessuno ovviamente potrà coercitivamente impedirle di fare i nomi,
quindi è ovvio che gli uffici con l'Ufficio di Presidenza fanno
delle regole, chiedono ai Consiglieri di attenersi, i Consiglieri
sono liberissimi di attenersi come no. Decida lei, oppure può anche
inviare al Garante della
privacy
per valutare se questo
regolamento è corretto o non è corretto, gli strumenti ci sono.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK