Consiglio Regionale della Valle d'Aosta - Oggetto del Consiglio n. 3752 del 25 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3752 del 25 settembre 1992 - Resoconto
OGGETTO N. 3752/IX Accelerazione dell'iter della trattativa
Giunta-SITAV per il rinnovo della convenzione per la gestione della
Casa da gioco di Saint-Vincent.
(Ritiro di mozione)
Mozione Il Consiglio regionale della Valle d'Aosta
Considerati i precedenti atti deliberativi del Consiglio stesso,
le indicazioni formulate dalla competente commissione consiliare
permanente nonché lo stato di avanzamento della trattativa
intercorsa tra la Giunta Bondaz e la SITAV in ordine ad una nuova e
migliorativa ipotesi di convenzione per la gestione della Casa da
Gioco di Saint-Vincent;
Non Ritenendo giustificati, sull'argomento, i traccheggiamenti
dell'attuale Governo regionale che hanno comportato il solo
risultato di rendere sempre meno credibile, autorevole ed avveduto
il comportamento dell'Ente Regione, concorda tuttavia su una
proroga tecnica dell'attuale regime di concessione alla Società
SITAV per una durata non superiore a mesi tre.
Sollecita
il Governo regionale ad accelerare l'iter conclusivo della
trattativa, investendo nei tempi più brevi il Consiglio regionale
circa gli esiti della medesima.
F.to Milanesio, Pascale e Aloisi.
Presidente Ha chiesto d'illustrare la mozione il Consigliere
Milanesio.
Milanesio (PSI)
Siamo in presenza di una mozione che
in qualche modo dovrebbe essere scaduta per la sua validità e un
po' superata dalle decisioni che sono state prese dalla Giunta
regionale, anzi dal Consiglio, nel mese di luglio.
Sta diventando tuttavia di nuovo attuale (vale a dire che se non
la discutessimo in questo Consiglio, ma nel prossimo, sarebbe di
nuovo perfettamente attuale). Quello che si lamenta infatti, quello
che si dice nella premessa di questa mozione, è che sostanzialmente
ci sono ritardi non giustificati che assumono un po' la
caratteristica dei tracheggiamenti, per cui questa pratica, questo
dossier non sta procedendo in modo sufficientemente spedito.
Abbiamo sentito dire dal Presidente della Giunta, mi pare ieri o
l'altro ieri, che sono stati chiesti dei chiarimenti; a quanto pare
questi chiarimenti sono arrivati e mi risulta che sugli stessi sia
stato chiesto il parere di un legale. Era necessario far passare
due mesi per arrivare ad una risposta della società? Non lo so, se
la colpa è della società, male gliene incolga, se però c'è una
inerzia colpevole della Giunta regionale, io credo che tutto questo
finirà per ripercuotersi negativamente sulla discussione consiliare
che in qualche modo oggi faremo, qualunque sarà la proposta che
l'esecutivo intenderà formulare a questo Consiglio nel prossimo
mese. Quello che infatti è certo, è che questa vicenda richiederà
un esame approfondito del Consiglio dopo quello della Giunta;
passerà in Commissione e bisognerà poi prendere delle decisioni che
non potranno che essere importanti, impegnative per i prossimi anni
per lo stabilimento speciale di St. Vincent, vale a dire per il
Casinò.
Dopo questa breve illustrazione intendo chiedere al Presidente
se mi darà assicurazioni sul fatto che comunque questo argomento,
nei modi che riterrà più opportuno l'esecutivo, verrà portato
rapidamente in Consiglio regionale, perché altrimenti non ci sono i
tempi tecnici per assumere delle decisioni. La scadenza che è già
stata prorogata al 31 dicembre 1992, diventerà di nuovo stretta e
di conseguenza questa mozione finirebbe per avere di nuovo una sua,
direi, comica validità.
Noi dicevamo infatti di non prorogare di oltre tre mesi
l'attuale regime di concessione.
La Giunta ha deciso di prorogarlo di altri sei; il Consiglio ha
approvato e sostanzialmente ci troviamo di fronte alla possibilità
di essere di nuovo interessati da una proposta di proroga o da
altre proposte che per adesso vengono adombrate solo da giornali
che sono vicini alla Giunta regionale (vicini come impostazione
politica e che quindi forse riescono anche ad avere le notizie
prima e possono così anche affermare che, qualora non ci fossero
dei chiarimenti precisi su questa vicenda, si potrebbe arrivare ad
un commissariamento). Commissariamento che non è stato né
confermato, né smentito dal Presidente della Giunta nella risposta
che ha dato al Consigliere Pascale due giorni fa. Atto estremo che
comporterebbe una serie di conseguenze (credo gravissime), di cui
comunque noi non riusciamo a valutare la portata. Vorremmo avere a
questo riguardo se non altro qualche chiarimento ulteriore, qualche
ulteriore delucidazione.
Ben inteso, se ci sono questi chiarimenti, queste indicazioni,
noi potremmo anche ritirare la mozione, perché come ho già detto,
queste mozioni quando vengono presentate hanno un senso, quando
vengono discusse perdono molto di significato, molto della carica
costruttiva che comunque potevano avere.
Io, in questo caso, tenterei di avere qualche risposta dal
Presidente della Giunta. Soltanto dopo potrò ritirare la mozione
(comunque le intenzioni erano quelle di farla discutere nella
seduta del 16 luglio). Siamo al 25 di settembre e questa mozione è
scaduta.
Presidente
Ha chiesto di parlare il Consigliere
Bondaz.
Bondaz (DC)
Il problema del rinnovo della concessione
della Casa da Gioco è, da sempre, un problema di particolare
attenzione da parte di tutto il mondo politico e di tutta la Valle
in genere, perché riveste indubbiamente una grande importanza sia
per le entrate della Regione sia per i posti di lavoro che il
Casinò genera, sia per l'indotto che crea.
Il Consiglio regionale aveva a suo tempo approvato una
deliberazione nella quale si invitava la Giunta regionale a
procedere nella trattativa unica nei confronti della società SITAV.
Trattativa che era stata portata avanti dal sottoscritto,
dall'Assessore Lavoyer e dall'Assessore Pascale.
La situazione si era evoluta dopo le difficoltà che erano emerse
nella trattativa; non si trattava infatti di una trattativa
semplice, né facile, ma diciamo che alla vigilia delle mie
dimissioni non dico che l'accordo era fatto, ma che molti se non
quasi tutti, salvo un problema o due, erano stati risolti di comune
accordo tra l'Amministrazione regionale e la società SITAV.
Successivamente l'Amministrazione regionale che è succeduta ha
richiesto una proroga fino alla fine dell'anno dicendo e sostenendo
che ci trovavamo di fronte alla necessità di una proroga, in quanto
c'era stato il cambio di amministrazione e bisognava riesaminare
tutto il pacchetto e tale giustificazione era sufficientemente
valida.
In quella discussione il gruppo della Democrazia Cristiana
presentò un emendamento per ridurre i tempi dal 31 dicembre al 31
del mese di ottobre. Non venne accettato l'emendamento ed il gruppo
della Democrazia Cristiana votò contro o si astenne, non ricordo,
da questa possibilità di proroga al 31 del mese di dicembre.
Oggi apprendiamo che le trattative sono ad un punto morto, nel
senso che non ci sarebbero stati degli incontri tra
l'Amministrazione regionale e la SITAV. Io penso che questo fatto
debba essere valutato, anche perché le responsabilità, come diceva
chi mi ha preceduto, possono non essere dell'Amministrazione, ma
della SITAV che non fa quello che deve fare, o meglio non dà
risposte a richieste che vengono fatte. Quindi io non punto il dito
nei confronti della Giunta regionale, ma sicuramente gradirei avere
delle informazioni sui motivi di questo ritardo.
Intanto preannuncio che il gruppo della Democrazia Cristiana ha
presentato un'interpellanza alla Giunta regionale poiché siamo
venuti a conoscenza che i primi del mese di settembre una società
costituitasi nel mese di agosto, tale società Valmon, avrebbe
presentato richiesta per la gestione della Casa da gioco. La cosa
ci ha abbastanza stupito, non tanto perché siamo fautori a pieno
titolo della riconcessione alla SITAV, quanto per il fatto che una
cosa di questo genere non sia stata comunicata al Consiglio né dal
Presidente della Giunta, né dal Presidente del Consiglio e
riteniamo che questa sia una cosa abbastanza importante tale da
metterne a conoscenza il Consiglio. Che si possa avere velleità di
trattativa nei confronti di questa società oppure non averne mi
interessa molto relativamente, tengo soltanto a precisare che una
cosa di questo genere, in pendenza di trattative che la Giunta
dovrebbe fare con la SITAV, in esecuzione di una deliberata del
Consiglio, doveva essere messa a conoscenza dei signori
consiglieri. Questo anche per avere una valutazione più chiara di
tutto l'argomento Casinò, che sicuramente è un argomento difficile,
ma che deve essere definito. Io mi auguro che venga definito, anche
se personalmente ho dei dubbi che si arrivi coi tempi tecnici
necessari, a definire eventualmente la trattativa con la SITAV,
sempre che questa Amministrazione voglia continuare questo tipo di
trattativa. In caso contrario io credo che sia più giusto, più
onesto e più trasparente che si venga in Consiglio e si dica: "noi
non siamo d'accordo su questa trattativa unica e vogliamo
riprendere le cose da capo".
È la cosa più semplice, più onesta da parte della Giunta
regionale. Ognuno sarà libero poi di trarre le proprie conseguenze,
ma questo modo di fare lascia evidentemente dubbi nei consiglieri,
crea dei dubbi nell'opinione pubblica e crea sicuramente delle
difficoltà anche da parte di coloro che lavorano al Casinò, perché
non sanno quale sarà la loro situazione futura.
Io mi auguro che il Presidente della Giunta ci voglia dare delle
delucidazioni in merito, perché, come dico, l'argomento è
importante ed è un argomento che comunque in qualunque modo, sia
che venga fatto come commissariamento, come qualche giornale locale
ha detto, sia che si voglia ridare la concessione alla SITAV, sia
che la si voglia dare ad un'altra società, dovrà essere definito.
Non sarebbe infatti opportuno che questa Giunta o la Giunta
precedente si trovasse di nuovo di fronte a delle decisioni poco
simpatiche da parte della Corte dei conti.
Presidente
Se nessun altro Consigliere intende
intervenire, dichiaro chiusa la discussione generale. Ha chiesto di
parlare il Presidente della Giunta, Lanivi.
Lanivi (GM)
Premessa: io assumo, e questo lo voglio
dichiarare fin dall'inizio, ogni dichiarazione che viene fatta in
questo Consiglio, da qualunque parte essa venga, non come fatto di
polemica, ma come contributo a risolvere al meglio i
problemi.
Il rinnovo della convenzione con la Casa da Gioco di St. Vincent
è uno dei problemi importanti non solo dal punto di vista
economico, ma anche dal punto di vista occupazionale; sono, l'uno e
l'altro, problemi di grandissima importanza. Non dobbiamo
dimenticare che i rapporti tra Gestione Casa da Gioco e Regione,
Governo della Regione, hanno avuto anche in passato delle
conseguenze pesanti, per cui dobbiamo affrontare il problema con la
massima serietà, al di là e al di sopra di possibili e facili
strumentalizzazioni.
Allora cerchiamo di mettere con molta serietà le cose al punto
in cui sono. È vero che era stata avviata una trattativa, ma è
altrettanto vero che forse è forzato sostenere che si fosse alla
vigilia di una conclusione; questo credo possa essere dato come
dato scontato e quindi quella richiesta di rinvio era giustificata
e motivata. Se è vero che su alcuni punti potevano esserci dei
punti di accordo, è altrettanto vero che è difficile, se non
impossibile, poter sostenere che si fosse alla vigilia di una
possibile conclusione.
Questo argomento non l'ho voluto trattare da solo e sulle
evoluzioni ho tenuto informata tutta la maggioranza, sempre, oltre
che la Giunta, e la maggioranza e la Giunta regionale hanno fissato
questo punto pregiudiziale: primo, dare attuazione a quanto il
Consiglio regionale ha stabilito nella sua adunanza del 16 e 17
luglio, quando ha approvato la proposta di proroga della scadenza
della convenzione della casa da gioco con la SITAV. Quindi la
trattativa non è fissata con un unico interlocutore, cioè come
decisione aprioristica con la SITAV; si è deciso di continuare la
trattativa con la SITAV e solo dopo una verifica o in caso di
esistenza di convinzioni tali da dover rompere, si sarebbe rotto.
La trattativa segue secondo il dettame di quella deliberazione del
Consiglio regionale, con la SITAV.
La maggioranza ha stabilito che prioritarie, pregiudiziali per
la prosecuzione delle trattative, fossero due cose: la chiarezza
dell'azionariato e l'affidabilità del gestore. Non abbiamo
aspettato il mese di settembre per chiedere questi chiarimenti, li
abbiamo già chiesti in precedenza e abbiamo per la terza volta
chiesto tutti quei chiarimenti che non sono ricerca di motivi per
rallentare o per rinviare la conclusione della trattativa, sono
richieste prioritarie per poter andare avanti e procedere con
sicurezza e tranquillità per tutto il Consiglio regionale.
In base alle ultime risposte ho ritenuto opportuno chiedere
ancora il parere ad un legale che ci potesse sostenere in questa
situazione. Il quadro non è ancora, allo stato attuale, definito
con precisione, quindi chiederemo ulteriori informazioni. Queste
sono le condizioni, la trasparenza dell'azionariato e
l'affidabilità del gestore, secondo la legittimazione del nostro
interlocutore, sono state le due pregiudiziali che non il
sottoscritto, ma che l'intera maggioranza ha chiesto come
condizione pregiudiziale per procedere.
Ho detto che abbiamo ricevuto delle risposte, ma sono ancora
risposte ritenute insufficienti anche in virtù di pareri legali che
abbiamo richiesto. Continueremo su questa strada, nel frattempo
definiamo le posizioni regionali in modo da poter procedere su un
terreno assolutamente certo.
Credo che questa sia la garanzia che posso offrire, che offre
non solo la maggioranza, la Giunta, il sottoscritto, per quello che
può contare. Garanzia che questa trattativa procede nel migliore
dei modi, vale a dire a utilità totale della Regione oltre che a
tutela dell'intero Consiglio regionale.
Due temi: il discorso del commissariamento. Ribadisco che la
volontà politica di questa maggioranza è di dare attuazione, quindi
di seguire con molta correttezza l'indicazione, la volontà espressa
da questo Consiglio nel mese di luglio; quindi si prosegue la
trattativa con la SITAV. Sono apparse è vero delle notizie, ma io
forse ho un limite mio, me ne assumo totalmente la responsabilità,
in genere vedo molte cose che secondo me anche pubblicate non
corrispondono al vero, sarà un mio limite, mi scuserete, in genere
non rincorro un dialogo con mezzi d'informazione che potrebbero più
o meno strumentalmente dare notizie, fare apparire delle cose che a
questo punto non hanno nessun fondamento di verità.
Quindi ribadisco, per non essere frainteso: prima volontà, dare
correttamente attuazione ed essere aderenti alla volontà espressa
da questo Consiglio. Seconda manifestazione di volontà espressa da
questa maggioranza è sul punto di rendere pregiudiziale per la
continuazione delle trattative, e mi pare che questa sia un'azione
di grande correttezza, il quadro, la trasparenza dell'azionariato e
l'affidabilità del gestore.
Allo stato attuale non abbiamo ancora elementi di assoluta
certezza, anche questo suffragato da pareri di legali. Il discorso
che qualcuno vuol fare, scrivere o pubblicare, sono cose che non
investono la nostra responsabilità. È vero che abbiamo ricevuto una
proposta, una proposta non solo indirizzata a me, credo indirizzata
ai vari Assessori, ma è una proposta che presentata in questo
momento non interferisce sul lavoro che stiamo facendo, quindi io
riterrei da non considerare assolutamente, e qui ci metto direi, al
di là delle volontà politiche, anche il mio personale impegno
perché questa non suoni, o non sia intesa in una piccola realtà
come la nostra, come attività turbativa rispetto invece a un
percorso che questa maggioranza e questa Giunta intende perseguire
con la massima chiarezza.
Presidente
Ha chiesto di parlare il Consigliere
Milanesio.
Milanesio (PSI)
Vorrei ringraziare il Presidente della
Giunta per le risposte che ha voluto dare; sono un po' più precise
di quelle che aveva dato nel corso della discussione di
un'interpellanza dell'altro giorno.
Voglio solo ricordare che l'argomento del Casinò è certamente
una questione delicata e importante, ma non ritengo che sia una
questione delicatissima e non ritengo che tutte le volte che si
parla di Casinò debbano necessariamente esserci, dopo, dei risvolti
penali. Io mi auguro proprio che in questa vicenda, in questa
circostanza, in questa tornata, non ci debbano essere, quindi se
l'atteggiamento di prudenza che il Presidente della Giunta ritiene
di adottare è ispirato al raggiungimento di quello scopo è cosa
buona e giusta. Voglio però solo ricordare che l'atteggiamento
della prudenza ha bisogno comunque di operatività, ha bisogno di
momenti di decisione, di momenti di attenzione.
Quando egli dice "argomento che non ho voluto trattare da solo";
ma questo è abbastanza ovvio e scontato. C'è una decisione del
Consiglio regionale, ci sono degli orientamenti probabilmente
emersi nella maggioranza che hanno precisato ancora meglio il senso
della marcia che deve seguire il Presidente della Giunta nel
trattare questa vicenda. Aggiungerei però che anche il suo ruolo
diventa poi delicato, importante: direi il fulcro. La persona
fisica del Presidente della Giunta riassume infatti in sé la
collegialità della Giunta e diventa dunque il fulcro su cui poi si
fa leva per decidere.
Quindi il solo invito che faccio al Presidente della Giunta è
che, accertata in modo inoppugnabile quella che si può definire una
precondizione, riferita alla trasparenza e all'affidabilità, si
decida finalmente di andare in una direzione o in un'altra: perché
se ci trovassimo di nuovo di fronte ad un'ennesima proroga, io
credo che faremmo tutti una bruttissima figura, oltre a correre dei
rischi di carattere non giudiziario, non penale, ma di natura
patrimoniale.
Ciò detto noi ritiriamo la mozione perché - come avevamo detto
in premessa - era un po' scaduta, visto il momento della
presentazione e il fatto che non se n'era potuto discutere nel
Consiglio del 16 luglio scorso.
Il Consiglio prende atto concordando
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK