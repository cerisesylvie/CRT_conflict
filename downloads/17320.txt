Consiglio Regionale della Valle d'Aosta - Oggetto del Consiglio n. 674 del 9 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENTI LOCALI
Comuni
Precedente
Successivo
Resoconto integrale del dibattito dell'aula
Oggetto del Consiglio n. 674 del 9 giugno 1999 - Resoconto
SÉANCE DU 9 JUIN 1999 (MATIN)
OGGETTO N. 674/XI Intendimenti in merito all'attivazione dello
sportello unico per le attività produttive da parte dei comuni.
(Interpellanza)
Interpellanza Preso atto del D.Lgs. 31 marzo 1998, n. 112, che
conferisce ai Comuni funzioni amministrative da espletare tramite
l'attivazione dello sportello unico per le attività produttive e
che impegna le Regioni a stabilire forme di coordinamento e
raccordo per la diffusione delle informazioni concernenti lo
sportello unico degli enti locali;
Constatato che in data odierna, giovedì 27 maggio, scade il
termine assegnato ai comuni per la nomina del responsabile e per
l'apertura dello sportello unico;
Avendo appreso che a tale data solo il Comune di Aosta si è
attivato in tal senso;
Considerato il ruolo importante di coordinamento e di raccordo
che la legge assegna alle Regioni;
La sottoscritta Consigliera regionale
Interpella
l'Assessore competente per sapere:
1. Se sono state predisposte iniziative di informazione e di
sostegno agli enti locali per l'attivazione di tale sportello
unico;
2. Se è intento dell'Amministrazione regionale svolgere le
funzioni di coordinamento che la legge le assegna e con quali
strumenti, procedure e tempi di attuazione.
F.to: Squarzino Secondina
Président La parole à la Conseillère Squarzino Secondina.
Squarzino (PVA-cU) Come si dice nell'interpellanza, il decreto
legislativo 31 marzo 1998 n. 112, proprio in attuazione a tutte le
norme della "riforma Bassanini", istituisce lo sportello unico per
le attività produttive, proprio per favorire lo svolgimento di
tutti gli adempimenti previsti dalla legge per realizzare,
ampliare, cessare, riattivare impianti produttivi, ivi compreso il
rilascio delle concessioni e autorizzazioni edilizie.
I comuni entro il 27 maggio dovevano nominare un responsabile
della procedura dello sportello unico, aprire la relativa
struttura.
Ora la domanda che sorge spontanea è la seguente: qual è la
situazione in Valle d'Aosta? Nella premessa faccio un riferimento
al Comune di Aosta, che invece non è esatto, bensì basato su
informazioni errate che mi sono state fornite.
Il comma 3 dell'articolo 25 di questo decreto legislativo
prevede che le regioni autonome debbano provvedere ad adeguare i
rispettivi ordinamenti alle norme fondamentali dei procedimenti,
secondo le previsioni dei rispettivi statuti e delle relative norme
di attuazione. Qui veramente si parla del procedimento, non dello
sportello unico, quindi è solo una parte in cui la Regione deve
intervenire.
Rispetto a tutta questa materia cosa si è fatto? Questa era la
domanda che volevo porre all'Assessore all'industria e artigianato,
perché è vero che nella nostra piccola realtà regionale è di fatto
la Regione che si propone come punto di riferimento per
l'informazione, come supporto, come facilitatore, come sostegno
all'individuazione di attività produttive, ma le competenze
autorizzative in questa materia sono proprie dei comuni, e proprio
ora che sono, di fatto, per questo aspetto, l'interlocutore delle
imprese.
Con lo sportello unico il comune è chiamato a provvedere, anche
attraverso convenzioni con i vari enti presenti sul territorio,
alla verifica di tutti i dati che sono stati autocertificati, e in
questo modo l'intero procedimento, che avrebbe bisogno invece di
più tempo perché ogni ente a cui ci si rivolge per avere
un'autorizzazione ha i suoi tempi, un mese, sessanta giorni,
sarebbe invece concentrato in un massimo di 90 giorni. In questo
modo sarebbe veramente possibile offrire un servizio più celere
alle imprese.
La Regione dovrebbe continuare a svolgere un ruolo molto
importante, proprio dal punto di vista del coordinamento, del
miglioramento dei servizi di assistenza alle imprese, e il compito
di raccogliere e diffondere tutte le informazioni anche per via
telematica.
Per questo volevo chiedere se l'Assessore si è posto la
questione di cosa fare rispetto allo sportello delle imprese, se è
intenzionato a contattare gli enti locali per vedere come è
possibile risolvere questo aspetto, o se intende svolgere questa
funzione di coordinamento che la legge gli assegna, e quali
strumenti intende produrre perché anche nella nostra Valle quelli
che sono i facilitatori delle imprese previsti dallo sportello
unico possano essere attivati.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE) In risposta alle questioni poste dalla
Consigliera Squarzino, credo che sia del tutto evidente come la
Giunta regionale, questo Consiglio regionale abbiano avviato una
fase di applicazione della "legge Bassanini". Nello scorso
Consiglio abbiamo votato un'importante legge per quanto riguarda la
semplificazione, è stata votata una legge forse non molto
condivisa, ma che andava nella direzione della semplificazione
amministrativa sul piano dell'impatto ambientale: per cui è questa
la strada che si sta seguendo.
Rispetto alla questione specifica vorrei fare alcune
precisazioni. Innanzitutto il decreto legislativo n. 112 affida,
come veniva ricordato, un ruolo di coordinamento alle regioni, in
quanto esse devono provvedere al miglioramento dei servizi e
all'assistenza alle imprese, con particolare riferimento alla
localizzazione e all'autorizzazione degli impianti produttivi e
alla creazione di aree industriali.
In forza di questo decreto legislativo, sulla base di un
principio di sussidiarietà - che è alla base del provvedimento
stesso, ma che è stato alla base di un provvedimento che nella
passata legislatura era stato votato e che riguarda il sistema
delle autonomie locali - le regioni provvedono nell'ambito della
loro autonomia organizzativa e finanziaria al miglioramento dei
servizi di assistenza alle imprese, però è il comune che esercita
singolarmente, o in forma associata, anche con gli altri enti
locali le funzioni che riguardano l'attività dello sportello unico.
Quindi da questo punto di vista c'è un ancoramento molto preciso in
capo ai comuni.
Ora, è altrettanto vero che alla Regione non compete tanto un
compito che potrebbe essere visto anche come un po' paternalistico
da questo punto di vista, quello d'informare gli enti locali che
c'è lo sportello unico e di sollecitarli ad attivarsi; questo è un
compito che indubbiamente compete al comune.
Quello che è richiesto alla Regione è un'assistenza che consiste
principalmente nella raccolta e nella diffusione per via telematica
delle informazioni concernenti gli strumenti agevolativi alle
imprese. In questo ambito si deve leggere anche l'attività di
coordinamento, che è un'attività d'informazione ma anche di ricerca
di collaborazione, intese con enti e organizzazioni interessate
alla unificazione del procedimento.
Come ricordava anche la Consigliera Squarzino, stante le
dimensioni della regione soprattutto per quanto riguarda gli
insediamenti più importanti, sicuramente un ruolo di assistenza è
svolto direttamente dall'Amministrazione regionale tramite le sue
strutture e tramite anche le società che sono controllate dalla
Regione: pensiamo al ruolo svolto da Finaosta, dal Centro sviluppo,
da strumenti operativi della Regione come l'Agenzia del lavoro. Per
cui quest'area di assistenza direi che è realizzata.
Un problema che si pone in Valle è quello dell'apertura degli
sportelli rispetto al numero dei comuni; è impensabile avere 74
sportelli unici in Valle d'Aosta. E questo è un processo che la
Giunta intende affrontare in relazione alla realizzazione della
legge sul sistema delle autonomie locali; ricordo che c'è un
impegno di definire entro la fine di quest'anno un importante
processo di decentramento amministrativo verso i comuni e
indubbiamente questo sarà una parte integrante di quanto stiamo
vedendo. Ovviamente rispetto a questo si tratta di coinvolgere
direttamente i comuni e la stessa associazione dei comuni, la
CELVA.
Oltretutto uno sportello unico richiede del personale altamente
qualificato, cosa che consiglia di avere un numero di sportelli
magari limitato, ma in grado di svolgere bene la loro funzione. C'è
da dire anche che abbiamo alcuni vincoli di tutela ambientale, che
sono stati per certi versi anche ripercorsi dalla legge regionale
n. 11/98, che vanno armonizzati con quanto previsto dal decreto n.
112, in cui l'attenzione è più rivolta allo sviluppo economico in
senso stretto, tant'è che si prevede in alcuni casi di andare a
ridiscutere di strumenti urbanistici di fronte a una richiesta
d'insediamento produttivo.
Ora, abbiamo una situazione in Valle - su cosa si intende fare
verrò dopo - in cui ci sono dei tempi indicati dalla normativa
nazionale, che oggi sono superiori a quelli che è possibile
realizzare in Valle, nel senso che l'articolo 4 del DPR, il n. 447
citato, che parla dell'attuazione dello sportello unico, stabilisce
in 90 giorni il limite per gli atti autorizzativi relativi ai
procedimenti ordinari, e di 150 giorni per i progetti di opere da
sottoporre alla valutazione d'impatto ambientale.
Rispetto al riferimento che veniva fatto prima al Comune di
Aosta - tanto per fare un esempio, indubbiamente - il comune oggi è
in grado di portare a termine una pratica ordinaria in sessanta
giorni, quindi con dei tempi più celeri rispetto a quanto proposto
dal decreto. Per quanto riguarda invece i progetti che devono
essere sottoposti alla valutazione d'impatto ambientale, è stata
votata nello scorso mese di maggio una nuova legge, che prevede dei
tempi che anche in questo caso sono per quanto riguarda il
procedimento normale più ridotti rispetto alla normativa nazionale,
ovvero 90 giorni contro i 150, ma che arrivano a 180 nel caso
d'indagini e accertamenti complessi. Per quanto riguarda invece la
legge regionale n. 11/98, riguardante le variazioni sostanziali dei
PRG, i tempi sono più lunghi, per cui una prima questione che si
pone è quella di un'armonizzazione delle normative in atto.
Si chiede poi se è intenzione dell'Amministrazione regionale
svolgere le funzioni di coordinamento che la legge le assegna. La
risposta qui è ovviamente positiva.
L'avvio dello sportello unico a livello nazionale non ha avuto
un grande successo, siamo in una fase iniziale; un'indagine fatta
dall'ANCI e da "Il Sole 24ore" indica un'intenzione dei comuni di
arrivare a realizzare questo verso la fine di quest'anno.
Per quanto riguarda il panorama delle regioni e delle province
autonome, la cosa è ancora più differenziata; la Regione Sicilia
non ha attuato quanto di sua competenza in merito alle
informazioni, le Regioni Sardegna e Friuli stanno studiando di dare
incentivi finanziari ai comuni perché attuino in forma consortile
lo sportello, le Province autonome di Trento e Bolzano hanno
dichiarato di non avere alcun interesse alla realizzazione dello
sportello unico.
Ma per venire alla domanda che veniva posta, cosa sta facendo
l'Amministrazione, sostanzialmente sta facendo questo. Un gruppo di
lavoro sta lavorando per la riforma dei servizi camerali, il
decreto n. 112 prevede anche la possibilità di convenzionamento
tramite le camere di commercio, questo lavoro viene fatto di
concerto con le categorie produttive e quindi questo è un primo
momento di confronto.
La questione, lo anticipavo prima, sarà oggetto di un intervento
normativo nell'ambito dell'applicazione dell'articolo 7 della legge
regionale n. 54/98, che titola "Sistema delle autonomie locali in
Valle", in cui viene affrontato il processo di un complessivo
decentramento ai comuni e quindi questa sarà una parte di un
progetto ambizioso di carattere più generale, che andrà condotto
entro la fine di quest'anno, essendo questi i tempi previsti dalla
legge.
Il livello di realizzazione dello sportello unico a livello
nazionale, quindi la necessità di recuperare dei ritardi che sono
un dato di carattere generale, viene evidenziato da una lettera che
è stata inviata ieri - fatto del tutto casuale - dal Presidente
della Conferenza dei Presidenti delle regioni e delle province
autonome, Vannino Chiti, il quale sottolinea come per il DPR n. 447
è stato messo a punto il regolamento che ha indicato per i comuni
il termine del 27 maggio per la piena operatività dello sportello
unico.
È necessario quindi - si dice nella lettera - che tutti i
soggetti coinvolti collaborino con il massimo impegno, affinché sia
possibile arrivare all'effettiva apertura e al funzionamento dello
sportello entro i tempi il più possibile brevi. Questa è
un'esplicita ammissione che c'è un ritardo a livello nazionale.
Ma nel ricordare il ruolo fondamentale delle regioni per quanto
riguarda il processo di semplificazione amministrativa, si ricorda
nella conclusione della lettera che si ritiene tuttavia utile
avviare in tempi rapidi un confronto con il Governo, al fine di
individuare le opportune modifiche da introdurre nella normativa di
riferimento per determinare una reale semplificazione di tutti i
procedimenti coinvolti. Questo per dire che ci troviamo di fronte
ad un avvio di un processo in cui la Regione Valle d'Aosta vuole
essere partecipe e attiva; i tempi - lo dicevo - sono legati
all'applicazione della legge sulle autonomie locali, quindi
presumibilmente per la fine dell'anno.
Président La parole à la Conseillère Squarzino Secondina.
Squarzino (PVA-cU) Mi ritengo abbastanza soddisfatta della
risposta dell'Assessore, nel senso che effettivamente questo
problema vedo che è presente nelle diverse linee d'intervento che
l'Assessorato sta portando avanti.
L'intento di quest'interpellanza era duplice: verificare a che
punto erano i lavori; fare in modo che in Valle non si creasse lo
sportello unico regionale, ma che anche qui la Regione avesse
intenzione di favorire i comuni in questo loro appropriarsi di
funzioni e di diritti.
Una sola cosa non ho visto presente nelle varie azioni
presentate dall'Assessore, cioè un'attenzione a quello che è il
supporto informatico di collegamento, perché a questo punto la
Regione dovrebbe prendersi cura di attivare questo sistema
informatico con i comuni, creando quel collegamento per cui le
informazioni possono essere utilizzate in tempi reali in tutte le
sedi del territorio.
Condivido la preoccupazione dell'Assessore rispetto al fatto che
le piccole dimensioni dei comuni non si prestano all'apertura in
ciascuno di essi di una struttura autorizzativa autonoma, per cui
sicuramente potrà essere utile avviare con il CELVA, quindi con
l'organismo che rappresenta le esigenze dei comuni, degli incontri
per verificare come sia possibile dare una risposta di tipo diverso
per la nostra Regione.
Può darsi che sia utile avere una struttura autonoma a servizio
di tutti i comuni. Ma saranno i comuni che si attiveranno, che
porranno il problema e chiederanno alla Regione quel supporto di
collegamento e di sostegno che la legge affida alla Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK