Consiglio Regionale della Valle d'Aosta - Oggetto del Consiglio n. 3975 del 25 novembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3975 del 25 novembre 1992 - Resoconto
OGGETTO N. 3975/IX Riapprovazione, ai sensi dell'ultimo comma
dell'articolo 31 dello Statuto speciale, della legge regionale:
"Contributi per l'acquisizione e il mantenimento in esercizio, da
parte dei comuni, di infrastrutture sciistiche di interesse
locale".
Presidente
Do lettura del disegno di legge:
Articolo 1 1. Nell'intento di salvaguardare il mantenimento e
l'operatività delle infrastrutture sciistiche di interesse locale
la Regione eroga contributi ai comuni della Valle d'Aosta allo
scopo di:
a) favorire l'acquisizione e il potenziamento di impianti di
trasporto a fune esistenti alla data di entrata in vigore della
presente legge nell'ambito del territorio comunale di
competenza;
b) concorrere alle spese di esercizio degli impianti di
trasporto a fune di proprietà comunale destinati all'attività
sciistica.
Articolo 2 1. I contributi regionali per l'acquisto degli
impianti di cui all'articolo 1, lettera a), sono concessi dalla
Giunta regionale nella misura massima del 90 percento della spesa
ritenuta ammissibile e per un importo complessivo che non può
comunque eccedere la somma di lire 500 milioni per ciascun
comune.
2. La spesa ammissibile è costituita dal valore, risultante da
relazione tecnica di stima effettuata da un esperto indicato
dall'Amministrazione regionale, degli impianti a fune da acquisire,
nonché delle strutture e attrezzature ad essi funzionalmente
connesse, diminuito di una percentuale pari a quella degli
eventuali contributi a fondo perduto in precedenza erogati a norma
di leggi regionali per la realizzazione degli impianti stessi e
delle relative strutture e attrezzature funzionalmente
connesse.
3. Sono considerate strutture e attrezzature funzionalmente
connesse agli impianti: le stazioni di partenza e di arrivo; le
biglietterie; i fabbricati adibiti a ricovero di mezzi battipista e
di macchine operatrici, officina, deposito e consimili; le linee di
alimentazione elettrica; le cabine di trasformazione; i generatori
di corrente; gli impianti di innevamento artificiale; gli impianti
per provocare il distacco controllato di valanghe; le opere di
stabilizzazione della neve costituite da barriere, reti o altri
sistemi antivalanga; i mezzi battipista.
Articolo 3 1. Per accedere ai contributi regionali di cui
all'articolo 2, i comuni presentano domanda all'Assessorato
regionale del turismo, urbanistica e beni culturali, corredata
da:
a) deliberazione del Consiglio comunale concernente
l'autorizzazione al Sindaco a presentare le richieste di
finanziamento;
b) relazione tecnico-illustrativa degli impianti e strutture da
acquisire;
c) relazione tecnica di stima, di cui al comma due dell'articolo
2;
d) dichiarazione di disponibilità del proprietario alla vendita,
secondo il prezzo di stima, diminuito della eventuale percentuale
di cui al comma due dell'articolo 2.
Articolo 4 1. La liquidazione dei contributi regionali di cui
all'articolo 2 è effettuata in un unica soluzione alla stipulazione
di regolare atto pubblico di compravendita purché risultino
rispettate le condizioni generali di acquisto risultanti dalla
domanda di contributo.
Articolo 5 1. I contributi regionali per il concorso nelle spese
di esercizio, di cui alla lettera b7 del comma uno dell'articolo 1,
sono concessi dalla Giunta regionale a favore dei comuni che
comunque assicurino, mediante gestione diretta o con l'affidamento
della gestione stessa a terzi, il funzionamento, durante la
stagione invernale, degli impianti a fune di loro proprietà.
2. L'ammontare dei contributi di cui al comma uno, finalizzati
al ripianamento di eventuali deficit di esercizio, non può eccedere
il 90 percento del disavanzo nelle spese sostenute dal comune per
assicurare la gestione degli impianti a fune di proprietà.
Articolo 6 1. I contributi regionale di cui all'articolo 5, sono
concessi purché sussistano le seguenti condizioni:
a) che sia assicurato l'effettivo funzionamento degli impianti
gestiti per un periodo non inferiore a trenta giorni nel corso dic
ciascuna stagione invernale;
b) che sia assicurata la normale agibilità del bacino sciistico
servito dagli impianti, mediante la battitura delle piste e la
manutenzione delle medesime e della relativa segnaletica;
c) che le tariffe praticate al pubblico siano stabilite nel
rispetto della normativa vigente.
Articolo 7 1. Per accedere ai contributi di cui all'articolo 5,
i comuni presentano domanda all'Assessorato regionale del turismo,
urbanistica e beni culturali, allegando copia della documentazione
consuntiva di entrata e di spesa relativa all'ultimo esercizio e,
nel caso di gestione affidata a terzi, copia degli accordi
regolanti la gestione stessa.
2. Le domande devono essere presentate non oltre 60 giorni dal
termine di ciascun esercizio.
3. Le domande sono esaminate e istruite dagli uffici
dell'Assessorato regionale del turismo, urbanistica e beni
culturali; sulla base delle risultanze dell'istruttoria e degli
altri eventuali accertamenti, che possono riguardare anche
l'acquisizione di dati direttamente presso i terzi gestori,
l'Assessore regionale del turismo, urbanistica e beni culturali
formula proposte alla Giunta, che delibera in via definitiva.
Articolo 8 1. Le spese derivanti dall'applicazione della
presente legge, previste ed autorizzate per l'anno 1992 in lire 500
milioni, graveranno sui capitoli di nuova istituzione indicati
all'articolo 9, e sui corrispondenti capitoli dei futuri
bilanci.
2. Alla copertura degli oneri di cui al comma uno si provvede,
per l'anno 1992, mediante utilizzo per pari importo degli
stanziamenti iscritti al capitolo 69020, a valere
sull'accantonamento previsto all'allegato n. 8 del bilancio della
Regione per l'anno 1992, concernente: Campo da golf (Interventi
settoriali - Turismo - pinto D.4.2.7.).
3. A decorrere dall'anno 1993, alla rideterminazione delle spese
previste per l'applicazione della presente legge, si provvederà con
legge di bilancio ai sensi dell'articolo 15 della legge regionale
27 dicembre 1989, n. 90 "Norme in materia di bilancio e di
contabilità generale della Regione autonoma Valle d'Aosta".
Articolo 9 1. Alla parte spesa del bilancio di previsione della
Regione per l'esercizio finanziario 1992 sono apportate le seguenti
variazioni sia in termini di competenza che di cassa:
a) variazioni in diminuzione:
cap. 69020 "Fondo globale per il finanziamento di spese di
investimento" lire 500.000.000
b) variazioni in aumento:
programma regionale 2.1.1.0.1.
"Trasferimento fondi regionali agli enti locali"
codificazione 2.1.2.3.2.3.10.24.09
cap. 62565 (di nuova istituzione)
"Contributi ai comuni per l'acquisizione di impianti di
trasporto a fune destinati all'attività sciistica.
Legge regionale lire 500.000.000
programma regionale 2.1.1.0.1.
"Trasferimento fondi regionali agli enti locali"
codificazione 2.1.2.3.2.3.10.24.09
cap. 62570 (di nuova istituzione)
"Contributi ai comuni nelle spese di esercizio degli impianti a
fune destinati all'attività sciistica.
Articolo 10 1. La presente legge è dichiarata urgente ai sensi
del comma tre dell'articolo 31 dello Statuto speciale ed entrerà in
vigore il giorno successivo a quello della sua pubblicazione nel
Bollettino ufficiale della Regione.
Presidente
Ha chiesto la parola l'Assessore al
Turismo, Sport e Beni Culturali, Voyat.
Voyat (UV)
Questa legge approvata già nel mese di
maggio è stata rinviata dal Presidente della Commissione di
Coordinamento con delle osservazioni che concernono l'articolo 2 e
l'articolo 5 dove si parla del contributo del 90 percento che è
contro le direttive CEE. Abbiamo quindi presentato un 'emendamento
all'articolo 2 che è sostitutivo ed è stato già visto in
commissione un emendamento per un nuovo comma all'articolo 3 dove
si presenta la non cumulabilità dei contributi previsti con altri
previsti da leggi diverse.
Ho presentato anche un altro emendamento e mi scuso perché c'è
stata una svista all'articolo 5 comma 2 dove si parla di contributi
del 90 percento sul deficit e quindi è un emendamento che prevede
la sostituzione dal "90 percento al 70 percento" e che se non
dovessimo presentare questo emendamento, rischieremmo di farci
rinviare nuovamente la legge.
Inoltre il 2° comma della lettera del Presidente della
Commissione di Coordinamento dice che "si ritiene inoltre eccessiva
la misura massima del 90 percento prevista per i contributi
regionali finalizzati all'acquisto di impianto di trasporti a fune
e al ripianamento del deficit", quindi questo è previsto sia per
l'articolo 2 che per l'articolo 5.
Presidente
Ha chiesto la parola il Consigliere
Pascale.
Pascale (PSI)
Io ricordo di aver presentato questa
legge nel settembre 1990 approvata dal Consiglio nel maggio del
1992 e questo avvenne perché ci fu una lunga ed aspra discussione
tra l'allora maggioranza e minoranza, prima in commissione e poi in
Consiglio. Discussione accesa non tanto per la riduzione del
contributo quanto sulla filosofia di fondo, se cioè, era opportuno
che i comuni potessero acquistare la proprietà di questi piccoli
impianti.
C'era quindi una posizione politica completamente diversa come
lo dimostra anche il verbale della votazione: 18 favorevoli, 1
contrario e 14 astenuti, tutto il gruppo dell'U.V., Lanivi e Bich.
Io mi aspettavo quindi che la maggioranza di oggi accogliesse
l'occasione per ritirare il provvedimento o tantomeno modificarlo
secondo le intenzioni di allora.
Ha pertanto, con mio piacere, cambiato idea e vorrei conoscerne
il motivo.
Presidente
Ha chiesto la parola l'Assessore al Turismo,
Sport e Beni Culturali, Voyat.
Voyat (UV)
Effettivamente il 90 percento è sul
disavanzo, non è l'ammontare del contributo che rimane il 70
percento già previsto dalla legge nell'articolo 2.
Pertanto viene ritirato l'emendamento e l'articolo 5 ha il solo
emendamento della Giunta al comma 3°.
Presidente
Ha chiesto la parola il Consigliere
Perrin.
Perrin (UV)
Je crois qu'il faut donner une réponse
à monsieur Pascale: politiquement il a raison de nous demander les
motivations pour lesquelles alors nous avions fait une bataille
contre ce projet de loi et maintenant que le Conseil régional l'a
reproposé, la majorité, une partie de la majorité, qu'alors était à
l'opposition, va la voter.
Il y avait une habitude que, je crois, nous devons maintenir
dans ce Conseil, qui faisait que les lois qui étaient repoussées
par le Président de la commission de coordination et reproposées au
Conseil étaient votées à l'unanimité des conseillers.
C'était un problème de principe et donc c'est uniquement pour
respecter cette ancienne tradition de ce Conseil que nous votons à
faveur de ce projet de loi.
Presidente
Ha chiesto la parola l'Assessore al Turismo,
Sport e Beni Culturali, Voyat.
Voyat (UV)
Esiste una diversità di vedute tra i
funzionari e il sottoscritto, chiederei pertanto la sospensione di
5 minuti per verificare questo fatto.
Si dà atto che, su richiesta dell'Assessore al Turismo, Sport
e Beni Culturali Voyat, la seduta è sospesa dalle ore 17,53 alle
ore 17,58.
Presidente
Ha chiesto la parola l'Assessore al
Turismo, Sport e Beni Culturali, Voyat.
Voyat (UV)
Abbiamo chiarito l'equivoco e pertanto do
lettura dell'emendamento concordato:
Emendamento
1) Emendamento all'articolo 5, 2° comma:
"sostituire 90 percento con 75 percento".
Presidente
Pongo in votazione l'emendamento:
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Presidente
Do lettura e pongo in votazione
l'emendamento relativo al comma uno dell'articolo 2 che viene
sostituito dal seguente:
Emendamento 1. I contributi regionali per l'acquisto degli
impianti di cui all'articolo 1, lettera a) sono concessi dalla
Giunta regionale nella misura massima del 75 percento della spesa
ritenuta ammissibile e per un importo complessivo che non può
comunque eccedere la somma di lire 500 milioni per ciascun
comune.
Presidente
Pongo in votazione l'emendamento:
Esito della votazione:
Presenti: 26
Votanti: 25
Favorevoli: 25
Astenuti: 1 (Gremmo)
Il Consiglio approva.
Presidente
Do lettura e pongo in votazione il 3°
emendamento relativo all'articolo 5:
Emendamento all'articolo 5 è aggiunto il seguente
comma:
3. I contributi di cui al comma uno non sono cumulabili con
quelli di cui alla legge regionale 28 dicembre 1984, n. 83, come
modificata ed integrata dalla legge regionale 30 ottobre 1987, n.
86, concernente la concessione di contributi per la manutenzione e
la gestione di piste sciistiche.
Presidente
Pongo in votazione l'emendamento:
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Presidente
Pongo in votazione la legge nel suo
complesso.
Esito della votazione:
Presenti: 26
Votanti: 25
Favorevoli: 25
Astenuti: 1 (Gremmo)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK