Consiglio Regionale della Valle d'Aosta - Oggetto del Consiglio n. 957 del 29 novembre 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 957 del 29 novembre 1984 - Resoconto
OGGETTO N. 957/VIII - DISEGNO DI LEGGE CONCERNENTE:
"RIFINANZIAMENTO DEL FONDO DI CUI ALL'ART. 9 DELLA LEGGE REGIONALE
28 GIUGNO 1982, N. 16 CONCERNENTE LA COSTITUZIONE DELLA SOCIETA'
FINANZIARIA REGIONALE PER LO SVILUPPO ECONOMICO DELLA REGIONE VALLE
D'AOSTA".
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Si tratta di un intervento di tipo
finanziario e cioè dell'incremento di circa 25 miliardi del Fondo
di rotazione della FINAOSTA per gli interventi in gestione speciale
a favore dell'industria, ciò per consentire alla Regione di
realizzare i programmi esprimendo una volontà politica tendente a
ristabilire condizioni più positive nel settore industriale. Credo
che la relazione sia sufficientemente illustrativa del
provvedimento stesso.
PRESIDENTE:
Dichiaro aperta la discussione generale.
Ha chiesto la parola il Consigliere Mafrica; ne ha facoltà.
MAFRICA (P.C.I.):
Questo provvedimento non riceverà il
voto favorevole del nostro gruppo per le ragioni che abbiamo
espresso più volte.
Non siamo per niente convinti che la Finanziaria regionale stia
facendo il lavoro che era stato previsto al momento della sua
istituzione. Essa doveva avere un ruolo nella promozione di
attività economiche dopo una valutazione autonoma della validità
degli interventi.
Nella realtà succede, invece, che la Finanziaria regionale sta
diventando un'agenzia di spesa della Regione. La legge
precedentemente votata le attribuisce altri 20 miliardi, da
distribuire sotto forma di mutui per le case, che si vanno ad
aggiungere ai fondi che la Finanziaria gestisce per l'Artigianato,
per il Commercio e per la Cooperazione.
Diventa così sempre più ridotta l'attività autonoma della
FINAOSTA per ciò che riguarda lo sviluppo delle attività economiche
nella nostra Regione; mentre per quello che riguarda le iniziative
nel campo industriale, è la Giunta che con propri provvedimenti
stabilisce come utilizzare la maggior parte delle risorse.
In questo caso si stabilisce di mettere a disposizione della
gestione speciale una somma di 25 miliardi. Poichè abbiamo
constatato che molti interventi decisi dalla Giunta regionale,
senza essere stati portati alla ratifica del Consiglio, non hanno
dato alcun frutto, e mi riferisco ad alcuni interventi per l'ILSSA
VIOLA, ad altri per l'ALLUVER e per la MAXEL, noi riteniamo che
debbano essere presenti in Consiglio i provvedimenti che richiedono
delle Convenzioni. Per le aziende esistenti, non essendoci la
necessità di Convenzioni, la Giunta non sottopone i provvedimenti
all'approvazione del Consiglio utilizzando l'articolo n. 63 della
legge n. 196 e delibera in modo autonomo.
Noi chiediamo che tutti i provvedimenti che riguardano questi
interventi passino all'approvazione del Consiglio e presenteremo
una proposta di legge in merito, perchè riteniamo che sia più
opportuno avere una valutazione complessiva del Consiglio su
provvedimenti di questa importanza e non riusciamo a capire perchè
debba essere solo l'esecutivo a fare scelte che hanno poi un
riflesso sulla politica economica della Regione.
Siamo perciò contrari a questo provvedimento riferendoci anche
ai poteri stabiliti da una legge regionale che dice, per esempio,
che dovrebbe essere il Consiglio a decidere su mutui e prestiti. Lo
spirito di quella legge prevede che la materia dei finanziamenti
all'Industria, soprattutto quando si tratta di cifre di 25
miliardi, non dovrebbe essere sottratta alla valutazione e al
controllo del Consiglio.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Anche noi non voteremo questo
provvedimento e ne spiego il perchè. Innanzitutto per una parte
delle ragioni esposte dal Consigliere Mafrica: la FINAOSTA doveva
servire ad incentivare una politica di investimenti in Valle
d'Aosta, ma i risultati sono deludenti. A nostro avviso, per
giustificare questo provvedimento, anziché dire genericamente che i
25 miliardi dati alla FINAOSTA servono per offrire garanzie nella
progettazione ecc., sarebbe stato meglio avere un quadro di
riferimento esatto su che cosa è stato fatto e quali sono stati gli
interventi e la funzione della FINAOSTA fino ad oggi.
Io dico francamente che non ho mai condiviso una gestione della
FINAOSTA all'insegna dei cosiddetti tecnocrati. Lo dico ora dopo
averlo già detto nella sede più opportuna, al momento della
discussione sulla FINAOSTA; a questo strumento noi crediamo: il
nostro partito è stato tra i maggiori fautori della creazione della
Finanziaria (che è citata nel nostro programma elettorale del 1968)
ma non approviamo come viene gestito. Se gli incentivi sono fondati
su criteri che non producono gli effetti che dovrebbero produrre,
allora è chiaro che questo meccanismo rimane inerte in mano ad
operatori che giudicano in termini eccessivamente rigidi gli
investimenti nella nostra Regione. In un settore come questo, è
bene ragionare in termini bancari per evitare i rischi, ma un certo
tipo di elasticità è necessaria ed indispensabile nella gestione di
una finanziaria che esige anche una diversa imprenditorialità. Se
si giudica tutto con il metodo della redditività dell'AGRIFIN-Aosta
o con gli eventuali benefici che questa finanziaria deve apportare
a se stessa e quindi alla Regione, il discorso è finito, lo
strumento resta inefficace.
Un'altra considerazione ci spinge ad essere critici. Con
soddisfazione l'Assessore ha detto che si può incentivare la
FINAOSTA in questa misura perchè si trova in uno stato di grazia
dal punto di vista finanziario; obiettivamente le casse regionali
hanno una loro discreta disponibilità e noi ne siamo felici. Ma se
fosse il contrario? Se fossimo in una situazione di tipo diverso,
potremmo garantire questo servizio bancario alla FINAOSTA? Non
possiamo pensare di utilizzare tutta la massa enorme di risparmio
giacente in Valle d'Aosta attraverso un'operazione che lo reinvesta
nella nostra regione invece che altrove?
Prima delle elezioni dello scorso anno, si era parlato della
possibilità per la Regione di creare una banca in Valle d'Aosta. Io
non sono assolutamente d'accordo che questa operazione vada a buon
fine. Sono d'accordo invece sul fatto che la Regione debba
insistere per il recupero del risparmio giacente in Valle d'Aosta
perchè venga reinvestito in Valle d'Aosta attraverso un'operazione
bancaria. Quando si era fatto que sto discorso, io personalmente ne
avevo parlato con l'ex Presidente Andrione; non so però se la
Giunta attuale abbia l'intenzione di riconfermare un'operazione di
questo tipo, anche se è un modo per recuperare energie, per fare sì
che non filtrino altrove, attraverso le banche, dei denari che sono
nostri e che vanno reimpiegati in casa nostra.
Se avremo qualche indicazione in più su quanto è stato fatto
dalla FINAO STA potremo dare dei giudizi diversi, per ora
confermiamo la nostra perplessità. Alla scadenza del Consiglio di
amministrazione della FINAOSTA avremo l'opportunità di dare un
giudizio complessivo sul cosiddetto "Governo dei tecnici" che al
nostro partito non è mai piaciuto e, per i risultati che ha dato in
Valle d'Aosta, credo cominci a non piacere anche ad altre forze
politiche.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Ho già avuto modo in Commissione
di esprimere il mio parere negativo su questo disegno di legge in
quanto mi lascia perplesso il trasferimento di somme enormi di
danaro (25 miliardi!) dalla Regione alla FINAOSTA. La relazione è
carente di iniziative, vengono indicate solamente delle situazioni
di crisi, non c'è novità negli investimenti o negli insediamenti.
Si dice che ci sono alcuni settori colpiti e che altri versano in
una situazione drammatica come il tessile, il metallurgico e quello
dell'abbigliamento, ma non si dà un'indicazione particolare, non si
dice che cosa la FINAOSTA ha fatto. Questo trasferimento frequente
di somme enormi comincia a preoccupare ed il nostro giudizio è
negativo.
Anche in assenza del Consigliere Torrione, che ha suggerito di
comprare una banca, mi permetto una battuta: caro Consigliere
Torrione, io starei attento a suggerire certi acquisti, perchè
questa maggioranza è capace di farli!
PRESIDENTE:
Dichiaro chiusa la discussione generale.
Ha chiesto la parola l'Assessore all'Industria, Commercio,
Artigianato e Trasporti Lanivi; ne ha facoltà.
LANIVI (A.D.P.):
Vorrei fare una precisazione. Gli
interventi sono stati dei giudizi sulla FINAOSTA e sul suo modo di
essere ed alcuni di questi giudizi possono essere condivisi in
parte. Sarà, quindi, cura dell'Amministrazione regionale e del
Governo regionale fare in modo che la FINAOSTA non agisca con
metodi troppo rigidi o che comunque si avvicinino eccessivamente a
quelli del sistema bancario che presentano più di un limite
rispetto ai metodi dell'imprenditorialità.
Per quanto riguarda il controllo del Consiglio bisogna dire che
tutte le iniziative, come è già stato ricordato, che si attuano
attraverso forme di convenzione vengono obbligatoriamente in
Consiglio; sarà, comunque, mia cura presentare il quadro delle
proposte alla Commissione competente.
PRESIDENTE:
Passiamo all'esame dell'articolato.
Do lettura dell'articolo 1:
Art. 1
Il fondo di dotazione di cui all'art. 9 della legge regionale
28 giugno 1982, n. 16 è aumentato della somma di lire venticinque
miliardi.
Il relativo onere graverà sul Capitolo 36400 "Spese per la
costituzione del fondo di dotazione della Società FINAOSTA S.p.A.
per gli interventi della gestione speciale L.R. 28 giugno 1982, n.
16 artt. 5
e 9" del bilancio di previsione della Regione per
l'esercizio 1984.
Alla copertura dell'onere di cui al comma precedente si
provvede mediante prelievo di pari somma dal Cap. 50050 "Fondo
globale per il finanziamento di spese per l'adempimento di funzioni
normali - spese di investimento"(allegato n. 8 sviluppo economico)
del bilancio della Regione per l'esercizio 1984, utilizzando
interamente lo stanziamento ivi previsto per gli interventi atti al
recupero dell'economia in Valle d'Aosta.
PRESIDENTE:
Se nessuno chiede la parola metto in
approvazione l'articolo 1 testé letto:
ESITO DELLA VOTAZIONE
Presenti: 29
Votanti: 29
Favorevoli: 20
Contrari: 9
Il Consiglio approva.
PRESIDENTE:
Do lettura dell'articolo 2:
Art. 2
Al bilancio della Regione per l'esercizio 1984 sono apportate
le seguenti variazioni:
Parte Spesa
- Variazione in diminuzione
Cap. 50050 - Fondo globale per il finanziamento di spese per
l'adempimento di funzioni normali. Spese di investimento.
£. 25.000.000.000.=
- Variazione in aumento
Cap. 36400 - Spese per la costituzione del fondo di dotazione
della società FINAOSTA S.p.A. per gli interventi della gestione
speciale.
L.R. 28 giugno 1982 n. 16 artt. 5 e 9.
£. 25.000.000.000.=
PRESIDENTE:
Se nessuno chiede la parola metto in
approvazione l'articolo 2 testé letto:
ESITO DELLA VOTAZIONE
Presenti: 29
Votanti: 29
Favorevoli: 20
Contrari: 9
Il Consiglio approva.
PRESIDENTE:
Do lettura dell'articolo 3:
Art. 3
La presente legge è dichiarata urgente ai sensi del terzo
comma dell'art. 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
E' fatto obbligo a chiunque spetti di osservarla e di farla
osservare come Legge della Regione Valle d'Aosta.
PRESIDENTE:
Se nessuno chiede la parola metto in
approvazione l'articolo 3 testé letto:
ESITO DELLA VOTAZIONE
Presenti: 29
Votanti: 29
Maggioranza: 18
Favorevoli: 20
Contrari: 9
Il Consiglio approva.
PRESIDENTE:
Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 30
Votanti: 30
Favorevoli: 21
Contrari: 9
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK