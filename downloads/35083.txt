Consiglio Regionale della Valle d'Aosta - Oggetto del Consiglio n. 2664 del 24 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2664 del 24 ottobre 2012 - Resoconto
OGGETTO N. 2664/XIII - Reiezione di mozione: "Orientamenti in
merito alla creazione di un distaccamento misto dei vigili del
fuoco in Bassa Valle e in Alta Valle".
Mozione
Il Consiglio regionale della Valle d'Aosta/Vallée
d'Aoste
Considerata la necessità di integrare efficacemente, in
un'ottica di riduzione delle spese e di miglioramento
dell'efficacia dei servizi, l'apparato logistico dei Vigili del
Fuoco professionisti con quello dei Vigili del Fuoco
volontari;
Atteso che l'immobile acquistato a tale scopo
dall'Amministrazione regionale non è più ritenuto idoneo, per
collocazione e per caratteristiche proprie, alla realizzazione di
un apposito distaccamento dei vigili del Fuoco
professionisti;
Richiamati i reiterati impegni della Presidenza della Giunta
ad analizzare la situazione e a fornire gli elementi utili per
compiere le scelte opportune per la Bassa Valle, sia dal punto di
vista operativo che logistico e l'annunciato svolgimento di
riunioni con i responsabili per valutare tutte le possibilità sul
tema e per evitare di fare un'infrastruttura nuova;
Considerate le diffuse aspettative in merito nella
popolazione della Bassa Valle e l'utilità di verificare anche la
realizzabilità di un'integrazione operativa fra Vigili del Fuoco
professionisti e Vigili del Fuoco volontari anche in Alta
Valle.
Impegna
il Presidente della Regione a trasmettere entro sessanta
giorni alla Commissione competente le risultanze delle analisi
svolte e a comunicare alla stessa gli orientamenti che si intendono
assumere in merito alla creazione di un distaccamento misto dei
Vigili del Fuoco in Bassa Valle e, eventualmente, anche in Alta
Valle.
F.to: Louvin - Bertin - Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Torniamo su un argomento che è già stato all'attenzione di
questo Consiglio in più occasioni con ripetute interrogazioni ed
interpellanze da parte del nostro gruppo, in relazione ad una
vicenda che - ricorderanno sicuramente i componenti dell'Esecutivo
e dell'Assemblea - era sorta in relazione alla decisione di creare
un distaccamento dei vigili del fuoco in Bassa Valle, per il quale
era stato anche acquisito un apposito immobile, poi risultato
inidoneo alla funzione. In seguito a questo abbandono
dell'iniziativa di realizzare un apposito distaccamento in Bassa
Valle, erano emerse nel corso dei mesi passati - giusto prima
dell'estate - delle indicazioni di diversa natura, che avrebbero
portato ad un'integrazione dei mezzi a disposizione dei vigili del
fuoco volontari e dei vigili del fuoco professionisti per
assicurare sul territorio - in particolare con riferimento alla
Bassa Valle, ma non escludiamo che questo possa anche interessare
l'Alta Valle - un'idonea collocazione di distaccamenti in grado di
operare con la massima continuità, avendo a disposizione i mezzi
necessari, per avere un presidio laddove soprattutto l'afflusso di
mezzi organizzati, valli laterali che sono anche particolarmente
distanti dal capoluogo regionale, può risultare vitale.
Questa vicenda era stata trattata in un'interrogazione pochi
mesi fa del collega Chatrian, che aveva avuto una fase
interlocutoria in una risposta data dal Presidente della Regione,
che indicava come fosse allo studio questa ipotesi, ci disse che
erano in corso delle valutazioni. Questa vicenda ci pare debba
avere a maggior ragione, dopo che si è tenuta un'ulteriore
Assemblea generale dei vigili del fuoco volontari, dopo che in più
occasioni si è tornati sulla razionalizzazione degli strumenti a
disposizione e dei mezzi impegnati in questo campo, per evitare che
ci siano delle divaricazioni e delle duplicazioni di spesa...ci
pare quanto mai opportuno che si faccia il punto della questione e
si indichi su quale direttrice occorre marciare. Sottolineo che
siamo ad anni di ritardo nella definizione di tale questione, ci
sono delle aspettative molto precise da parte delle comunità
locali, ci sono anche delle aspettative di chiarezza che mi pare
debbano avere un'idonea risposta.
La richiesta che avanza il gruppo ALPE è che si impegni il
Presidente della Regione, dal quale dipende anche, oltre ad una
serie di altre funzioni, quella di presiedere al settore della
protezione civile e in particolare dei vigili del fuoco, a
trasmettere le risultanze di questi studi, se sono stati fatti, o
di portarli a compimento entro due mesi da oggi e di comunicare gli
orientamenti che si intendono assumere. Ci constano momenti di
sollecitazione e di incontro che sarebbero avvenuti nel corso di
questi ultimi mesi, pensiamo doveroso portare allo scoperto le
decisioni che vengono assunte, non passare attraverso momenti di
silenzio su un tema che richiede semmai prontezza di decisioni.
Siamo in momenti nei quali occorre tenere sempre particolarmente
d'occhio anche
il tableau de bord
, le spese di questa
Regione, ma non stiamo qui evocando possibilità o interventi di
particolare onerosità, quanto piuttosto una politica di
razionalizzazione dell'esistente e di avvicinamento secondo modelli
che sono ben conosciuti di integrazione fra i corpi rispettivi dei
vigili del fuoco e vigili del fuoco professionisti, che sono al
servizio della Regione, in modo che si possa raggiungere un
risultato ottimale in termini di impiego di risorse e di risposta
data sul territorio. Grazie.
Presidente
- Dichiaro aperta la discussione generale. Se
nessuno chiede la parola, chiudo la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Credo che la sollecitazione che proviene da questa mozione
ovviamente faccia riferimento ad un'iniziativa che è datata
probabilmente 2000-2001, dove avevamo una sede in Bassa Valle,
erano stati fatti anche degli acquisti, dopodiché, come si dice
nella mozione, quella sede è risultata non idonea. In seguito sono
state fatte una serie di valutazioni; oggi, tuttavia, siamo in una
situazione particolarmente critica e difficile e, rispetto a quanto
contenuto nella mozione, l'ottica di riduzione delle spese e il
miglioramento dell'efficacia dei servizi non è ottenibile così
facilmente, perché, oggi come oggi, immaginando di unire i vigili
del fuoco volontari con i vigili del fuoco professionisti sull'asse
centrale, non risultano esserci delle sedi idonee o, meglio, non
risultano esserci sedi idonee senza interventi. Probabilmente
quindi, se dovessimo analizzare caso per caso, sarebbe necessario
spendere notevoli risorse per adeguare le caserme e le stazioni dei
vigili del fuoco volontari. Vi sarebbero ulteriori criticità
rappresentate dagli organici, perché ci sarebbe la necessità di
avere una presenza di vigili del fuoco professionisti in modo
importante e oggi con il blocco delle assunzioni...abbiamo un
concorso, ma il concorso è solo per sostituire le carenze che vi
sono ad oggi, quindi se possiamo concordare sul fatto che potrebbe
essere utile avere dei distaccamenti in Bassa Valle, piuttosto che
in Alta Valle, la situazione attuale non consente una reale
programmazione per poter dare corso a questa progettualità.
Rispetto alla mozione, avendo sentito il Presidente, che ha
dovuto correre a Roma per questi importanti confronti che in questo
momento impegnano i Governi regionali con il Governo centrale,
quindi siamo ad esprimere una contrarietà alla mozione, dando delle
indicazioni che allo stato attuale questa proposta non è al momento
realizzabile.
Presidente
- La parola al Consigliere Louvin.
Louvin (ALPE)
- La risposta del Governo e l'indicazione
che dà la sua maggioranza è nettamente al di sotto delle
aspettative del nostro gruppo e pensiamo non solo nostre. Posto che
comprendiamo le ragioni per le quali il Presidente è assente e ha
delegato la risposta al Vicepresidente, forse in questo momento c'è
anche bisogno di pompieri a Roma e quindi dovrà farsi carico di un
altro tipo di lavoro. Per rimanere sul tema, eravamo rimasti ad una
dichiarazione del luglio scorso nella quale il Presidente Rollandin
ci annunciava che si sarebbe tenuta nei giorni successivi una
riunione con i responsabili per valutare tutte le possibilità sul
tema ed evitare di fare un'infrastrutturazione nuova. Non è dato
sapere in questo momento e dalla sua risposta, al di là di
evocazione di problemi generale che conosciamo e condividiamo, in
cosa siano consistite tali verifiche che dovevano essere fatte e in
base a cosa si dice che non risultino esserci sedi idonee senza
interventi. È probabile che qualche intervento sia necessario, ma
mi pare di capire che l'intento della Giunta sia di mettere
definitivamente su un binario morto questa ipotesi e non credo si
tratti solo di questioni di soldi.
Ci sono anche minimi investimenti che possono avere grandi
ricadute in termini di risparmio di energie, noi abbiamo un sistema
che temiamo possa continuare ad essere un sistema di doppio binario
con una distanza molto grande fra vigili del fuoco professionisti e
vigili del fuoco volontari, con dotazioni di mezzi separate e con
una debole integrazione - ecco siamo ad usare un termine leggero -
di sistema. Pensiamo che uno dei grossi problemi che ha questa
Regione sia il moltiplicarsi delle logiche chiuse, per cui ciascuno
lavora per ottimizzare il proprio ambito sotto il cappello della
propria struttura, ma non si guarda mai cosa ha il vicino o
qualcuno che lavora nella stessa direzione. Sono sicuro che la
crisi che stiamo affrontando condurrà fatalmente a diminuire il
numero dei cappelli: non parlo di soppressione, ma di diminuzione
del numero di strutture e di limitazione di queste duplicazioni. Ci
sembra che la scelta di promuovere anche a titolo esemplare
un'integrazione sul territorio dello sforzo di questi due ambiti
diversi...abbiamo migliaia di vigili del fuoco volontari e abbiamo
qualche centinaio di vigili del fuoco professionisti, abbiamo mezzi
da una parte e dall'altra, abbiamo necessità di presidi che siano
in grado di rispondere efficacemente e in modo sinergico. Non c'è
bisogno di immaginare maggiori organici, non c'è bisogno di grandi
risorse, ci sono delle necessità relazionali forse da mettere sul
tavolo...di volontà di parlare con gli uni e con gli altri, o di
far parlare gli uni e gli altri insieme e di immaginare soluzioni
efficaci. Abbiamo alle spalle 10 anni di una vicenda che ha fatto
trascinare aspettative in Bassa Valle soprattutto per quanto
riguarda questo distaccamento; ci sono stati investimenti,
acquisti, abbandoni di percorso dovuti a motivi tecnici
sicuramente, ma il fatto di arrivare oggi al capolinea dicendo
"tutto sta com'è" ci sembra una risposta debole. In ogni caso la
richiesta che il Presidente ci faccia avere queste risultanze: se
ci sono stati questi incontri, se sono stati calcolati almeno
sommariamente i bisogni infrastrutturali, se c'è bisogno di un
numero maggiore di letti a castello, piuttosto che di garage presso
una sede o l'altra...ma ci sono sedi, lei le conosce sicuramente
come le conosciamo anche noi, che sono molto robuste in Bassa Valle
e che possono prestarsi a questo tipo di soluzioni.
Ci dispiace che, giunti a questo punto, l'ultima parola della
Giunta sia quella di un profondo disinteresse per la soluzione di
un problema che è un problema avvertito non solo in termini di
presenza psicologica, ma di efficacia di intervento, di rapidità di
intervento e di sinergia fra i due ambiti nei quali si compone
questa visione complessiva dei vigili del fuoco per la Regione.
Manteniamo quindi al voto del Consiglio regionale questa richiesta
di mozione. Grazie.
Presidente
- Pongo in votazione la mozione:
Consiglieri presenti e votanti: 25
Favorevoli: 7
Contrari: 18
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK