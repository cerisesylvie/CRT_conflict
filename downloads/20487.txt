Consiglio Regionale della Valle d'Aosta - Oggetto del Consiglio n. 497 del 24 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 497 del 24 marzo 2004 - Resoconto
OGGETTO N. 497/XII - Incarico di consulenza per la definizione
del programma triennale per lo sviluppo dell'industria e
dell'artigianato. (Interpellanza)
Interpellanza
Premesso che
La Regione con deliberazione n. 663 dell'8 marzo ha affidato
un incarico - con un impegno di spesa di € 19.250,00 basato su una
previsione di consulenza per un massimo di 20 giornate - ad un
docente universitario di sociologia a supporto della definizione
del programma triennale per lo sviluppo dell'industria e
dell'artigianato.
Il sottoscritto Consigliere regionale
Interpella
Il Presidente della Regione e l'Assessore delegato per
conoscere:
1) i motivi posti alla base dell'incarico citato in
premessa;
2) quali sono le indicazioni politiche poste a fondamento del
Piano in itinere;
3) quanto verrà definito il nuovo Piano;
4) se è intenzione della Giunta aprire, preliminarmente alla
definizione del Piano, un confronto con tutte le forze politiche
nella Commissione consiliare competente.
F.to: Frassy
Presidente - La parola al Consigliere Frassy.
Frassy (CdL) - Assessore Ferraris, non so se lei ci dirà che
questo è l'ultimo incarico che dà sull'industria, me lo potrei
augurare per tanti versi, anche perché penso che la politica
industriale di questi ultimi lustri non ci abbia portato molto
avanti dal punto di vista delle aspettative che c'erano anche nei
suoi intendimenti!
Devo dire che questa interpellanza nasce da una situazione che
sta a metà strada fra la perplessità e l'incredibilità, e cercherò
di spiegarmi meglio. In data 8 marzo, la Giunta, su sua proposta,
ha conferito un incarico, uno dei tanti che vengono conferiti a
soggetti esterni, ma ci preoccupa il fatto che questo incarico
abbia ad oggetto le linee di indirizzo del programma triennale per
lo sviluppo dell'industria e dell'artigianato. Perché dico questo?
Perché normalmente le linee di indirizzo, Assessore, sono linee
politiche; le linee di indirizzo dovrebbero essere l'"input" che la
parte politica dà al tecnico, al fine di vedere concretizzato in
qualche maniera quello che è il suo disegno, la sua suggestione
politica. Invece, nel caso di specie, leggiamo nella convenzione
che vengono chieste delle cose sulle quali pensavamo che
l'Amministrazione avesse già fatto il punto.
"L'incarico a sostegno dei
dirigenti…"
- si legge -
"… è per la definizione del
programma triennale per lo sviluppo dell'industria e
dell'artigianato, in particolare per la definizione di: valutazione
della consistenza e caratteristiche del settore industriale e
artigianale"
… Assessore, per
carità, noi possiamo incaricare tutti di fare tutto quello che
riteniamo, ma se oggi la Regione non ha una situazione della
consistenza e delle caratteristiche del settore industriale e
artigianale, noi ci spieghiamo molte cose su quelli che sono i
motivi che hanno portato ad una situazione di crisi dell'industria,
situazione che non contestiamo, noi, dall'opposizione, ma che lo
stesso sindacato e la stessa componente di Sinistra vicina al suo
partito oggi "grida" sui giornali! Come facciamo a dire che deve
essere valutata la consistenza e le caratteristiche del settore
industriale?
Linee di indirizzo per lo sviluppo del settore
produttivo… linee di indirizzo possono
essere quelle di dire: "privilegiamo l'industria pesante piuttosto
che l'industria delle tecnologie innovative", ma devono essere
delle linee di indirizzo politico! Come fanno ad essere lasciate
alla valutazione di un consulente le linee di indirizzo per lo
sviluppo del settore produttivo?
Al punto 4, voi, con questa deliberazione, chiedete di
raccordarsi con le politiche del lavoro. Noi, Assessore, leggendo
tale deliberazione, abbiamo delle preoccupazioni e le abbiamo
espresse nella domanda di questa interpellanza; abbiamo la
sensazione che sulla politica industriale si stia "navigando a
vista", in assenza di linee guida che competono al livello
politico. Siamo convinti che non abbia senso conferire un incarico
di questo genere, perché un incarico di questo genere, Assessore,
conferito a questa persona, dà una risultanza che può essere
diametralmente opposta se conferita ad una persona con una
formazione politica, culturale, economica di diversa estrazione! È
per quello che le domandiamo quali sono le indicazioni politiche
poste a fondamento del piano, in quanto ci sembra paradossale che
le debba dare un consulente esterno.
Vorremmo poi anche capire, in sostanza, se queste valutazioni -
una volta che sarà approntato tale studio - potranno essere oggetto
di un confronto preliminare con le forze politiche di questo
Consiglio o se, invece, verranno poi calate con un atto di Giunta
che dovrà essere ratificato dal Consiglio stesso. Queste sono le
perplessità che stanno alla base di questa
interpellanza… peraltro, carente da un
punto di vista dei contenuti di settore, dobbiamo dire che invece è
ricca per quanto riguarda gli emolumenti riconosciuti, perché se
tutte queste cose riescono ad essere definite con prestazioni
quantificate in un massimo di 20 giornate, Assessore, non penso che
ci fosse bisogno di aspettare di trovarsi in questa situazione per
arrivare a dare un incarico che, in 20 giornate, ci toglie dalla
preoccupazione di capire quali sono le linee di politica
industriale!
Auspichiamo, di conseguenza - come i suoi colleghi nel recente
dibattito politico hanno detto, che su questi argomenti sono le
ultime deliberazioni che loro danno - che sulla politica
industriale questa sia l'ultima deliberazione di incarico, perché
sulla politica industriale sarebbe forse opportuno che venissero
effettuate delle valutazioni e dei confronti nell'ambito dei vari
punti di vista delle varie forze politiche presenti in
quest'aula!
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - In merito all'ultimo incarico ho un'altra
aspirazione: riguarda un personaggio politico che non è sulla scena
locale, ma nazionale… tutti capite qual
è! Credo che non sia questo l'oggetto del contendere, anche perché
venire a disegnare scenari negativi dell'industria locale si può
fare, basta aprire i giornali…
(interruzione del Consigliere Frassy, fuori
microfono)
… io vorrei che il Consigliere
Frassy, che è persona attenta, aprisse i giornali non solo nella
pagina locale valdostana, ma anche nella pagina del Piemonte,
guardasse i dati generali!
Ho partecipato lunedì ad una riunione dei responsabili del
settore industriale e nazionale; il quadro della situazione è
preoccupante per tutti. Non vorrei ricordare al Consigliere Frassy
- perché sicuramente lo sa - che le politiche industriali nazionali
sono in capo alla maggioranza a cui lui fa riferimento, per cui
direi "lavoriamo sapendo che ci sono dei problemi, ma non cerchiamo
delle facili semplificazioni e non ironizziamo neanche su delle
deliberazioni che hanno uno scopo ben preciso: fornire, come in
tante altre situazioni, degli elementi utili, anche perché nessuno
delega ad altri gli indirizzi di politica industriale".
La politica industriale la gestisce questa Giunta, questa
maggioranza, che hanno realizzato una trasformazione del settore
industriale negli anni '80 a fronte di una crisi che aveva
praticamente chiuso tutte le aziende del settore; ora devono
affrontare e gestire una situazione nuova, per il semplice fatto
che vale per la Valle d'Aosta, vale per l'Italia, stanno cambiando
dei modelli di sviluppo industriale. C'è la concorrenza della Cina,
ci sono spostamenti di produzioni, che valgono per il nord-ovest
come per il nord-est, dove è necessario cercare di affrontare
questo tema puntando su produzioni a maggior valore aggiunto, di
maggiore qualità e con maggiore contenuto di ricerca.
La consulenza in materia poi mi pare che sia una cosa del tutto
normale in un contesto di questo genere, oltretutto utilizzando un
professionista che ha alle spalle un'esperienza specifica su tale
materia, che nel passato aveva collaborato anche con l'Agenzia del
lavoro come consulente nel Comitato tecnico dell'Agenzia del lavoro
e non aveva suscitato tutto questo clamore.
Cosa sta alla base di questo piano? Innanzitutto una notevole
variazione; le politiche regionali in Valle, fino alla definizione
della legge n. 6, prevedevano degli strumenti che non vedevano una
programmazione su base pluriennale. Credo fosse anche una
condivisione che avevamo avuto con il gruppo di "Forza Italia", che
nella previsione della definizione della legge n. 6 ci fosse uno
strumento di programmazione, e questo è quanto si fa. Ovviamente
siamo in una fase iniziale, la programmazione la facciamo, abbiamo
già un'esperienza sicuramente notevole in altri settori, quindi
quando si parla di "consistenza del settore" e "valutazione
dell'andamento del settore", non si ripete nient'altro di quanto è
scritto nella legge; semmai, possiamo essere accusati di aver
copiato quanto la legge prevede, perché è vero che abbiamo una
conoscenza del settore nel suo complesso, però è necessario andare
oltre e capire quali sono le dinamiche evolutive, quali sono gli
effetti della politica e dei finanziamenti regionali, degli
investimenti dei privati, quindi si tratta di fare un'indagine
seria della nostra situazione sapendo che dobbiamo andare a
verificare quali sono i punti di forza, quali sono i punti di
debolezza dell'apparato industriale.
Teniamo conto anche che il modello a cui intendiamo ispirarci è
fortemente concertativo. Abbiamo avuto una riunione ieri del "Patto
per lo Sviluppo" e abbiamo posto ad uno dei primi punti all'ordine
del giorno 2 questioni: il piano di politica del lavoro, che
arriverà presto in quest'aula, e un confronto sui problemi del
settore industriale che abbiamo avuto occasione di sfiorare
nell'interpellanza precedentemente presentata dal Consigliere
Tibaldi, in cui emerge tra le tante cose anche una necessità che
abbiamo, che è quella di intervenire in un modo significativo sul
piano del credito. Abbiamo degli strumenti oggi che incentivano gli
investimenti, ma questo a fronte di un'impresa con una consistenza
patrimoniale. Là dove c'è un'idea imprenditoriale positiva, ma
l'imprenditore non ha patrimonio, noi non abbiamo strumenti per
intervenire: questo vale per la nostra regione, come per il resto
del paese.
Si tratta quindi di mettere in campo nuovi strumenti e di farlo
soprattutto con un metodo, che è quello di non rifarsi solo a un
consulente, ma anche attraverso un confronto con il mondo
imprenditoriale - abbiamo già avuto degli incontri con gli
imprenditori valdostani -, con le organizzazioni sindacali. È poi
normale che nei momenti di crisi ci sia una normale dialettica; ho
fatto anch'io il sindacalista e chiedevo cosa stesse facendo la
Giunta regionale a fronte di una serie di questioni, quindi la
storia la conosco e il Consigliere Frassy, che la conosce meglio di
me, sorride!
Si dice, alla fine, quando verrà definito il piano: "al riguardo
noi contiamo di avere un elaborato preliminare nei primi del mese
di maggio"; per quanto riguarda invece l'intenzione della Giunta di
aprire, preliminarmente alla definizione del Piano, un confronto
con tutte le forze politiche nella commissione consiliare
competente, mi permetto di dire - senza chiedere il permesso del
Presidente della Regione - di essere assolutamente disponibile a
questo tipo di confronto. Ritengo sia un interesse comune cercare
di trovare delle soluzioni che consentano di attraversare una
situazione difficile e credo che l'apporto di tutte le componenti
di questo Consiglio sia utile in tale direzione. Do quindi la
massima disponibilità ad affrontare, ovviamente in termini più
puntuali, detta questione all'interno della commissione
consiliare.
Presidente - La parola al Consigliere Frassy.
Frassy (CdL) - Per una breve replica, per prendere atto con
soddisfazione che ci sarà la possibilità di confrontarci sulle
linee di questa programmazione, che da noi erano state auspicate ed
erano state fatte proprie nella legge n. 6/2003, che noi, come
gruppo, avevamo sostenuto e votato favorevolmente.
Le perplessità che c'erano e che rimangono in questa
interpellanza è che probabilmente questo incarico avrebbe dovuto
essere preceduto da un minimo di valutazione e di confronto
politico, perché - e ribadisco quanto espresso nelle premesse -
così come è scritta la convenzione, poi non lo so se l'Assessore ha
avuto modo di esprimere con una sua interpretazione verbale
l'applicazione di questa convenzione, ma scrivere in convenzione
che "il consulente deve definire le linee di indirizzo per lo
sviluppo del settore produttivo", corriamo il rischio di avere un
documento viziato da quella che è l'impostazione del consulente e,
a seconda dell'estrazione del consulente, possiamo avere tanti
differenti piani con contrastanti linee di indirizzo. Questo è il
rischio che abbiamo individuato nel porre le domande
dell'interpellanza e che, in parte, direi rimane.
Auspichiamo che il piano venga discusso nelle tempistiche
indicate dall'Assessore, cioè prima dell'estate, anche perché
parlando della situazione del comparto industriale, l'Assessore ci
invita a guardarci attorno… io le dico:
"guardiamoci pure attorno, ma consideriamo anche quello che stiamo
facendo in termini finanziari in questa Regione come
Amministrazione, rispetto a quello che non possono fare altre
amministrazioni pubbliche"! La situazione della Valle d'Aosta, a
fronte di una crisi generale dell'economia e dell'industria, in
particolare a livello anche europeo - mondiale, dice qualcuno - è
doppiamente drammatica per una serie di responsabilità politiche e
finanziarie che noi abbiamo messo in campo e che ad altre
latitudini non vengono messe in campo.
Rimandiamo perciò il confronto politico su questo aspetto al
momento in cui potremo valutare le linee guida di questo piano
triennale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK