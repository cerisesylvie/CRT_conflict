Consiglio Regionale della Valle d'Aosta - Oggetto del Consiglio n. 684 del 15 dicembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 684 del 15 dicembre 1982 - Resoconto
OGGETTO N. 684/VII - MODIFICAZIONI ALLE DISPOSIZIONI
REGIONALI RECANTI PROVVIDENZE A FAVORE DEI COMMERCIANTI E DEGLI
ARTIGIANI - (Interpellanza).
PRESIDENTE:
Do lettura dell'interpellanza presentata dal
Consigliere Minuzzo.
INTERPELLANZA
RILEVATE
le preoccupazioni sollevate in molti
artigiani e commercianti a causa dell'onere finanziario a cui
andrebbero incontro con l'entrata in vigore della legge che prevede
l'obbligatorietà del registratore di cassa;
VISTE
le leggi regionali n. 41 del 6 giugno 1977, n.
59 del 29 novembre 1978 e le loro successive modificazioni, i
regolamenti di applicazione delle stesse;
CONSIDERATO
che, per eventuali obblighi previsti da
leggi nazionali in materia di regolamentazione delle attività,
esempio i registratori di cassa, molti commercianti o artigiani che
svolgono attività promiscua non potrebbero attingere alle
provvidenze previste dalle citate leggi a causa dei regolamenti di
applicazione;
INTERPELLA
l'Assessore all'Industria, Commercio, Artigianato e Trasporti
per conoscere se non ritiene opportuno proporre alla approvazione
del Consiglio modifiche al regolamento di applicazione delle leggi
n. 41 e n. 59 tali da permettere a commercianti ed artigiani, che
devono adeguare le loro strutture commerciali per l'entrata in
vigore di nuove leggi statali, di utilizzare le provvidenze
previste dalle leggi regionali in deroga ai regolamenti approvati
dal Consiglio regionale.
PRESIDENTE
: Illustra l'interpellanza il Consigliere
Minuzzo. Ne ha facoltà.
MINUZZO - (P.S.D.I.):
Più che un'interpellanza, oggi
questa si può ritenere una raccomandazione, visto che al momento la
legge sui registratori di cassa non è ancora entrata in vigore e
tenendo conto del fatto che probabilmente a meno che non si cerchi
di far cadere anche il Governo Fanfani per non far passare
nuovamente i registratori di cassa ... INTERRUZIONE ... Ma non
penso che sia Longo che abbia provocato la crisi del Governo
Spadolini, forse noi siamo stati gli unici che lealmente lo hanno
sostenuto, fin tanto che hanno potuto farlo! ... INTERRUZIONE ...
Grazie De Grandis, d'altra parte non potevamo fare diversamente,
anche perché alternative non ce ne erano molte al momento! Va bene,
se adesso mi fate spiegare questa interpellanza, lo faccio, se no
la rinviamo a domani!
Comunque, a parte le battute, probabilmente entrerà senz'altro
in vigore la legge dello Stato che imporrà i registratori di cassa
ai commercianti soprattutto, ma anche agli artigiani, in ogni caso
a chi ha delle attività commerciali.
Per effetto delle leggi regionali n. 59 del '78, n. 41 del '77
molti artigiani sono già abituati al limite massimo di erogazione
di mutui da parte della Regione, per poter attingere a
finanziamenti a tasso agevolato. Siccome l'adozione dei
registratori di cassa è dovuta a una disposizione di legge, quindi
in un certo qual senso a una imposizione, volevo chiedere
all'Assessore, nell'eventualità vi fossero delle imprese
commerciali che avessero già utilizzato appieno i finanziamenti a
tasso agevolato previsti dalla legge 59 e dalla legge 41, se non
ritiene opportuno portare al Consiglio regionale una deroga al
regolamento per l'applicazione di queste leggi, affinché venga
consentito a coloro i quali hanno utilizzato già appieno il plafond
di mutuo previsto da queste leggi, nell'eventualità che acquistino
dei registratori di cassa, di accedere ai mutui a tasso agevolato
... INTERRUZIONE... No, che l'Assessore ha già la risposta scritta,
questo lo so, ma almeno abbia la cortesia di ascoltare quello che
dico, può essere che vada un po' al di là della risposta che lui si
è preparato!
Ripeto, quindi, che vorrei sapere se l'Assessore ritiene di
portare al Consiglio regionale dei provvedimenti per far sì che
coloro i quali hanno già utilizzato appieno i mutui previsti dalle
leggi n. 41 e n. 59 nell'eventualità che debbano adottare il
registratore di cassa, possano accedere comunque ai finanziamenti
regionali a tasso agevolato. Non so se sono stato chiaro e se,
vista la notevole disattenzione, si è capito quanto ho
richiesto.
PRESIDENTE:
La parola all'Assessore all'Industria,
Commercio, Artigianato e Trasporti Chabod, che risponde
all'interpellanza. Ne ha facoltà.
CHABOD - (D.C.):
Vedo che il collega Minuzzo ha poca
fiducia nell'Assessore all'Artigianato!
Senti, l'hai già detto a tutti dappertutto! Io so già da molti
giorni quello che devo risponderti, senza avere niente di scritto,
collega Minuzzo!
Dunque, tu sai benissimo che per adesso non c'è niente; io spero
che questo provvedimento non venga approvato perché noi siamo
contrari anche come partito, non tutti, ma in un modo ...
INTERRUZIONE... No, no adesso voglio rispondere a Minuzzo! La
questione è questa.
MINUZZO:
Siete contrari a cosa? Ma avete votato la legge
in Parlamento!
CHABOD - (D.C.):
Si, ma è solo una finta! Ma adesso non
scherziamo!
Collega Minuzzo, io ti dico che noi siamo disposti, almeno penso
che la Giunta sia disponibile ad esaminare queste questioni quando
le cose saranno in porto! E' inutile discuterne adesso!
Tu lo fai per la propaganda, sono d'accordo, hai ragione, ma
d'altronde cosa vuoi?
PRESIDENTE:
Il Consigliere Minuzzo intende replicare? Ne
ha facoltà.
MINUZZO - (P.S.D.I.):
Per dichiararmi soddisfatto della
risposta dell'Assessore! Però volevo far rilevare all'Assessore che
questa non è propaganda elettorale, perché quando ho presentato
questa interpellanza era ancora in vita il Governo Spadolini, e il
Senato aveva approvato già questa legge! E poi noi non pensavamo
che la Democrazia Cristiana avrebbe votato la legge e poi avrebbe
fatto cadere il Governo Spadolini per non imporre i registratori di
cassa! Al limite l'Assessore poteva dirmi che questa interpellanza
era venuta meno e poteva essere ritirata! Comunque, ecco, spero che
quando l'Assessore ha detto che la Giunta esaminerà seriamente il
problema nella eventualità si dovessero adottare i registratori di
cassa, non stesse scherzando!
PRESIDENTE:
Poiché è presente l'Assessore Borbey passiamo
ala trattazione dell'oggetto iscritto al n. 14 dell'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK