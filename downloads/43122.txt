Consiglio Regionale della Valle d'Aosta - Oggetto del Consiglio n. 552 del 12 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 552 del 12 maggio 2021 - Resoconto
OBJET N° 552/XVI - Communications du Président de la
Région.
Bertin (Presidente) -
Punto n. 2 dell'ordine del giorno.
Ha chiesto la parola il presidente della Regione Lavevaz, ne ha
facoltà.
Lavevaz (UV) -
Buongiorno a tutti, un saluto in
particolare ai colleghi che sono collegati da casa con un augurio
che possano ritornare presto in aula.
In queste ultime due settimane si sono svolte diverse
interlocuzioni e diversi incontri della Conferenza delle Regioni e
della Conferenza Stato-Regioni. Le principali discussioni, al di là
degli argomenti ovviamente ordinari all'ordine del giorno delle
riunioni, sono state relative ancora alle osservazioni che la
Conferenza ha espresso sull'ultimo decreto-legge approvato il 22
aprile. Com'è noto, prima della discussione in Consiglio dei
ministri ci sono state diverse interlocuzioni dei rappresentanti
del Governo con la Conferenza delle Regioni dalla quale era uscito
un documento condiviso unanimemente da tutti i Presidenti. In
seguito la discussione è ritornata nel tavolo della Conferenza
delle Regioni in vista dell'iter parlamentare del decreto-legge per
la sua conversione in legge. Siamo consapevoli che con tutta
probabilità il decreto non verrà convertito ma verrà superato
dall'approvazione di un nuovo decreto, com'è avvenuto negli ultimi
mesi. In quella sede però, oltre alla necessità di spostare o di
eliminare il coprifuoco, che era stato uno dei punti fondamentali
delle osservazioni che avevamo fatto nella prima fase, abbiamo
sottolineato la necessità di revisione in particolare - questo lo
abbiamo sollevato anche noi con una nota anche scritta -
dell'obbligo di consumazione all'aperto per le attività di
ristorazione, perché questo ovviamente se è un problema nelle altre
regioni, è ovviamente un problema particolare nelle regioni alpine,
che crea oggettivamente delle situazioni di iniquità proprio di
trattamento da un territorio all'altro nell'ambito dello stesso
Stato.
Abbiamo poi proposto alcune modifiche sullo sci estivo, ma in
particolare abbiamo sollevato la necessità di una revisione dei
parametri per i passaggi di scenario, questo è un argomento che è
in analisi in questi giorni, è una richiesta che viene anche questa
unanimemente da tutte le Regioni, quindi una richiesta di rivedere
i parametri di incidenza ma anche una revisione dei parametri
chiamiamoli storici, l'RT che ormai conosciamo tutti ma anche i
ventuno parametri. È abbastanza chiaro che lo scenario generale
della pandemia sia cambiato, perché, da un lato, rispetto a cinque
mesi fa abbiamo fatto degli importanti passi avanti sulle
vaccinazioni, in particolare delle persone più fragili, e questo ha
portato con uno stesso numero di positivi, ad esempio, rispetto a
cinque mesi fa, un'incidenza molto minore sulle ospedalizzazioni e
in particolare sui ricoveri. Questo quindi richiede oggettivamente
una presa di coscienza da parte del Governo per una gestione che,
seppur debba essere ovviamente sempre prudente, possa permettere in
qualche modo delle aperture più importanti che permettano una reale
ripartenza della nostra economia soprattutto ovviamente in
prospettiva della stagione estiva.
Je vous communique ensuite que lundi 3 mai nous avons reçu la
visite de l'ambassadeur de France, son excellence Christian Masset,
qui pour la première fois a été en Vallée d'Aoste pour une visite
officielle. La rencontre a vu participer également le président du
Conseil Bertin, les assesseurs Caveri et Guichardaz. Au cours de la
réunion très cordiale et intéressante nous avons abordé avec
l'Ambassadeur plusieurs thèmes de grand intérêt pour notre Région à
partir des transports internationaux, de la retransmission des
chaînes de télévision francophone, en arrivant aux opportunités
portées par la francophonie pour le futur des jeunes
valdôtains.
Presidente -
Il consigliere Manfrin ha chiesto la parola,
ne ha facoltà.
Manfrin (LEGA VDA) -
Intervengo in merito alle
comunicazioni del presidente Lavevaz innanzitutto perché il
Presidente ha parlato di quanto è accaduto nelle due settimane
precedenti e allora non possiamo non parlare ovviamente di quanto è
avvenuto anche a seguito delle ordinanze nelle settimane
precedenti.
Innanzitutto su un tema che avevamo già trattato, cioè quello
relativo allo sport, con un'iniziativa in questo Consiglio dove
avevamo chiesto di tener conto della specificità del nostro
territorio e di osservare questa specificità non limitando
l'attività sportiva al comune di residenza, ma permettendo, così
come chiarito anche dalle FAQ nazionali, di spostarsi da un comune
di partenza, di residenza, fare sport a piedi, in bicicletta o
quant'altro, di spostarsi in altri comuni per poi ritornare al
punto di partenza. Ci pareva, e così lei aveva dichiarato,
Presidente, che avesse recepito questa indicazione, tranne che con
l'ordinanza n. 189 che lei ha emanato troviamo di nuovo scritto che
l'attività sportiva è svolta esclusivamente nel comune di
residenza, domicilio o abitazione. Ora, Presidente, io non ho
capito se questo è un refuso che voi continuate a portare avanti o
se è una precisa scelta politica, perché una persona che legge che
"l'attività sportiva è svolta esclusivamente nel comune di
residenza", e che lei possa dirne che l'interpretazione è diversa,
ma se è esclusivamente nel comune di residenza, l'attività sportiva
ovviamente si intende che si possa fare soltanto in quel comune. Le
chiederei per le prossime ordinanze - mi auguro che non ci siano
altre ordinanze di zona rossa, ma nel caso ci siano - finalmente di
tenere conto di questo.
Visto che ha parlato di Conferenza delle Regioni, Presidente, ho
appreso con interesse e stupore anche la notizia che, a seguito
della proclamazione dell'incasellamento della nostra regione in
zona rossa, lei ha inviato, così scrive la nota riportata
dall'Ansa, alla Cabina di regia una nota nella quale è stato
chiesto di tenere in considerazione l'andamento generale
dell'epidemia in Valle d'Aosta, oltre all'incidenza che è rimasta
sotto la soglia di 250 fino alla scorsa settimana. Ora, Presidente,
io sono felicissimo che lei abbia interloquito con la Cabina di
regia ma le ricordo che, a mia precisa iniziativa consiliare, lei,
Presidente, ci aveva detto che la Cabina di regia era un organo che
non aveva un titolo di rappresentanza ma semplicemente - e cito le
sue parole - "il compito della Cabina di regia è quello di riunirsi
almeno settimanalmente per realizzare la classificazione del
rischio di diffusione sulla base dei dati che le Regioni
forniscono, e poi, tenendo conto dei famosi ventuno parametri, i
dati vengono elaborati e si compone la classificazione
settimanale". Il rapporto fra le Regioni e la Cabina di regia -
dice sempre lei - è di natura assolutamente tecnica basata sui dati
e quindi oggettivo senza interlocuzioni specifiche tra Conferenza o
singole Regioni. Guardando i verbali, si capisce che la Cabina di
regia non esprime posizioni individuali dei suoi componenti ma
assume deliberazioni sulla base della classificazione dei
dati".
Ora, Presidente, io sono felice che lei abbia smentito sé stesso
dicendo che invece si può comunicare con la Cabina di regia e si
deve ovviamente comunicare nel momento in cui non si condividono le
deliberazioni prese, però, Presidente, dovrebbe anche avere una
posizione univoca, non è che in Consiglio ci può dire che la Cabina
di regia è un ente intangibile e non si può scrivere e non si può
parlare nonostante la Conferenza delle Regioni abbia tre
rappresentanti alla Cabina di regia e poi lei scrive una letterina
alla Cabina di regia. Sia coerente, a questo punto visto che, come
le ho ricordato, ci sono tre rappresentanti della Conferenza
all'interno della Cabina di regia, parli con i tre rappresentanti e
spieghi loro qual è la realtà della Valle d'Aosta, che non è una
realtà paragonabile a nessun'altra Regione, che si compone di una
serie di Comuni piccoli sotto i 5 mila abitanti e che evidentemente
i parametri che vengono adottati a livello nazionale non possono
essere applicati a questi piccoli Comuni.
Chiudo dicendo una cosa, Presidente: abbiamo apprezzato, ho
apprezzato adesso la sua posizione sul nuovo coprifuoco, che è la
posizione che in realtà è stata espressa dal Presidente della
Conferenza delle Regioni Fedriga, ma quello che ho apprezzato è
stato il fatto che lei, quando ci fu la zona rossa, la
classificazione in zona rossa, fece un'ordinanza per dire che le
attività rimanevano aperte come se fossero in zona arancione. Bene,
ma allora ogni volta che le abbiamo detto di farlo e lei ci diceva
che non si poteva fare, aveva torto lei, quindi le auguro, sempre
sperando che non ci sia di nuovo la classificazione in zona rossa,
di reiterare ovviamente eventualmente queste disposizioni perché
evidentemente si può e si deve fare.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Solo per mettere a fattor comune una
situazione in riferimento agli inconvenienti matematici che ci
hanno recentemente posto in zona rossa, tanto che si è portato
automaticamente all'attenzione il concetto di elaborazione dei dati
che definiscono il fattore RT e i fattori a esso associati.
Io vorrei soltanto ricordare quanto è stato detto nel Consiglio
del 4 novembre scorso, nel mio intervento, esattamente rivolto a
lei, presidente Lavevaz, dicevo a un certo punto: "il fattore RT è
l'elemento fondamentale e lei, proprio per la sua formazione
accademica, ha perfettamente dimestichezza con il campo matematico,
quindi si renderà perfettamente conto dell'incidenza. È
estremamente importante che per il nostro territorio questo si
declini in modo diverso, in base ai principi matematici, perché se
questo si fonda sulla statistica e a sua volta la statistica si
fonda su operazioni matematiche, la dimensione del campione di
riferimento è fondamentale. Il fatto di avere un Presidente della
Regione laureato in fisica dovrebbe rallegrare e rasserenare,
quindi le dico: faccia ricorso, faccia sentire la sua voce
nell'ottica dell'autonomia, ma anche nell'ottica della logica
matematica. è estremamente importante per il nostro territorio".
Questo è stato evidenziato il 4 novembre, da allora sono passati
dei mesi e noi ci siamo trovati spesso vittima di questo
increscioso inconveniente statistico e l'ultimo evento dove l'unica
Regione in zona rossa era la Valle d'Aosta in tutta Italia, salvo
alcune parti del Sud, che avevano altre colorazioni, veramente ha
sollevato in maniera esemplare questo problema già evidenziato a
novembre.
Io questo ci tenevo a farlo presente perché questo è il ruolo
dei Consiglieri, questo è il ruolo della nostra attività in
Consiglio: esprimere dei consigli che vadano nell'ottica del bene
comune. Questo è stato fatto, questo voglio evidenziare a titolo di
informazione e non a titolo di polemica, lei sa perfettamente che
non è nel mio stile, però per poter eseguire le riflessioni
necessarie. Non è nell'ottica "ve l'avevo detto", perché non
intendo fare né la parte di Cassandra, né quella del grillo
parlante, anche perché entrambi hanno fatto una brutta fine.
Presidente -
Ha chiesto la parola il presidente della
Regione Lavevaz, ne ha facoltà.
Lavevaz (UV) -
Soltanto per rispondere alle questioni
poste in particolare dal collega Manfrin. Per quanto riguarda
l'attività sportiva, e solo per chiarezza torniamo alla settimana
scorsa quando eravamo in zona rossa, perché oggi ricordo che siamo
in zona arancione e con la nostra ordinanza abbiamo dato la
possibilità in deroga alle norme nazionali, di muoversi su tutto il
territorio regionale, che sia per attività sportiva o che sia per
altro.
Per quanto riguarda l'ordinanza invece della settimana scorsa,
come avevo già avuto modo di spiegare in un'iniziativa del collega
Manfrin sulla questione specifica dello sport all'interno del
comune, proprio perché c'erano già delle FAQ e proprio perché la
questione era comunque chiara, nel caso in cui per attività
sportiva, quindi di corsa o in bicicletta, piuttosto che con gli
skiroll
, si dovevano varcare i limiti, i confini del proprio
comune, era possibile farlo a patto che non si prendesse l'auto per
spostarsi in un comune vicino per poi fare attività sportiva.
Questo quindi era già possibile farlo prima, credevo di averlo
spiegato in maniera chiara, quindi è rimasta la stessa formulazione
sull'ordinanza della settimana scorsa perché questo rimane
possibile farlo, cioè la possibilità di muoversi in bicicletta o a
piedi oltre il confine del proprio comune.
Per quanto riguarda le altre due questioni che sono in parte
legate, cioè quella della lettera alla Cabina di regia e
l'ordinanza sempre della zona rossa della settimana scorsa, le cose
sono in parte collegate, perché è vero assolutamente... poi il
collega Manfrin ha riportato testualmente le mie dichiarazioni, che
però erano in riferimento a una richiesta di un'iniziativa in cui
si chiedeva di interloquire con la Cabina di regia per le
indicazioni più di tipo prospettico sulle aperture, sulle chiusure,
eccetera.
La lettera che abbiamo fatto alla Cabina di regia, ma l'abbiamo
fatta anche al Ministro competente e al Presidente dell'Istituto
superiore di sanità, era di natura assolutamente tecnica perché
abbiamo scritto chiedendo una valutazione in maniera oggettiva dei
nostri dati su quella settimana per il fatto che in un giorno c'era
un dato che ci pareva essere in qualche modo anomalo perché avevamo
un andamento discendente dei positivi giorno per giorno e l'ultimo
giorno, che peraltro era l'ultimo giorno di riferimento per
calcolare l'incidenza settimanale, avevamo avuto 61 casi, quando
invece nei giorni precedenti ne avevamo avuti 40-35-25. Abbiamo
quindi detto: questo dato è da considerarsi anomalo e quindi
abbiamo chiesto di rivedere il quadro complessivo in maniera più
oggettiva, quindi abbiamo chiesto una valutazione di tipo
assolutamente tecnico, valutazione che poi, com'è noto, non è stata
presa in considerazione nonostante anche le due interlocuzioni che
ho avuto con il Ministro nella mattinata di venerdì e quindi, cosa
nota, siamo ritornati in zona rossa la settimana scorsa.
Se d'accordo con l'Unità di supporto nella nostra ordinanza,
invece, abbiamo deciso di forzare un pochino la mano, come abbiamo
fatto peraltro in altre ordinanze, è perché ci siamo comunque
affidati sempre ai dati scientifici e i dati scientifici della
settimana scorsa erano che, proprio legandoci all'anomalia di
questo dato di una giornata in particolare, avevamo comunque
un'incidenza che era in discesa e avevamo soprattutto tutti gli
altri indici, l'RT, piuttosto che i 21 parametri, ormai da due
settimane in una situazione decisamente più positiva rispetto alle
settimane precedenti. D'accordo con l'Unità di supporto quindi si è
deciso, anche perché la prospettiva comunque era di rimanere solo
una settimana in zona rossa, di poter forzare con la nostra
ordinanza e mantenere aperte le attività che erano appena state
aperte peraltro.
Sulla richiesta invece del collega Distort di una valutazione
matematica che condivido assolutamente... è una valutazione che
naturalmente abbiamo fatto, in realtà sull'RT le questioni sono un
pochettino più oggettive, nel senso che l'RT si sviluppa rispetto
all'andamento della pandemia, quindi, quando la pandemia aumenta,
l'RT sale sopra a 1 e, quando scende, scende sotto l'1, RT uguale a
1 vuol dire che l'incidenza rimane la stessa. Quello che invece
abbiamo sollevato - e qua vengo esattamente su quanto diceva lei -
ancora la settimana scorsa invece che il solo indice dell'incidenza
sia per noi dannoso, la famosa incidenza dei 250 casi a settimana
ogni 100 mila abitanti, perché sui numeri piccoli, soprattutto se
si fanno i tamponi in modo corretto per cercare di limitare
l'avanzamento della pandemia soprattutto rispetto ai contatti,
questo rischia ovviamente di far saltare l'incidenza, quindi questo
lo abbiamo sollevato come punto problematico con i piccoli numeri.
Questa è una questione che è in discussione in queste ore e vedremo
lo sviluppo, perché dalle altre Regioni c'è una richiesta, come
dicevo prima, di revisione anche degli altri parametri e c'è anche
chi dice: "usiamo solo i parametri dell'incidenza", quindi
bisognerà trovare il giusto equilibrio tra le necessità.
Presidente -
Il consigliere Manfrin da remoto ha chiesto
di intervenire, ne ha facoltà.
Manfrin (LEGA VDA) -
Vengo a quanto appena risposto dal
presidente Lavevaz per fare alcune puntualizzazioni
. In
primis
, questione dello sport. Ora, Presidente, io sono certo
che lei, visto che firma ordinanze, delibere e quant'altro, conosce
benissimo quale sia il valore dei mezzi e degli strumenti che
vengono utilizzati, quindi il fatto che lei, Presidente, ci dica:
"ma io in Consiglio ero convinto di aver chiarito che in realtà è
già così", dovrebbe sapere che tendenzialmente le sue dichiarazioni
in Consiglio non costituiscono fonte di legge o fonte di norma per
quanto riguarda la popolazione, mentre invece le sue ordinanze
costituiscono obbligazioni.
Ora, lei deve partire dal presupposto che ci sono le FAQ
nazionali, ma lei sa benissimo che le Regioni possono disporre
ulteriori chiusure, quindi disposizioni più restrittive
relativamente appunto alle limitazioni, e io mi immedesimo in un
cittadino che legge la sua ordinanza. Se nella sua ordinanza lei
scrive: "l'attività sportiva è svolta esclusivamente nel comune di
residenza, domicilio o abitazione", evidentemente lei scrive che
una persona può rimanere solo e soltanto nel suo comune di
residenza. Il cittadino che legge l'ordinanza e non ascolta la sua
interlocuzione in Consiglio o in ogni caso anche se l'ascolta però
vede che sull'ordinanza c'è scritto che può svolgere attività
sportiva esclusivamente nel suo comune di residenza, evidentemente
si atterrà alle norme, si atterrà alle ordinanze, si atterrà alle
disposizioni che il Governo regionale dà, quindi il problema è che
lei deve scrivere specificamente sull'ordinanza che è possibile
fare sport anche in altri comuni a patto che il comune di residenza
sia il punto di partenza e il punto di arrivo. Punto primo.
Punto secondo: io ho citato le sue parole, Presidente, lei dice
che la Cabina di regia interloquisce solo sulla base dei dati e voi
avete fornito dei dati differenti. In realtà, voi non avete fornito
delle spiegazioni, dei dati o quant'altro, perché lei nella sua
risposta che l'ho citata e ce l'ho qui davanti scritta lei dice
semplicemente che la Cabina di regia prende i dati, li guarda e
sulla base di quei dati, dei famosi 21 parametri diceva lei e dei
dati che vengono comunicati dalle Regioni, prende le sue decisioni.
È quindi evidente che se la risposta è quella che lei ha fornito in
aula, non c'è interlocuzione di sorta se ovviamente la natura della
Cabina di regia è quella di burocraticamente prendere dei dati e
trasporli in un'espressione che poi dà il colore della regione, se
invece la Cabina di regia è un organo che tiene conto anche delle
necessità, piuttosto che delle differenze o quant'altro, è evidente
che a questo punto ha senso un'interlocuzione, ha senso che si
comunichi e soprattutto ha senso, Presidente, e glielo ripeto per
la terza volta, che lei interloquisca con i nostri rappresentanti
della Conferenza delle Regioni della Provincia autonoma e dei
nostri tre rappresentanti all'interno della Cabina di regia, perché
i nostri rappresentanti all'interno della Cabina di regia possono
spiegare qual è la natura della Valle d'Aosta, non la Cabina di
regia nel suo complesso, abbiamo tre rappresentanti che devono
rappresentare le nostre posizioni, perché se non fossero
rappresentanti delle nostre posizioni, a questo punto potrebbero
andare bene rappresentanti qualsiasi, semplici funzionari del
Ministero o non ci sarebbe nemmeno bisogno di una Cabina di regia
se fosse automatico, io prendo i dati che arrivano dalle Regioni,
li inserisco in un'equazione e mi restituisce il colore delle
regioni, invece così non è.
Sulla zona arancione, bene, io sono felice, Presidente, come le
ho detto, benissimo che si sia voluto forzare la mano, il problema,
Presidente, è che questa situazione in realtà si replica sempre,
cioè non è solo questa volta che si replica e lei ci ha sempre
detto che non era possibile aprire le attività con la zona rossa,
non sulla base dei dati, lei ci ha detto: "queste sono le
disposizioni nazionali e così da qui non si esce".  Sono
felice che lei abbia smentito sé stesso, però, Presidente, io mi
auguro che la zona rossa in Valle d'Aosta non torni mai più, ma lei
ha preso un impegno preciso quando ha fatto questa scelta e questo
impegno lei sarà chiamato a reiterare ogni volta che - Dio ci
scampi e liberi che non accada più - dovesse reiterarsi la
collocazione che ben conosciamo.
Presidente -
Si è prenotato il consigliere Carrel, ne ha
facoltà.
Carrel (PA) -
Sempre in merito all'ultima ordinanza, come
sapete, noi, come gruppo Pour l'Autonomie, abbiamo svolto diverse
iniziative con il consigliere Rollandin in merito alla riapertura
delle rassegne della "Bataille des Reines" e avevamo capito che ci
fosse stato un accordo tra l'Associazione e il Governo o il
Presidente per andare a stilare un protocollo che poi nell'ultima
ordinanza è stato complicato dalla richiesta di una specie di
green pass
esclusivamente per le "Batailles des Reines", che
ovviamente ha complicato. Non vogliamo poi entrare sicuramente nel
merito della scelta quasi obbligata di sospendere questa rassegna,
cosa di cui ci dispiacciamo, anche perché la nostra attività e le
nostre iniziative andavano a cercare di trovare delle soluzioni che
credevamo di avere trovato ma, ahimè, non abbiamo trovato. Credo
quindi che questa sia stata al contrario una complicazione voluta e
ordinata da noi, anche perché le attività, sia sportive che
produttive, riaprono soprattutto se svolte all'interno della
regione, pertanto, di fatto, abbiamo tutti lo stesso colore, quindi
non andiamo all'esterno di alcune regioni, perché mi pare di capire
che il green pass possa funziona da una regione gialla a una
regione rossa o arancione e opposto, ma non sicuramente tra giallo
e giallo e spero proprio non all'interno della stessa regione.
Questa dicitura, questa ordinanza, che, ahimè, ci priverà per
questa primavera delle "Batailles des Reines" e di un'importante
tradizione, ma soprattutto di un'importante attività per i nostri
agricoltori quindi credo sia un elemento che, al contrario di
quanto ci ha detto il Presidente, non vada assolutamente a
semplificare la normativa nazionale, ma vada bensì a complicarla e
di questo ce ne dispiacciamo molto perché, come abbiamo detto,
abbiamo già discusso ampiamente e ci siamo spesi per riuscire ad
arrivare all'accordo su un protocollo che rispetti sia la
tradizione e l'attività dell'agricoltore, dell'allevatore, sia
ovviamente la sicurezza a cui facciamo attenzione ma non vogliamo
complicare la vita a nessuno e questa ordinanza ci sembra
complicare la vita dei nostri allevatori e degli appassionati del
settore.
Presidente -
Non vi sono altri interventi? Ha chiesto la
parola il presidente Lavevaz.
Lavevaz (UV) -
Molto brevemente visto che si è concesso
comunque nelle discussioni di andare un pochettino fuori tema, mi
sembra anche di poter rispondere a quanto il collega Carrel ha
appena osservato, anche per cercare di fare chiarezza, perché credo
che la volontà delle ordinanze non sia quella di complicare la vita
a nessuno ma semplicemente, anche nell'ambito delle poche
possibilità che abbiamo, perché non voglio continuare la diatriba
uno a uno con il collega Manfrin perché non è il caso, credo che le
cose siano abbastanza chiare e sia chiaro a tutti quanto le
ordinanze regionali possano fare, siamo sempre a cercare di
combattere con le armi spuntate che abbiamo, che sono quelle di
queste ordinanze che chiamiamo interpretative, perché, com'è noto,
non possiamo fare delle ordinanze che siano ampliative delle
possibilità. Anche la riapertura dei negozi in quella fase lì, non
è che tutte le zone rosse hanno gli stessi dati, eccetera, quindi
dobbiamo fare i ragionamenti rispetto alla situazione di quel
momento, in quel momento la settimana scorsa ci siamo sentiti di
fare una forzatura, di poterla fare con i sanitari.
Per quanto riguarda le "Batailles", molto brevemente, è stato un
percorso condiviso con il
Comité
al quale devo riconoscere
una serietà nell'affrontare l'argomento, nel predisporre un
protocollo fatto bene, ma siamo sempre stati molto chiari con il
Comité, abbiamo una riunione fatta, tra l'altro, anche con il
Questore l'11 marzo, in cui si è parlato di una ripartenza in zona
gialla, mai in zona arancione. Poi ovviamente i tempi iniziavano a
stringere, sappiamo benissimo tutti che le battaglie devono
svolgersi prima di giugno, perché poi c'è la salita in alpeggio
delle mandrie, quindi è impossibile proseguire con l'attività
primaverile delle battaglie, quindi abbiamo provato a fare un
ragionamento con l'Unità di supporto per valutare l'opportunità di
anticipare le battaglie in zona arancione, quindi questo è stato
l'argomento. All'interno dell'Unità di supporto la parte sanitaria
ha ritenuto di non dare
l'okay tout court
all'attività delle
battaglie in zona arancione visto che ancora l'incidenza era
comunque alta, eravamo ancora al limite della zona rossa e quindi è
stata richiesta quest'attività di tampone che sapevamo benissimo,
l'abbiamo posta ovviamente anche noi all'interno dell'Unità di
supporto essere una complicazione che probabilmente avrebbe
impedito alle Batailles di partire, ma voglio specificare, di
partire questa settimana perché la prossima se saremo gialli,
potranno partire ovviamente. Questa limitazione dei tamponi quindi
era relativa solo ed esclusivamente a questa settimana in cui siamo
arancioni.
Questa lo sappiamo benissimo essere una complicazione ma
ovviamente è una condizione per potere fare la manifestazione che
sapevamo anche noi essere probabilmente una
entrave
tale per
cui in questa settimana le battaglie non si sarebbero fatte, ma
questa era la condizione, altrimenti era un no
tout
court
.
Presidente -
Ricordo ancora una volta di non trasformare
le comunicazioni in
question time
, per questo ci sono degli
strumenti codificati dal Regolamento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK