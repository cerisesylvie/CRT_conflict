Consiglio Regionale della Valle d'Aosta - Oggetto del Consiglio n. 588 del 7 giugno 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 588 del 7 giugno 1989 - Resoconto
OGGETTO N. 588/IX - ISTITUZIONE DI UN SECONDO CORSO BIENNALE
PER LA FORMAZIONE DI EDUCATORI PROFESSIONALI - APPROVAZIONE E
FINANZIAMENTO DI SPESA.
PRESIDENTE:
Do lettura della proposta di deliberazione in
oggetto, iscritta al punto 29 dell'ordine del giorno.
IL CONSIGLIO
- richiamata la legge regionale 19 febbraio 1987, n. 10;
DELIBERA
1°) di istituire un secondo corso biennale per la formazione di
educatori professionali per le necessità dei servizi sociali
operanti nella Regione secondo il disciplinare allegato alla
presente deliberazione della quale fa parte integrante;
2°) di stabilire che la frequenza al corso sia gratuita e che
gli allievi saranno dotati del materiale didattico occorrente;
3°) di stabilire che ai partecipanti al corso sarà corrisposto
un assegno mensile di studio di lire 450.000 lorde per il primo
anno di corso e di lire 600.000 lorde per il secondo anno di
corso;
4°) di stabilire che al termine del corso sarà rilasciato un
diploma regionale, come da allegato modello;
5°) di demandare alla Giunta regionale l'adozione dei singoli
specifici provvedimenti attuativi per la realizzazione e lo
svolgimento del corso;
6°) di approvare ed impegnare la somma di lire 50.000.000
(cinquantamilioni) imputando la stessa al capitolo 49025 del
bilancio di previsione della Regione per l'anno 1989 "Spese per la
formazione, riqualificazione e aggiornamento degli operatori
socio-assistenziali" che presenta la necessaria disponibilità;
7°) di rinviare a successivi provvedimenti deliberativi la
liquidazione della spesa.
Allegati A e B (...omissis...)
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
La deliberazione in oggetto propone che il
Consiglio approvi e finanzi l'istituzione di un secondo corso per
la formazione di educatori professionali. Il primo corso è stato
frequentato da 17 allievi, che passeranno tutti al secondo turno,
avendo superato gli esami.
Si prevede che nei prossimi anni saranno necessari circa 40 o 50
educatori. Oltre all'istituzione del secondo turno, la Giunta
proporrà anche un nuovo primo turno, al quale si spera che si
possano iscrivere almeno 16 o 17 allievi, che così garantirebbero
l'avvio del corso.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Con le sue ultime parole l'Assessore si
augura che si riesca a raggiungere il numero di 16 o 17 allievi per
dare avvio al corso. Io però chiedo all'Assessore se mi sa spiegare
quanti esami devono superare questi allievi. Sono d'accordo che la
scuola più è seria più risultati dà; mi pare però che questa scuola
sia particolarmente selettiva. Se non ho capito male, si fa un
esame di selezione, un esame alla fine del primo anno, un esame
alla fine del secondo anno e poi ci sono degli esami di ciclo che
non ho ben capito in cosa consistano. In definitiva ci sono 6 esami
e chi non raggiunge la sufficienza in tutte le prove, viene escluso
dal corso.
Pur essendo noi favorevoli al provvedimento, nel senso che
riteniamo giusto fare questi corsi, perché servono a preparare ed a
qualificare del personale di cui c'è effettivamente bisogno,
crediamo che forse varrebbe la pena di ripensare un momentino tutta
l'impostazione tecnica dei corsi..
(...Interruzione del Presidente Rollandin...)
... Certamente devono essere preparati, però, se non li troviamo
neppure, siamo costretti a farne a meno.
PRESIDENTE:
Ha chiesto la parola l'Assessore alla Sanità
ed Assistenza sociale, Lanièce; ne ha facoltà.
LANIECE (DC):
Vorrei solo precisare che per organizzare
questi corsi noi ci siamo avvalsi della collaborazione di esperti
che fanno corsi di questo genere. Al momento della loro
istituzione, noi non avevamo alcuna esperienza in merito, per cui
li abbiamo istituiti così come erano organizzati nelle altre
regioni che li avevano già avviati.
I nostri corsi sono più pesanti e selettivi, perché durano due
anni invece di tre, come invece avviene nelle altre regioni:
prevedono 2400 ore di lezione, che noi distribuiamo in due anni,
con 1200 ore all'anno, mentre in altre regioni il monte ore è
distribuito in tre anni, con 800 ore di lezione per anno. Non
sappiamo neanche noi come rendere più facili questi corsi, perché
correremmo il rischio di avere a disposizione del personale meno
qualificato.
PRESIDENTE:
Se nessuno chiede la parola, pongo in
votazione la deliberazione in oggetto.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK