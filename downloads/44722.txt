Consiglio Regionale della Valle d'Aosta - Oggetto del Consiglio n. 1665 del 23 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1665 del 23 giugno 2022 - Resoconto
OGGETTO N. 1665/XVI - Interpellanza: "Tempi di pubblicazione
del bando per il finanziamento, a valere sul PNRR, di progetti di
investimento per la riconversione di aree industriali dismesse a
favore di centri di produzione e distribuzione di idrogeno
verde".
Sammaritani (Presidente)
-
Passiamo alla
trattazione del punto n. 40 all'ordine del giorno. Per
l'illustrazione ha chiesto la parola il consigliere Marquis, ne ha
facoltà.
Marquis (FI) -
Abbiamo presentato quest'iniziativa perché
l'argomento riteniamo che sia di grande interesse e tratta una
tematica del Piano nazionale di ripresa e resilienza.
Sicuramente questo è uno strumento straordinario per le
opportunità che dà, sia alle Regioni e anche alle imprese, di
riposizionarsi in un mercato che sta cambiando, in un momento poi
del tutto particolare di grandi crisi, perché usciamo dalla
pandemia e ora si è aggiunta anche la situazione della guerra in
Ucraina.
La questione che viene sottoposta nel caso è quella relativa
all'iniziativa a favore della diffusione di sperimentazioni
sull'idrogeno verde in aree industriali dismesse. Questo è un
avviso pubblico che è stato emesso nel mese di dicembre 2021 da
parte del Ministero per la transizione ecologica, che poi è stato
pubblicato sulla Gazzetta Ufficiale nel mese di gennaio e quindi è
stato reso noto in Valle d'Aosta a fine mese di gennaio. In data
primo febbraio 2022 la struttura regionale competente ha poi
informato di tale opportunità, attraverso una
mailing list
in suo possesso, quelli che potevano essere gli operatori o i
soggetti interessati da quest'iniziativa. È del tutto evidente che
il tempo era molto stretto, perché sono stati dati sette giorni per
manifestare l'interesse verso una proposta progettuale.
In data 23 febbraio 2022 la Regione, sempre attraverso la
struttura regionale, ha dato informativa a tutti coloro che erano
stati interessati per manifestare il proprio interesse, che è stata
avanzata la richiesta al Ministero per avvalersi dei fondi resi
disponibili per le Regioni e le Province autonome, che ammontavano
a circa 500 milioni di euro. Sempre in quella nota veniva
evidenziato che, entro la fine del mese di maggio, avrebbe dovuto
iniziare la procedura di presentazione dei bandi, che i tempi
sarebbero stati molto stretti ed entro il mese di luglio
probabilmente si doveva arrivare a definire la graduatoria
finale.
A fronte di una situazione in cui poi i soggetti, essendo adesso
il mese di giugno, non hanno più avuto notizie di come sta
evolvendo questa situazione, si interpella per sapere: se queste
risorse sono state assegnate o ripartite alle Regioni, ed
eventualmente in quale misura alla nostra Regione sono stati
assegnati i fondi; quanti sono i soggetti che hanno manifestato
interesse verso quest'iniziativa e, se nel caso, quando verrà
pubblicato il bando, per poi dare seguito alle iniziative di cui è
stato manifestato l'interesse.
Presidente -
Per la risposta la parola all'assessore
Bertschy.
Bertschy (AV-VdA Unie) -
Malheureusement
questi
sono i problemi dei bandi a regia nazionale, nel senso che tutti
stiamo facendo il possibile per dare pieno compimento al PNRR, però
poi viaggia a velocità differenziate e soprattutto in certe
situazioni si ferma proprio. Noi abbiamo corso nella prima fase di
questa misura per cercare di cogliere, come Regione, la possibilità
che veniva data dall'obiettivo, che è recuperare attraverso le aree
industriali dismesse la produzione di idrogeno, ovviamente da fonti
di energia rinnovabile, in quel caso previste in particolare per
gli impianti fotovoltaici; poi, tra l'altro, in quest'ultima fase è
cambiata anche questa condizione. È per questo che avevamo posto la
massima attenzione a interrogare e soprattutto a informare le
imprese del territorio per dire: c'è questa occasione, qualcuno
segnali la sua disponibilità, in modo che come Regione diamo la
nostra disponibilità a partecipare alla fase successiva del bando.
Come ben ha ricordato, questo ha prodotto l'interesse di alcune
imprese e poi citerò i dati. Noi abbiamo manifestato la nostra
disponibilità, come tutte le altre Regioni, ma poi tutto si è
fermato.
Per venire alle risposte puntuali: se sono già state assegnate
le risorse alle Regioni e alle Province e a quanto ammontano
eventualmente quelle attribuite alla Regione autonoma Valle d'Aosta
e alle altre Regioni? A oggi non è stato pubblicato il decreto di
riparto dei fondi assegnati alle Regioni e quindi noi non sappiamo
quali saranno le disponibilità che avremo per fare il nostro bando.
L'investimento complessivo di questa misura, la 3.1, ammonta a
circa 500 milioni di euro. La metà di questi soldi andrà alle
Regioni del Sud e il riparto avverrà sulla base di tre indicatori:
produzione di energia elettrica da fonti rinnovabili rispetto
all'energia elettrica totale consumata, valore aggiunto della
produzione nell'industria manifatturiera e popolazione. Come
dicevo, il 50 percento di questo fondo andrà alle Regioni del
Mezzogiorno.
Quanti soggetti hanno manifestato l'interesse all'iniziativa?
Sono stati in quella fase, che comunque non era una fase perentoria
ma serviva a noi per poter aderire al bando, tre i soggetti. Coloro
che non hanno partecipato potranno farlo comunque in una seconda
fase, quando pubblicheremo il bando, però ringraziamo queste tre
imprese, perché ci hanno permesso di cogliere un interesse e di
aderire alla prima fase del lavoro che andava fatto.
Quando si intenda procedere alla pubblicazione del bando? Lo
potremo fare una volta che sarà pubblicato il decreto ministeriale
di riparto delle risorse e di approvazione del bando tipo, perché
il Ministero ha dato, come condizione, una linea guida generale che
doveva arrivare alle Regioni entro maggio, per poter poi procedere
ai bandi che ogni Regione avrebbe poi attivato per conto proprio.
Al momento l'iniziativa è ferma e da alcune indicazioni informali,
però da verificare, addirittura sembra che venga prorogata.
Alcune imprese si sono fatte sentire, altre no, e credo anche
sia opportuna l'interpellanza di oggi, per dare a quelle imprese
che non si sono fatte sentire le informazioni che rendiamo
pubbliche adesso, ma che è corretto dare a chi ha aderito a questa
prima fase. Ovviamente, con gli altri Assessori regionali stiamo
sollecitando l'arrivo di queste linee guida per poter produrre i
bandi, anche perché il tempo di realizzazione del PNRR è molto
corto, quindi più tempo perdiamo, meno tempo abbiamo poi per
realizzare i progetti, soprattutto meno tempo hanno le imprese per
provare a costruire il loro progetto imprenditoriale. È una
sollecitazione che rivolgiamo al Ministero e che stiamo appunto
facendo con le altre Regioni. Stessa situazione stiamo vivendo con
il bando, a regia sempre nazionale, sulle comunità energetiche.
Presidente -
Per la replica la parola al consigliere
Marquis.
Marquis (FI) -
Grazie Assessore per la risposta che ha
fornito. Quando ho presentato quest'iniziativa, ho provato poi a
documentarmi sulla rete con gli strumenti che abbiamo a
disposizione. Volevo mettere a fattore comune alcune sensazioni che
mi sono venute, anche guardando le esperienze che stanno portando
avanti le altre Regioni sempre sul medesimo argomento. Ci sono
tutta una serie di dichiarazioni di amministratori regionali che su
queste cose si sono portati avanti in modo strutturato nella
gestione di questo bando. Faccio un esempio: mentre qui è stata
tenuta la linea dell'informalità, ad esempio mandando dei messaggi
a delle
mailing list
, che poi di fatto non sappiamo neanche
se arrivano, se finiscono nello
spam
o quant'altro, le altre
Regioni hanno tutte pubblicato dei bandi pubblici per manifestare
l'interesse e per far sì che nessuno non avesse visto l'opportunità
che si è verificata. Altre addirittura, nel mese di gennaio, hanno
costituito già dei tavoli preannunciando questo tipo di iniziativa,
per cercare di sollecitare le imprese a intervenire e a cogliere
l'opportunità. Perché sono delle opportunità straordinarie e
diventa anche più facile provare a spingere attraverso un rapporto
di coinvolgimento, rispetto all'invio di una semplice
mail
,
alla quale tra l'altro bisognava rispondere in una settimana. Così
come poi è passato tutto il tempo e fino a oggi le imprese non sono
state più sentite.
Secondo me potrebbe essere importante provare a cercare di dare
un approccio strutturato, che è un po' da diffondere su tutta la
gestione del Piano nazionale di ripresa e resilienza. Diversamente,
magari comunque noi facciamo il nostro lavoro come Amministrazione
regionale, non ci sono delle responsabilità, abbiamo fatto il
nostro dovere di passare le carte, però quello che a me preoccupa è
che, alla fine di tutta questa fiera, il rischio serio che si va a
correre è che poi non ci siano le imprese che beneficiano degli
interventi, perché arrivano di corsa rincorrendo le varie
situazioni e poi non riescono a presentare dei progetti e hanno
mille difficoltà.
Ho appurato anche come approcciano altre Regioni, che forse sono
abbastanza virtuose sotto questo profilo. C'è proprio una bella
sezione sul sito, in prima pagina di tutta evidenza, dove ci sono
tutte le opportunità che il Piano nazionale di ripresa e resilienza
offre. A me è capitato di parlare anche con imprenditori che si
occupano nel settore dell'agricoltura che dicono: "i bandi non lo
so quando escono"; magari se ne accorgono dopo quindici giorni che
è fuori il bando. Secondo me bisognerebbe provare se si può
rimediare, e penso che si abbia ancora del tempo di fronte, per
cercare di creare uno strumento, ma che sia molto semplice e
chiaro, dove vengono tutti i giorni messe dentro le varie
opportunità che si possono trovare, senza dover andare nei vari
assessorati o dentro le varie sezioni in cui è strutturato il sito
attuale, per riuscire a trovare le indicazioni necessarie.
Questo è, secondo me, un argomento di riflessione, che metto lì
come contributo per quello che riguarda la gestione di queste
situazioni per il prossimo futuro. Per quanto riguarda l'iniziativa
che è stata presentata, è del tutto evidente quindi che si aspetta
che lo Stato metta a disposizione le risorse, faccia la
ripartizione, dopodiché trasmetta le linee guida per capire cosa si
può fare in questo settore in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK