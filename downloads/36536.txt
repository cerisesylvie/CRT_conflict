Consiglio Regionale della Valle d'Aosta - Oggetto del Consiglio n. 597 del 16 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 597 del 16 luglio 2014 - Resoconto
OGGETTO N. 597/XIV - Interrogazione: "Problematiche relative
alla realizzazione dei lavori di posa delle condotte per il
teleriscaldamento nella città di Aosta da parte della società
Telcha S.p.A." e interpellanza: "Interventi per un riconoscimento
danni agli esercenti attività produttive e commerciali della città
di Aosta a seguito dei lavori di realizzazione della rete di
teleriscaldamento".
Presidente -
La parola al collega Gerandin.
Gerandin (UVP)
- Grazie Presidente.
Ci sono tanti Presidenti e tanti Assessori...comunque, detto
questo, l'interpellanza è riferita ad alcune notizie che ci sono
pervenute in merito al fatto che Telcha, la società che si sta
occupando di teleriscaldamento, non abbia versato la fidejussione
prevista al Comune di Aosta, o che, quanto meno, sia stata versata
in ritardo. Dico questo perché? Perché ci tengo a ricordare che
Telcha è una società che ha beneficiato di fondi importanti
derivanti dal POR-FESR per gli anni 2007-2013, ha beneficiato di
più di 5 milioni di euro di contributo a fondo perso, 5 milioni 220
mila, e questo dovrebbe far sì che una società, che beneficia di
così tante risorse, dovrebbe avere un occhio di riguardo rispetto a
quelle che sono le regole, regole e impegni presi. Volevamo anche
capire se esisteva un cronoprogramma, se era stato concordato, con
chi era stato concordato, perché verifichiamo oggi, all'interno
della città di Aosta, un proliferare di scavi, di cantieri, e lo
facciamo in una situazione e in un contesto che noi riteniamo
turistico e in un periodo che, sinceramente, ci preoccupa, ecco,
anche perché le ultime notizie in merito ci dicono che i lavori di
scavo continueranno anche a luglio e ad agosto, per cui ci viene un
po' difficile, ecco...come, in un momento così difficile per quello
che è il contesto turistico, si possa procedere a sventrare una
città nei due mesi che sono notoriamente gli unici due mesi...o
comunque tra i pochi periodi che portano afflusso turistico.
Abbiamo poi svariate perplessità su quelle che sono le
sistemazioni, i ripristini...oramai, anche dove i ripristini sono
stati effettuati...sono dei ripristini del tutto posticci, sono dei
ripristini che fanno sì che si debba percorrere le vie cittadine
facendo particolare attenzione a non investire pedoni, per quello
che è il discorso della circolazione stradale, ma anche facendo
attenzione a evitare buche...o ripristini fatti male. Volevamo
anche capire se a fronte di tutto questo l'Amministrazione
regionale...che, ricordo, per l'ennesima volta è stata molto
munifica nell'elargire oltre 5 milioni a fondo perso a questa
società...volevamo capire se ha avuto un occhio di riguardo anche
per quei cittadini e soprattutto per quelle attività produttive che
di questi disagi ne stanno pagando le amare conseguenze, ne stanno
pagando le amare conseguenze, perché io immagino che...non so, un
turista, o comunque un cittadino che voglia eventualmente
frequentare quelle attività commerciali che sono nell'arco dove
sono interessati i lavori...beh, probabilmente gireranno molto alla
larga, ecco, dal centro di Aosta in questo momento! E soprattutto
volevamo capire come mai la Regione si era in questo senso molto
ben premunita per il fatto che si era portata a casa un accordo
molto importante, nel quale, per gli edifici di proprietà
regionale...in questo momento mi risulta che siano una decina
all'incirca...ci sia stata una delibera e un accordo, una proposta
da parte di Telcha, nella quale, rispetto a quei costi del MEPA,
che è il mercato della pubblica amministrazione dove notoriamente
ci sono già dei prezzi molto convenienti, ci sia un ulteriore
ribasso, vale a dire del 6,78 percento sulle tariffe a consumo
standard e del 16,78 per quello che riguarda la tariffa standard
Telcha applicata alla quota di potenza. Ora, tutto questo comporta,
per queste 9-10 strutture regionali, un risparmio di oltre 150 mila
euro all'anno.
Sarebbe stato a nostro parere interessante, almeno per ovviare
ai disagi che ci sono stati per i cittadini, ma soprattutto per
quelle imprese e per quegli esercizi commerciali che ne usciranno
veramente penalizzati perché perderanno quella che è la stagione
estiva, e che comunque dovranno pagare imposte, tasse, IUC, TARI e
quant'altro...noi vorremmo capire, ci pareva interessante,
almeno...non so, obbligare Telcha a riconoscere una sorta di
indennizzo, perché è troppo facile, è troppo facile fare gli
interessi del pubblico e poi fregarsene di quelle attività
commerciali e dei disagi ai cittadini! Non ci pare veramente un
atteggiamento conseguente, soprattutto per una società - ci tengo a
ribadirlo - che, tra l'altro, fa parte...ecco, ha comunque una
partecipazione importante, Presidente, in questo momento è una di
quelle figure apicali delle società partecipate che il collega
Nogara prima ha citato per scarsa trasparenza o per scarsa volontà
di esercitare questo criterio di trasparenza.
Allora, veramente, noi pensiamo che sia giunto il momento di
dare un esempio di buona amministrazione, un esempio in cui venga
fatto, prima di tutto, l'interesse anche dei cittadini, e non solo
magari l'interesse del pubblico o degli amici del pubblico. Ne
approfitto, tenuto conto che è inerente al tema, per dire che siamo
assolutamente preoccupati anche dall'atteggiamento che Telcha ha
avuto verso una società facente parte del gruppo (sto parlando di
SEA): in questo momento, ci risulta che ci siano posti di lavoro a
rischio, malgrado ci siano...ci sono dei contenziosi in Tribunale,
che non so come andranno a finire...ma in questo momento la cosa
che ci preoccupa sono soprattutto i posti di lavoro di questi
dipendenti di SEA, e a noi risulta che questa società sia stata
rilevata come ramo d'azienda, avendo come ben presente il fatto che
era una delle ditte che avrebbe lavorato all'interno del piano
lavori Telcha.
Ora, detto questo, non siamo giudici, non vogliamo essere noi a
giudicare, ma a volte il buon senso va oltre quelle che possono
essere delle ragioni. I posti di lavoro in questo momento sono per
noi un fattore determinante, in un momento in cui la Valle d'Aosta
è in grande difficoltà, lo sono le attività produttive, che per noi
devono essere commerciali, devono essere sostenute e non
danneggiate da scelte che riguardano solo la politica, la
programmazione, soprattutto a fronte di una società che - lo dico
per l'ennesima volta - ha preso oltre 5 milioni sul POR a fondo
perso.
Presidente
- La parola all'Assessore Marquis.
Marquis (SA)
- Grazie Presidente. Prima di entrare nel
merito della questione, vorrei ringraziare i colleghi che hanno
presentato queste iniziative, per aver anche accettato di
discuterle congiuntamente, visto che trattasi di argomenti di pari
oggetto.
La materia trattata è una convenzione tra il Comune di Aosta e
la società Telcha, che si occupa della realizzazione della rete di
teleriscaldamento nel centro abitato della città di Aosta, quindi
un'opera importante per la comunità, ma anche un'opera importante
per l'impatto che ha nella sua realizzazione con la vita e lo
svolgimento delle attività all'interno della città. Trattasi di una
scrittura privata tra un soggetto pubblico e uno privato, approvata
dal Comune di Aosta, mediante una deliberazione del febbraio 2008.
Ciò detto, per poter rispondere ai vostri quesiti, ho dovuto
chiedere il contributo dei servizi che si occupano della questione
del Comune di Aosta, e quindi vi riferisco alla luce di quanto è
emerso nel merito delle questioni che avete sollevato.
Quanto al
"tipo di informazione"
che è stata fatta sulle
attività produttive e ai cittadini delle zone interessate, si
rileva che la gestione della comunicazione ai cittadini di questo
progetto di teleriscaldamento è stata coordinata da un gruppo
tecnico di lavoro Comune-Telcha, che è stato appositamente
istituito per gestire queste situazioni molto importanti, perché la
comunicazione, su un'opera di questo genere, ha un effetto di tutto
rilievo. Le iniziative che sono state intraprese da Telcha fanno
riferimento al piano di comunicazione che è stato appositamente
predisposto per questo caso, e prevedono: un sito web, dei
social media
, annunci su stampa locale,
banner web
su
media, affissioni in città, affissioni su ingressi condominiali con
informazioni dei periodi di lavoro, distribuzione nelle cassette
delle lettere delle zone interessate di avvisi personalizzati,
esposizione di poster e cartelli informativi nelle sedi di
cantiere, comunicati stampa,
totem
informativi, riunioni di
quartiere con distribuzione di materiale informativo. A tutto
questo c'è da aggiungere il contributo che è stato dato dal Comune
di Aosta attraverso il suo Ufficio stampa e comunicazione, con
informazioni puntuali sui singoli cantieri, mediante gli interventi
di informazione diretta della comunità e l'attività del gruppo di
lavoro. Ecco, quindi questo è quanto è stato predisposto per
fronteggiare possibili situazioni di difficoltà di convivenza tra
cantiere e ditta nella città.
"Da chi e in quale sede è stato individuato il periodo in cui
effettuare i lavori in questione"
: gli interventi in questione,
ovviamente, sono calendarizzati direttamente dall'Amministrazione
comunale che autorizza gli stessi con ordinanze necessarie in
accordo con Telcha. Va precisato che i tempi di realizzazione
dell'opera sono quelli che comandano l'organizzazione generale e
dai quali poi è discesa la realizzazione dei singoli lotti, perché
c'è l'impegno con tutte le situazioni che sono state
contrattualizzate di cominciare a erogare il calore al mese di
ottobre. Pertanto, come potete capire, c'è la necessità di far
convivere le normali esigenze di utilizzo della rete viabile, e
quindi senza andare a creare dei blocchi che paralizzino le
attività o comunque la realizzazione dell'opera.
"Se sono state previste delle penali nel caso di ritardi
nella realizzazione degli interventi"
: tenuto conto della
tipologia della convenzione in cui l'Amministrazione comunale non
si configura come committenza, bensì come Ente che ha autorizzato
un intervento a un soggetto privato, non sono state previste delle
penali legate ai tempi di realizzazione dell'opera. La convenzione
prevede tuttavia il versamento di una fidejussione a garanzia della
corretta realizzazione dell'opera, nonché di tutti i danni che
possono essere causati a soggetti terzi durante la realizzazione
dei lavori.
"Se corrisponde al vero che Telcha non abbia versato la
fidejussione prevista al Comune di Aosta, o quanto meno l'abbia
versata in ritardo"
: in merito a questo, rilevo che era
prevista contrattualmente e convenzionalmente la predisposizione di
una fidejussione, che è stata consegnata in data 10 luglio 2014 ai
sensi dell'articolo 6 della convenzione; questa fidejussione è pari
all'importo dei lavori di intervento sulla rete viabile di 2
milioni e 136 mila euro. Le ragioni per cui è stata consegnata in
ritardo sono che questa cauzione era da dimensionare in funzione
dell'entità dei lavori e dall'inizio dei lavori è stata fatta
sostanzialmente una variante che ha esteso la rete a livello
chilometrico, e quindi la definizione dell'importo dei lavori ha
portato ad accumulare questo ritardo.
"Se esiste un cronoprogramma che preveda di scavare ed aprire
molteplici cantieri in contemporanea"
: come già ho anticipato
nella risposta precedente, l'obiettivo generale è quello di poter
concretizzare la conclusione dei lavori entro il mese di ottobre.
Quindi questo ha condizionato l'organizzazione dei cantieri.
"Se è intenzione, e con che tempistica, intervenire affinché
si proceda con ripristini definitivi per evitare ulteriori
difficoltà"
: sul tema dei ripristini della pavimentazione - lo
dice già la parola che siano dei ripristini di carattere definitivo
- c'è la necessità di attendere i dovuti assestamenti, quelli che
si verificano, e quindi la pianificazione prevede che la
sistemazione definitiva verrà fatta nella primavera del 2015.
"Se è intenzione di questa Amministrazione farsi promotrice
di una iniziativa con Telcha affinché vi sia un riconoscimento
danni per le attività produttive e commerciali danneggiate dai
cantieri"
: come dicevo prima, stante il carattere dell'opera,
di natura privatistica, è evidente che chiunque reclama un danno
nei confronti di un lavoro privato possa farlo nelle opportune
sedi; richiedere quindi il riconoscimento del danno subito, come
anche la determinazione di sconti sulle tariffe in subordine ad
eventuali danni, è una materia all'interno della quale
l'Amministrazione regionale non ha titolo di operare, ma credo che
non si opponga sulla via del principio, se questo verrà fatto.
Bisogna tener conto che questa materia è giusto che sia lasciata
alle parti interessate, quindi Comune e Telcha, che sono in
possesso di tutti gli elementi utili per fare le opportune
riflessioni nel merito.
Al di là delle richieste dell'interpellanza, nella presentazione
della discussione è stato fatto anche un riferimento alla
problematica SEA: questa è una problematica che ci dà
preoccupazione e sulla quale ci siamo attivati per comprendere
quali siano i rapporti Telcha e SEA per ciò che concerne
soprattutto la preoccupazione nostra dell'impatto sui riflessi
occupazionali. Grazie.
Presidente
- La parola al collega Gerandin.
Gerandin (UVP)
- Grazie Presidente.
Grazie Assessore, la ringrazio perché ci ha fatto di nuovo tutto
il percorso legato a quella che è la comunicazione stampa del
Comune di Aosta. Devo dire che forse è l'unica cosa che ha
funzionato, ecco, di questi interventi. Mi dispiace sentirle dire
che è una questione tra privati, ecco, perché mi risulta che il 24
percento dell'azionariato all'interno di Telcha sia del gruppo
Energie e mi risulta che il gruppo Energie sia una partecipata, a
meno che non abbia perso qualche passaggio...diciamo di ieri o di
queste ultime ore, ecco. A noi risulta questo: risulta che il 24
percento è di una partecipata. Per cui a noi dispiace veramente
che, a fronte di una giustificazione come quella della
fidejussione, si dica che è in funzione all'entità dei lavori.
Sappiamo benissimo che vanno rispettate le date delle fidejussioni;
non solo, le fidejussioni possono essere integrate: se l'ammontare
dei lavori cambia, le fidejussioni possono essere integrate, ma non
è una giustificazione per il ritardo su una fidejussione!
Per quello che riguarda i ripristini...beh, io non oso
immaginare con questi ripristini quale sarà la viabilità invernale,
ecco, probabilmente bisognerà fare delle polizze assicurative che
garantiscano automobilisti e quant'altro, perché veramente, se già
adesso è un disastro, col gelo, a nostro parere, probabilmente
potremmo candidarci per qualche prova di autocross o qualcosa del
genere! Mi dispiace immensamente (e lo dico) che, a fronte di una
società dove c'è un'importante partecipazione (ritengo pubblica) di
una partecipata, si venga a dire che il problema, per quello che
riguarda eventuali danni o disagi, è un problema di terzi per danno
subito. Ma lo ricordo! Questa società ha preso oltre 5 milioni a
fondo perso, 5 milioni e oltre a fondo perso e non siamo in grado,
come Amministrazione regionale, a dire: "Scusa, non andate a
contenzioso, ma gli fate uno sconto, gli riconoscete dei danni? Ma
il Comune di Aosta in questo famoso cronoprogramma ha deciso per
caso di esentare questi da quello che è il discorso della IUC e
della TARI? Pongo il problema. Questo lo pagano, eh, questi!
Attenzione, il cronoprogramma è un discorso, l'accordo col Comune è
una cosa, ma questo non è un progetto che deriva dal Comune di
Aosta...questo è dimostrato dal fatto che la Regione, "la Regione"
si è premurata ad avere gli sconti. E non sono sconti da poco, eh!
Sono sconti che nella bozza di piano finanziario...vi cito i
dati...la Regione passa dagli attuali 857 mila euro a 690 mila
euro; ha fatto un affare la Regione, indubbiamente ha fatto un
affare...sulla pelle dei cittadini! E, attenzione, se noi non siamo
in grado di intervenire dove abbiamo addirittura delle quote di
partecipate, a risolvere un problema come quello dell'occupazione,
come quello che riguarda gli operai di SEA...beh, non basta venire
a dire: "noi siamo preoccupati"...chiamate, chiamate e fate valere
le quote azionarie che avete all'interno di Telcha, e spiegate a
questi che non possono fare cosa vogliono, come vogliono, per
quanto vogliono, eliminare e non tener conto di una componente così
importante come quella che è il mondo del lavoro in questo momento!
Non è accettabile, una risposta del genere, veramente! È una
risposta che non dà un minimo di prospettiva.
Concludo. Non è questo il sistema di amministrare nel pubblico,
ecco, non è che si possa pensare esclusivamente agli interessi
regionali e fregarsene bellamente di quello che è un problema, un
disagio cittadino e, soprattutto, un problema occupazionale in un
momento in cui siamo "alla canna del gas".
Presidente
- La parola al Consigliere Ferrero.
Ferrero (M5S)
- Grazie Presidente.
Ha già ben introdotto le conclusioni il collega,
precedentemente. È ovvio che però bisogna fare qualche
precisazione. Certo, questo progetto era nato con la famosa
"metropolitana", metropolitana che poi fortunatamente è stata
messa...diciamo accantonata. È ovvio che la società, nel momento in
cui era partita, aveva un grande vantaggio perché pensava di fare
passare le condotte in quelle che erano le gallerie della
metropolitana (cosa che poi non è più avvenuta). Comunque capiamo
che ci sia un problema per la società che...società privata,
attenzione, è una società che risulta al 24 percento di proprietà
di CVA e al 12,5 percento di proprietà di SEA...questo mettersi
dentro e fuori dalle partecipate a seconda dei momenti - se
conviene sono privati, se non conviene sono pubblici - è un
giochetto a cui ormai assistiamo ormai quotidianamente quando ci
sono le sedute del Consiglio. Se dobbiamo darvi i documenti non ve
li possiamo dare perché sono di diritto privato, se invece c'è
qualcos'altro, diventano società pubbliche e, allora, cambia la
minestra. Ecco, sono successe comunque delle cose gravi, al di là
del comitato, del gruppo di lavoro che è stato costituito per la
comunicazione.
Io consiglio all'Assessore di fare un giro con me, presso i
commercianti della zona, munito ovviamente di un casco protettivo e
di un giubbotto in
kevlar
, per sentire che cosa ne dicono i
commercianti di questa cosa del gruppo di lavoro e delle
informazioni, che cosa dicono i commercianti del fatto che la zona
è stata transennata, è stata chiusa al traffico parzialmente quasi
10 giorni prima dell'inizio dei lavori. E allora, signori, in
Comune...Union Valdôtaine e Stella Alpina, ci siete voi, eh, non
c'è qualcun altro! Quindi non è che bisogna giocare sui due tavoli:
"ma il Comune"...il Comune è dove ci siete voi, ci sono le società
partecipate che, fino a prova contraria, sono amministrate dal
Governo regionale...era un dovere mettersi d'accordo su certe cose
e non dare quella deroga, perché è stata data una deroga poi dal
Comune, poiché in questo periodo non si potrebbero fare dei lavori,
ma - guarda caso! - la società si è presa l'impegno ad ottobre di
fornire già il riscaldamento e allora, in questo caso - guarda
caso! - la società diventa pubblica, e allora bisogna trattarla
come una società pubblica, bisogna dire: "facciamo la deroga per i
lavori, perché loro si sono impegnati per il
teleriscaldamento"...ma se un momento prima mi avete detto che
erano dei privati? Allora il discorso non sta più in piedi! Ecco,
di nuovo questo giochetto!
Ovviamente, anche sulla questione dei danni...ebbè, mi spiace
Assessore, ma qui, ai commercianti, quello che lei ha detto in
parole un pochettino più forbite è un "fottetevi"! Vi "fottete" con
i vostri avvocati, se dovete eventualmente richiedere i danni! Eh
no, questo non va bene, questo non va bene, perché il pubblico non
può cagionare dei danni al privato e dire al privato di andare da
un avvocato per poi richiedere i danni...questo non va bene!
Comunque io le consiglio, consiglio a lei, e magari anche al
Sindaco Giordano, questo giro tra i commercianti della zona;
sarebbe un giro che vi porterebbe sicuramente ad avere
consapevolezza di quello che sta succedendo e succederà.
Per quanto riguarda i ripristini in primavera...ebbè, io mi
auguro di non finire con gli ammortizzatori nelle buche che ci sono
già in alcuni punti della città dove sono stati fatti i lavori,
perché ci sono buche che arrivano a decine di centimetri...e, anche
qui, che cos'è? Dovremo fare causa al Comune perché non è stato
fatto il ripristino? Il Comune ci dirà che non è colpa sua, ma è
colpa della società? La società ci dirà che è stata fatta la
fidejussione? Ma vogliamo scendere un attimo dagli alberi e
guardare come vanno le cose oppure dobbiamo stare su una specie di
limite, confine, in cui i politici non riescono a vedere quello che
accade sulla strada sotto? Perché allora, a quel punto, potremmo
fare una seduta del Consiglio regionale al mese e due o tre giri,
tutta la Giunta regionale, per la città, per vedere quello che
succede e per vedere quello che succede nella Regione...magari
prendereste contatto con la realtà, la realtà, quella che vivono i
cittadini, i commercianti e gli artigiani, tutti i giorni.
Presidente
- Sì, la parola al collega Farcoz, per...?
Farcoz (UV
) - Per una riunione di maggioranza,
Presidente. Grazie.
Presidente
- Richiede una riunione di
maggioranza...allora facciamo ancora un'iniziativa e poi chiudiamo
i lavori con 5 minuti in anticipo, così poi riprendiamo nel
pomeriggio. Punto 17 dell'ordine del giorno...abbiamo detto che
facciamo ancora un punto, il punto 17.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK