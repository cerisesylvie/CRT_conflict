Consiglio Regionale della Valle d'Aosta - Oggetto del Consiglio n. 424 del 25 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 424 del 25 febbraio 2004 - Resoconto
OGGETTO N. 424/XII - Assistenza ai soggetti psichiatrici e loro
inserimento nel mondo del lavoro. (Interrogazione)
Interrogazione
Preso atto delle informazioni emerse sia in sede di un
apposito convegno svoltosi recentemente a Pollein, sia in sede di
dibattito consiliare, relativamente al Dipartimento della salute
mentale e alle esigenze dei cittadini assistiti;
Constatato che esiste una programmazione di molti e
differenziati interventi che dovrebbero concretizzarsi
nell'attivazione sia di un servizio territoriale
psico-socio-educativo che nell'avvio di strutture residenziali e
non, collocate sul territorio;
Rilevato che alcuni di tali progetti richiedono ancora tempi
lunghi per la loro attuazione, per cui in molti casi il disagio
profondo degli utenti non trova oggi una risposta,
Verificato, ad esempio, che i locali del reparto di
Psichiatria, rinnovati secondo un progetto da tempo definito, non
sono ancora tutti agibili, e questo comporta un grave disagio agli
utenti, specie per quelli che sono ricoverati nel Day
Hospital;
Ricordato che, al di là delle strutture, esiste anche la
questione dell'inserimento lavorativo per i soggetti
psichiatrici;
I sottoscritti Consiglieri regionali
Interrogano
l'Assessore competente per sapere:
1) per quando sarà agibile nella sua totalità il nuovo
reparto di Psichiatria: quando sono stati programmati i lavori e
quali le cause dell'eventuale ritardo;
2) se, in attesa dell'attivazione delle diverse strutture e
servizi territoriali, è stato previsto un piano per rispondere,
almeno in parte, ai bisogni degli utenti;
3) quali sono, a suo avviso, gli ostacoli che rendono
difficile, se non impossibile, l'inserimento lavorativo dei
soggetti psichiatrici.
F.to: Squarzino Secondina - Curtaz
Presidente - La parola all'Assessore alla sanità, salute e
politiche sociali, Fosson.
Fosson (UV) - Ho risposto lo scorso Consiglio ad
un'interpellanza analoga, però sono contento di tornare
sull'argomento e ritorno anche facendo i complimenti e ringraziando
la Consigliera Squarzino di essere stata presente al convegno di
Pollein che avevamo indetto su questo problema. Come si è evinto da
questa riunione, è chiaro che la psichiatria valdostana è partita
da una situazione sfavorevole, nel senso che, non essendo mai stata
sede di un nosocomio, ma, avendo sempre trasferito i malati con
questa patologia in altre regioni, siamo partiti in ritardo. Questo
non vuol dire che non si sia fatto e si stia facendo molto; ormai
non si può più parlare di struttura in ritardo, ma direi che il
livello - lo ha dimostrato il convegno di Pollein - della nostra
psichiatria sia, se non innovativa, almeno allineata sulle linee
nazionali.
Lei l'altro Consiglio ha parlato di Libro bianco, io parlerei
piuttosto di Libro nero per raccogliere in questo le note negative
e di Libro bianco per raccogliere le note positive. Una delle note
negative su questo argomento è proprio la non avvenuta attivazione
di tutto il Reparto di Psichiatria; qui ci si può "lacerare le
vesti" e fare diverse cose, purtroppo i meccanismi degli appalti
della realizzazione delle opere sono soggetti a tante variabili,
ogni tanto non si riesce ad ottenere quello che si vorrebbe
ottenere, nonostante vi sia una piena intesa con chi sta facendo i
lavori. Come è risaputo, non è l'Assessorato della sanità che
governa i lavori, ma è l'Assessorato dei lavori pubblici che ha
mandato per fare questo, su questo vi è un completo accordo e un
continuo confronto; purtroppo, non sempre le nostre iniziative
riescono a sortire l'effetto voluto.
Qui ho tutto un elenco di lettere, ho visitato più volte la
Psichiatria e mi sono stupito del fatto che il reparto fosse tutto
finito, ma non ancora in funzione. Abbiamo scritto diverse lettere,
in questa di febbraio dell'ingegnere collaudatore si dice:
"In
riscontro alla vostra, vi evidenzio che, per quanto riguarda i
collaudi tecnici, allo stato attuale, risultano effettuati i
collaudi dell'impianto a gas, dell'impianto antincendio e
dell'impianto idrico; per quanto attiene invece il collaudo degli
impianti elettrico e speciali, vi ribadisco che, allo stato
attuale, detti impianti non sono collaudabili"
. Le potrei far
vedere le lettere di risposta alle lettere che ho inviato ai Lavori
pubblici, l'ultima è del 13 febbraio 2004, in cui i Lavori pubblici
scrivono al collaudatore, alla ditta, al Direttore dei lavori e a
me dicendo:
"Facendo seguito alle ripetute sollecitazioni
pervenute allo scrivente Assessorato, in particolare quella del 9
febbraio a firma dell'Assessore alla sanità, si ordina di assumere
con la massima sollecitudine, ognuno per quanto di competenza, i
provvedimenti necessari al fine di concludere le operazioni di
collaudo derivanti dai lavori di ristrutturazione dei locali della
Psichiatria...",
poi dice:
"…
affinché la struttura sia garantita all'ASL della Valle d'Aosta
entro e non oltre il mese di aprile
2004…"
, termina dicendo:
"… gli eventuali ritardi saranno
motivo di applicazione delle penali e sanzioni connesse agli
adempimenti contrattuali"
.
Ci troviamo, purtroppo, di fronte a una direzione lavori con dei
ritardi che sono indipendenti dalla nostra volontà e che,
nonostante tutte le nostre sollecitazioni, direi quasi mensili, non
sono ancora arrivati ad una risoluzione. Con questo però non vuol
dire che non si sta facendo nulla per la Psichiatria e per il
Dipartimento di salute mentale, come ho già detto lo scorso
Consiglio e come ribadisco volentieri
adesso… cioè come vi sia una
progettualità che è partita da una ristrutturazione di tutto il
Dipartimento di salute mentale, riformulando un'organizzazione
dello stesso, da cui derivano tutte le altre funzioni.
Per non ripetere tutte le strutture in prossima apertura - e,
fra l'altro, quella di Donnas è previsto che entri in funzione nel
giugno di quest'anno -, vorrei dire come è in fase di espletamento
una gara di appalto - la scadenza per la presentazione delle
offerte è il 4 marzo 2004 - per l'affido di un servizio
territoriale psico-socio-educativo per utenti con problematiche
psichiatriche, il cui intento è rispondere all'esigenza di dare una
risposta innovativa non solo di tipo assistenziale agli interventi
rivolti agli utenti, recuperando e rinforzando le risorse presenti
nel nucleo familiare. La moderna psichiatria, come si è evinto dal
convegno di Pollein, non prevede solo delle strutture di ricovero,
ma un'assistenza territoriale di tipo psico-socio-educativa di
aiuto alle famiglie che stiamo mettendo in atto. Questa mi sembra
sia la grande novità, in accordo con le associazioni familiari, e
la grande possibilità della psichiatria in Valle.
L'inserimento lavorativo dei soggetti psichiatrici - l'ultimo
punto -, è una cosa non facile da affrontare e su cui a tutti i
livelli stiamo lavorando molto. Il problema di trovare lavoro non
riguarda solo la persona disabile psichiatrica, ma soprattutto la
persona disabile. Come è risaputo, l'ammortizzatore sociale, che
era costituito dalle assunzioni in amministrazioni regionali, per
una diminuzione della percentuale prevista dalla legge, è ormai
saturato di molto, per cui per diversi anni non si potrà pensare -
a meno che non si cambino le percentuali - all'assunzione in
amministrazioni regionali o comunali. A fronte di questo, il
problema dell'assunzione di una persona disabile diventa uno dei
più grossi problemi della Valle d'Aosta e ne abbiamo parlato spesso
in Giunta, ne stiamo parlando adesso che è in studio il Piano delle
politiche del lavoro. Per il malato psichiatrico è chiaro che il
problema è ancora più grave, perché tale ammalato non assicura una
continuità di lavoro, per cui bisogna pensare a "strutture" agili e
temporanee. Come ha potuto ascoltare, a Pollein avevamo invitato
una cooperativa piemontese che ha esperienza su questo e che ci ha
suggerito qualcosa; abbiamo portato a termine il progetto
"Copernico", che era uno studio con lo scopo di costituire corsi
riabilitativi in tale materia; sono stato a Milano la scorsa
settimana alla Fondazione dell'Associazione ASPI, che ha come scopo
quello di agevolare la disabilità con la tecnologia, una grossa
realtà nata dall'IBM che si occupa di queste fasce di disabilità.
Abbiamo messo in piedi tutto un progetto su laboratori
occupazionali, che può essere un'opportunità per malati di questo
tipo; penso che per il dicembre di quest'anno un laboratorio
occupazionale di pasticceria potrebbe già essere attivo e questo,
per il disabile fisico, ma soprattutto per il disabile psichico,
perché prevede delle occupazioni temporanee, può essere una grossa
realtà. Certo che su questo, che è un problema molto grave, non è
facile trovare una soluzione, soprattutto in un momento in cui la
nostra imprenditoria non è molto rilevante. Siamo disponibili ad
esaminare progetti seri presentati da chiunque e a confrontarci su
quanto di positivo su questo argomento ci verrà fornito.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore per la risposta
esaustiva che ha dato.
Abbiamo voluto in questa interrogazione sottolineare due
aspetti, prescindendo da tutto quell'insieme di organizzazioni di
servizi sia residenziali, sia non residenziali che si intendono
attivare sul territorio. A noi è sembrato che in questo momento vi
siano due problemi a cui non si è prestata abbastanza attenzione
nell'organizzazione complessiva del Dipartimento di salute mentale.
Il primo riguarda il Reparto di Psichiatria, perché vede,
Assessore, ho sentito tutto l'elenco dei problemi, ma la mia
attenzione è rivolta alle persone che, per esempio, sono costrette
in spazi molto ristretti, penso a coloro che accedono per cure
giornaliere - day hospital -, per cui tutta l'opera di
socializzazione e di relazione, che, come abbiamo sentito al
convegno, è alla base di una prevenzione e di un inizio di cammino
di uscita dalla malattia, tutto quel lavoro così importante non è
possibile farlo. Tre anni fa ero andata a vedere e mi avevano fatto
vedere i lavori e i possibili spazi e, quando qualcuno mi veniva a
dire: "ma lì il day hospital è ristretto", io dicevo: "ma no,
ricordo nel progetto il grande spazio che è stato riservato a
queste persone"; invece no, sono andata a verificare e l'unico
spazio per la socializzazione è lo stesso spazio che serve per
prendere i pasti. Quindi non vi è un ambito - al di là della buona
volontà degli operatori, che do per scontata -, non vi sono le
condizioni per la socializzazione, perché uno dei fattori più
importanti per far uscire queste persone dall'isolamento, dallo
smarrimento, dall'impotenza che hanno di fronte alla propria
malattia, uno di questi strumenti più importanti lì non è possibile
realizzarlo. Per questo ho voluto sottolineare in particolare
quest'aspetto. Lei parla di un Libro nero in cui annotare le
situazioni critiche, come questa. Le sembra credibile che in un
reparto nuovo alcuni impianti non siano collaudabili? Vuol dire che
dobbiamo rifare ex novo gli impianti? Mi sono stupita e spaventata
quando ho sentito che vi sono alcuni impianti che non sono
collaudabili. Vuol dire che sono fatti male e che bisogna rifarli?
È drammatica la cosa, per le conseguenze che ha sulle persone. In
questo senso sollecito la sua attenzione su questo problema, perché
non si può far pagare a decine di persone, con la loro sofferenza e
il loro disagio, gli incidenti di percorso di ditte appaltatrici o
subappaltatrici e qui non le faccio un discorso del vecchio e del
nuovo, lo ha già fatto lei, è più che sufficiente.
Rispetto al lavoro, il tempo forse è troppo poco, per poterlo
approfondire: avremo tempo e modo di parlarne. Ma forse sarebbe
opportuno che lei provasse ad attivare un tavolo di lavoro di
confronto tra tutti i soggetti interessati, perché lei avrà capito
che sia i pazienti, sia le famiglie si trovano impotenti di fronte
a tutta una serie di leggi, di regolamenti, di norme, di percorsi
obbligati, che non capiscono. Siamo arrivati all'assurdo che
giovani donne laureate per poter lavorare sono state assunte come
operaio, come uno stradino che pulisce i tombini. Lei capisce che
se siamo arrivati a queste conseguenze, è perché le stesse
possibilità di lavoro non sono così chiaramente delineate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK