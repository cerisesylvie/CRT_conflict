Consiglio Regionale della Valle d'Aosta - Oggetto del Consiglio n. 441 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 441 del 20 febbraio 2019 - Resoconto
OGGETTO N. 441/XV - Interpellanza: "Modalità di assegnazione
degli alloggi di edilizia residenziale pubblica da parte del Comune
di Aosta".
Rini (Presidente)
- Punto 36 all'ordine del giorno. La
parola al collega Manfrin per l'illustrazione.
Manfrin (LEGA VDA)
- Questa interpellanza verte su una
vexata quaestio
, che avevo trattato da Consigliere
regionale, relativa alle assegnazioni degli alloggi del Contratto
di Quartiere I. Facciamo quindi un salto nel passato. Il 6
settembre 2017 l'allora Assessore alle politiche sociali del Comune
di Aosta, Marco Sorbara, annunciava trionfalmente, come riportato
dal quotidiano
La Stampa
, di avere assegnato tutti gli
alloggi del Contratto di Quartiere I, dando risposta a più di cento
famiglie. Ecco, già ai tempi rilevai l'incongruità di annunciare
l'assegnazione di tutti gli alloggi quando proprio quegli alloggi
sarebbero stati terminati soltanto un anno e mezzo dopo, tant'è
vero che, immediatamente dopo queste dichiarazioni, altri organi di
informazione sconfessarono questa notizia trionfalistica spiegando
che gli alloggi in realtà non erano ancora pronti, in quanto privi
di abitabilità ed alcuni ancora da ultimare a causa di un grave
danno all'impianto di riscaldamento che non era stato svuotato a
dovere nella passata stagione, e che i lavori per ripristinarlo non
sarebbero potuti avvenire prima dell'accensione del riscaldamento
dell'imminente inverno, tanto che l'ARER sembra abbia sconsigliato
ai tempi di diffondere la notizia sulla presunta graduatoria.
Qual è quindi il problema in relazione a questo? Il problema è
che ci sono diversi articoli della legge n. 3/2013 che disciplinano
le assegnazioni degli alloggi di edilizia residenziale pubblica.
Fra questi che ho citato nell'iniziativa, c'è in particolare
l'articolo 30 che disciplina la scelta degli alloggi; più
specificamente, al comma 1, si stabilisce in maniera precisa che
"
il Comune comunica l'assegnazione agli aspiranti assegnatari
fissando le modalità per la scelta dell'alloggio tra quelli
disponibili
", mentre al comma 2 si stabilisce che "
la scelta
dell'alloggio è compiuta dagli aspiranti assegnatari secondo
l'ordine di precedenza stabilito dalla graduatoria
". Proprio a
seguito dei recenti fatti, sono emersi nuovi particolari e mi sono
chiesto - fatti non relativamente a Marco Sorbara, ma
all'assegnazione degli alloggi ai nuclei familiari che abitavano ed
erano residenti nel grattacielo - come fosse possibile, visto che
la legge era del 2013 e quindi era già attiva nel momento in cui ci
fu questo trasferimento, che nel 2017 si fossero assegnati i cento
alloggi, quando i sopralluoghi non si potevano fare nella struttura
da poco ultimata, dato che era un cantiere. Quella struttura che ad
oggi è stata consegnata, nella quale oggi molti nuclei familiari
dovevano stabilirsi, in realtà è stato un cantiere e non vi si
poteva entrare per nessun motivo essendo per l'appunto un cantiere.
Era quindi impossibile avere assegnato gli alloggi già nel 2017 se
l'assegnazione specifica è avvenuta soltanto recentemente; la
cessazione del cantiere è avvenuta soltanto in questi ultimi
mesi.
Visti ancora gli obblighi del comma 2, che vi ho letto, secondo
quali graduatorie si sono fatti scegliere gli alloggi, dato che -
da quanto ci è dato sapere - gli unici assegnatari a cui è stato
fatto fare un sopralluogo ultimamente sono stati circa una decina e
stanno avvenendo in questi giorni? Com'è possibile? È stata
rispettata la legge in quel caso o è stato ritenuto che la legge
fosse un inutile orpello senza alcun costrutto pratico da poter
seguire? Già in Consiglio Comunale ad Aosta, l'ineffabile Centoz,
incalzato in Aula, rifiutò di rispondere e si limitò a varie
giustificazioni - questa è una cosa meravigliosa! - dicendo:
"Abbiamo assegnato direttamente le case perché era più rapido".
Questa è stata la motivazione che ai tempi oppose il simpatico
Centoz. Già allora si ebbero numerose segnalazioni nel merito che,
ovviamente, ho condensato in questo periodo ristretto
dell'iniziativa.
Gli inquilini riferiscono di come le attuali assegnazioni stiano
avvenendo secondo quanto stabilito dai citati articoli della legge
n. 3/2013, ovvero secondo quanto previsto dalle direttive della
legge n. 3/2013 (articoli 29, 30, 31 e 35), e che invece
precedentemente non sarebbero state stilate graduatorie sulle
singole tipologie di alloggio e relativi nuclei. Non sarebbe stata
data la possibilità di scelta degli alloggi, ma sarebbero stati
imposti con appuntamenti inamovibili e non modificabili, con
sopralluoghi della durata di pochi minuti ciascuno e con vincolo di
scelta del solo alloggio visionato, pena la decadenza
dell'assegnazione. Ricordiamolo, era emerso dalle segnalazioni di
alcuni assegnatari dell'epoca, i quali ci dissero: "Ci hanno
fissato degli appuntamenti di pochi minuti, ci hanno fatto entrare
in una zona dove non dovevamo entrare perché era un cantiere, ci
hanno fatto fare il sopralluogo su un alloggio e ci hanno detto: O
ti va bene questo e firmi o altrimenti decadi dall'assegnazione".
Questo fu quanto ci dissero gli inquilini del tempo.
Diciamo che le incongruenze sono parecchie. Ora, stanti queste
incongruenze, che direi decisamente importanti, ritengo sia
necessario mettere bene in chiaro quali sono le modalità e i
comportamenti che, se non chiariti, rischiano di gettare un'ombra -
anzi, credo forse molto più di un'ombra - sulla gestione dei
suddetti alloggi. Per questo motivo le chiedo se anzidette
segnalazioni che ho riportato all'interno dell'interpellanza
corrispondono a verità e, in caso affermativo, se ritiene di dover
chiedere chiarimenti al Comune di Aosta sulle modalità di
assegnazione precedentemente utilizzate.
Presidente
- Per la risposta la parola all'Assessore
Borrello.
Borrello (SA)
- Il collega Manfrin, che conosce bene la
materia, sa benissimo di aver fatto tutto un ragionamento rispetto
al passato e io non entrerò nel merito di quello che è successo in
altre amministrazioni, anche perché non ero presente. Posso solo
dire che, anche a seguito della sua interpellanza, ho chiesto
informazioni agli enti di competenza, quindi all'Amministrazione
comunale per quanto riguarda il "Grattacielo alto" e all'ARER, che
ricordo che è l'ente strumentale della Regione per quanto riguarda
il "Grattacielo basso".
Entrerò nel tecnico, ma è importante definire anche gli aspetti
legati all'articolato per meglio inquadrare la situazione. Quando
si fa un ragionamento e una valutazione rispetto all'articolo 30 si
ragiona in termini di "nuova assegnazione", quindi la nuova
assegnazione deve rispettare i passaggi e i dettami di tale
articolo. Il ragionamento che noi stiamo prendendo in
considerazione dovrebbe - dico "dovrebbe" teoricamente, poi entrerò
nel merito - nello specifico essere normato dall'articolo 35.
Piccola nota di carattere generale: l'articolo 35 parla di
mobilità. Tra l'altro nel 2016 è stato modificato dando l'obbligo
da parte dell'Amministrazione comunale di passare all'interno della
Commissione delle politiche abitative regionali. Prima la
graduatoria delle mobilità non aveva questo obbligo ed era gestito
totalmente in autonomia dai Comuni. È un passaggio importante
questo, collega. Come lei ben sa, ne avevamo già parlato
precedentemente: creare un ordine rispetto a tutta una serie di
procedure (quindi con l'articolo 35, la modifica del 2016),
l'obbligo da parte delle Amministrazioni comunali nella redazione
della graduatoria della mobilità e ragionare in termini di
Commissione delle politiche abitative regionali. Però anche
l'articolo 35 ragiona in termini di mobilità ordinaria o cambio
consensuale, è proprio scritta così la dizione dell'articolo.
Nel caso specifico è una mobilità obbligatoria, una mobilità -
il termine è improprio - coatta. Vuol dire che sono cittadini già
assegnatari di tale diritto e che devono essere delocalizzati per
motivi vari (nel caso specifico, per problemi strutturali del
Grattacielo alto e per scelte legate al Contratto di Quartiere I,
mentre per quanto riguarda il Grattacielo basso per scelte di
carattere politico). Di conseguenza la richiesta che noi abbiamo
formulato agli enti di competenza, quindi Comune di Aosta per
quanto riguarda il Grattacielo alto e ARER, è: come avete gestito
questa mobilità, partendo dal presupposto che ovviamente non
rientra né nella casistica dell'articolo 30 perché è prima
assegnazione, né articolo 35 perché è mobilità in senso stretto e
non mobilità coatta? Ci hanno risposto: "
Per quanto riguarda la
mobilità è preliminarmente opportuno precisare che l'articolo 35
prevede l'approvazione di una graduatoria da sottoporre alla
Commissione regionale (la modifica del 2016) e non è applicabile la
mobilità obbligatoria imposta da ragioni di interessi generali
quali ad esempio l'abbattimento del Grattacielo
", quello che le
ho appena detto. Ciò nonostante, anche per tale mobilità, gli enti
si sono dotati di una regolamentazione che è stata puntualmente
applicata come risulta dalle seguenti risposte. Per quanto riguarda
l'ARER, ha prodotto una graduatoria specifica nel rispetto della
legge andando a definire il criterio dell'anzianità, la tipologia
del nucleo familiare e il rispetto dei metri quadri. Per quanto
riguarda invece il Grattacielo alto, allora gestito da APS, lo
stesso Comune di Aosta ha trasmesso in data 19 luglio del 2017
l'elenco dei nuclei aventi diritto; pertanto il 19 luglio 2017 il
Comune di Aosta ha trasmesso all'ARER l'associazione degli alloggi
con l'individuazione dell'alloggio diviso in area. Al sopralluogo e
alla citazione dell'alloggio proposto da parte del nucleo ha fatto
seguito la determinazione di assegnazioni n. 564 del 31 agosto 2017
del Comune di Aosta. Come ha fatto questo tipo di accoppiamento in
Comune? "
Si comunica che, per quanto riguarda la mobilità coatta
dei nuclei inseriti nell'edificio denominato Grattacielo alto
all'edificio denominato Contratto di Quartiere I, le assegnazioni
sono avvenute sulla base degli indirizzi di Giunta comunale
contenuti nella deliberazione n. 44 del 2017. Gli uffici comunali,
d'intesa con APS, hanno stilato un elenco degli aventi diritto alla
mobilità ordinato sulla base del criterio di anzianità di
assegnazione, così come precisato nell'allegato del provvedimento
di Giunta. Si è successivamente proceduto con l'assegnazione a
ciascun avente diritto di un alloggio nel rispetto dei criteri
dell'articolo 16 (le metrature)
". Questo è quanto ci ha
comunicato APS, il Comune e quanto abbiamo fatto noi come ARER.
Per quanto riguarda, invece, l'aspetto più di carattere generale
- lei ha citato in maniera opportuna che come Amministrazione
regionale siamo entrati in possesso fisicamente il 4 febbraio - che
cosa abbiamo fatto da quel momento? Abbiamo anche noi sentito
alcune lamentele in tal senso. Ringrazio pubblicamente l'ARER per
la disponibilità data, ringrazio il Presidente ma inoltro poi i
ringraziamenti anche a tutto lo staff, perché hanno dato la
disponibilità a fare quanto dichiaro adesso in seno al Consiglio
regionale. Abbiamo fatto una riunione con i 60 nuclei (Grattacielo
basso e Grattacielo alto), una riunione non mediatica ma molto
operativa, insieme agli uffici dell'ARER, per andare a "gestire"
questo passaggio, perché è impattante passare da un edificio e da
un alloggio all'altro. Il trasloco è sicuramente impattante,
soprattutto in quel contesto, per chi lo conosce. Anche dal punto
di vista strutturale il Grattacielo alto ha delle difficoltà.
Grazie alla disponibilità del Presidente dell'ARER e degli uffici,
abbiamo dato la possibilità di andare a visionare ulteriormente gli
alloggi, quindi è una mole di lavoro supplementare incardinato alla
nostra azienda per andare incontro alle esigenze dei cittadini, i
quali ci avevano chiesto pure di aumentare il livello di analisi
dell'alloggio per potersi organizzare, poiché devono andare a
comprarsi i mobili piuttosto che organizzare i traslochi e
quant'altro. Parallelamente abbiamo convenuto di lasciare un lasso
temporale di due mesi senza interrompere il pagamento, nel senso
che non ci sarà nessuno tipo di abbonamento o di pagamento
dell'affitto; quindi un lasso temporale di due mesi in modo tale da
dare la possibilità a questi cittadini di organizzarsi e di
"sopperire" a tutta una serie di problematiche che ci sono state.
Volevo sottolineare questo passaggio, perché è una mole di lavoro
supplementare per gli uffici tecnici dell'ARER. Grazie alla
condivisione con il Presidente dell'ARER siamo riusciti ad
affrontare tale problematica ed è sicuramente un buon segnale
proveniente dall'Amministrazione rispetto alle esigenze dei
cittadini nel rispetto della normativa.
Ancora una cosa, perché nella precedente iniziativa che lei
aveva prodotto aveva fatto un passaggio legato alle situazioni di
revoca rispetto alle casistiche degli assegnatari. Difficilmente si
riesce a monitorare in maniera continuativa una volta che si è
assegnato; i controlli vengono fatti nel momento dell'assegnazione.
Le segnalazioni che ci arrivano ci permettono di "accendere il
faro" sui casi particolari, come la segnalazione che lei ci ha
formulato ufficialmente. Le annuncio che abbiamo attivato tutta una
serie di controlli con l'ente gestore ARER per verificare qual è la
situazione in essere e per poter prendere tutti i provvedimenti del
caso. Ci tenevo a dirlo, perché è giusto dare pubblica
comunicazione anche dell'attività di controllo in essere da parte
dell'Amministrazione pubblica quando ci sono casistiche alquanto
dubbiose.
Presidente
- La parola al collega Manfrin per la
replica.
Manfrin (LEGA VDA)
- Assessore, io sono assolutamente
soddisfatto delle risposte che mi ha fornito, anche per aver
chiarito il quadro normativo nel quale ci muoviamo. Da quanto è
stato dichiarato, sarà mia premura andare a verificare anche questa
simpatica delibera di Giunta comunale 44/2017 con cui si facevano
le assegnazioni, per vedere cosa è stato scritto, perché se è stato
scritto che sono stati fatti dei sopralluoghi, è evidente che i
problemi li avrà chi ha votato questa delibera di Giunta, poiché
significa avallare il fatto che si è andati a fare un sopralluogo
in un momento in cui non si poteva farlo. Ringrazio ovviamente
anche per la presa in carico della problematica.
È chiaro che gestire 60 nuclei e il trasferimento di questi,
soprattutto in una situazione di disagio e di straordinarietà,
visti i vari accadimenti che hanno coinvolto il Grattacielo, non è
facile. Siamo sicuri che il tutto stia procedendo e ci auguriamo
che proceda per il meglio. Mi permetto anche di ringraziarla per
averci fatto questa segnalazione. È una segnalazione importante, e
forse tutti noi, raccogliendo le nostre segnalazioni quotidiane che
ci pervengono, dovremmo impegnarci ad illustrarle. Già che ci
siamo, parlo di questa segnalazione: riguardava un extracomunitario
che, assegnatario di casa popolare, di alloggio Erp, ha pensato
bene di trasferirsi in Francia e di fare una nuova richiesta di
casa popolare mantenendo le due case ed utilizzando questa soltanto
come casa vacanze. Aveva una casa, un lavoro, una casa popolare
anche in Francia e le utilizzava alternativamente. Ho segnalato
chiaramente questa discrepanza e questo malvivente
all'Amministrazione regionale e all'ARER e ho presentato un esposto
alla Guardia di Finanza, perché questa persona non soltanto perda
il diritto alla casa, ma paghi anche per tutto quello che ha
illegittimamente sottratto a cittadini che avrebbero avuto la
legittimità di poter utilizzare quell'alloggio in maniera
ovviamente congrua.
Presidente
- Colleghi, vi chiedo una breve sospensione
per una riunione della Conferenza dei Capigruppo per poter
organizzare i lavori dell'Aula e poi iscriviamo gli atti
pervenuti.
La seduta è sospesa dalle ore 18:05 alle ore 18:14.
Rini (Presidente)
- Possiamo riprendere i lavori. La
Conferenza dei Capigruppo ha deciso di proseguire i lavori fino
alle ore 20:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK