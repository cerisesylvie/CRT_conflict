Consiglio Regionale della Valle d'Aosta - Oggetto del Consiglio n. 217 del 29 novembre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 217 del 29 novembre 1983 - Resoconto
OGGETTO N. 217/VIII - ISCRIZIONE ALL'ORDINE DEL GIORNO DEL
DISEGNO DI LEGGE N. 32.
PRESIDENTE
: Ha chiesto di parlare il Presidente delle
Giunta per mozione d'ordine, ne ha facoltà.
ANDRIONE (U.V.):
Per mozione d'ordine. La Giunta
regionale richiede d'urgenza l'iscrizione del D.L. n. 32
concernente: "Concessione al Comune di Aosta di un contributo per
l'acquisizione del Quartiere Case Cogne di Aosta".
PRESIDENTE:
Ai sensi del 2° comma dell'art. 50 del
Regolamento, è necessaria la maggioranza di 2/3 del Consiglio.
Ha chiesto di parlare il Consigliere Riccarand, ne ha
facoltà.
RICCARAND (N.S.):
Per dichiarazione di voto. Voterò
contro la richiesta di iscrizione in via d'urgenza fatta dal
Presidente della Giunta.
Si tratta di un intervento finanziario di notevoli dimensioni da
parte della Regione (supera i 20 miliardi); è un disegno di legge
che ha un'importanza enorme rispetto all'intero assetto urbanistico
della città di Aosta e concerne un problema che è stato affrontato
e discusso con delle grosse difficoltà e che da anni ormai è
all'attenzione sia del Comune di Aosta che della Regione. Ritengo
che sia grave e scorretto che la Giunta regionale chieda
l'iscrizione d'urgenza di un disegno di legge due è stato
presentato dalla Giunta solo il 24 novembre, che è stato esaminato
in tutta fretta ieri dalla Commissione Affari Generali, su cui
quindi non c'è stata l'attenzione dovuta ad un provvedimento così
importante da parte di tutti gli organi del Consiglio.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE (P.S.I.):
Posso condividere alcune
considerazioni che ha fatto il Consigliere Riccarand; in effetti,
il metodo non è dei più lineari, però ritengo che l'atteggiamento
che assume la Giunta con questo provvedimento sia consono
all'impostazione che abbiamo sempre dato al problema
dell'acquisizione del quartiere Cogne.
Riteniamo che forse con l'approvazione di questo disegno di
legge si possa almeno dare inizio all'effettiva ristrutturazione
del quartiere.
Uno degli argomenti che in Consiglio comunale sovente anche le
opposizioni adducevano, era che non si poteva parlare di
ristrutturazione fin quando non si sapeva che fine avrebbe fatto
l'acquisizione del Quartiere stesso.
Ripeto, pur invitando la Giunta ad evitare di sottoporre in via
d'urgenza provvedimenti di questa dimensione, data l'importanza
dell'argomento voteremo a favore dell'iscrizione.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Il nostro Gruppo ha già espresso in
Commissione la protesta per i ritardi con cui la Giunta ha portato
all'esame del Consiglio questo provvedimento.
Ci sembra però che in questo caso l'urgenza esista per una serie
di ragioni, per cui la possiamo considerare una eccezione, anche
perchè l'impostazione seguita riprende quella che noi avevamo
proposto con un nostro disegno di legge nell'autunno del 1982.
Con l'invito perciò alla Giunta a non volere prevaricare con
disegni di legge a raffica il lavoro delle Commissioni, voteremo a
favore dell'urgenza per l'iscrizione di questo D.L.
PRESIDENTE
: Pongo in votazione la richiesta di iscrizione
in via d'urgenza del D.L. regionale n. 32.:
ESITO DELLA VOTAZIONE
Presenti 29
Votanti 29
Favorevoli 28
Contrari 1
Il Consiglio approva
PRESIDENTE
: Il D.L. regionale n. 32 verrà posto in
discussione nell'adunanza in corso.
Ha chiesto di parlare l'Assessore al Turismo, Urbanistica e Beni
Culturali Borbey, ne ha facoltà.
BORBEY (D.C.):
Chiedo scusa al Consiglio ma ero fuori
aula.
Poichè avevo avuto occasione di parlarne già con alcuni
Consiglieri, che erano d'accordo, chiederei l'iscrizione in via
d'urgenza per altre due delibere e precisamente:
Acquisto di un'area di terreno sita in rue de Tollein, in Comune
di Aosta;
Acquisto di alcuni locali siti in Comune di Morgex, di proprietà
delle sorelle Dufau Teresa e Cristiana, facenti parte di un
immobile destinato a monumento storico.
Si tratta di due cantine che costituiscono l'unica parte non di
proprietà regionale di un immobile a Morgex, dove urge fare dei
lavori, e un terreno sito in rue de Tollein.
La motivazione dell'urgenza è la seguente: già da parecchio
tempo sono iniziate le trattative per l'acquisto di questi due
immobili, che poi si erano rilasciate ed affievolite. All'ultimo
momento i proprietari si sono presentati a dire che sarebbero stati
d'accordo di vendere, a condizione che venisse firmato l'atto entro
la fine anno, perchè erano esenti INVIM. La motivazione è proprio
questa: se riusciamo ad approvare gli acquisti, i proprietari sono
d'accordo a vendere, perchè risparmierebbero l'imposta INVIM, che
per legge entro la fine del 1983 scade.
PRESIDENTE
: Ha chiesto di parlare il Consigliere
Riccarand, ne ha facoltà.
RICCARAND (N.S.): Le parole dell'Assessore Borbey sono la più
chiara dimostrazione di come si voglia impostare, o meglio si sia
già impostato, il rapporto fra Giunta e Consiglio regionale. I
ritardi con cui la Giunta prende le sue deliberazioni e presenta i
suoi disegni di legge vengono riversati sul Consiglio, che deve
accettare in continuazione provvedimenti con procedura d'urgenza,
in deroga di quello che sono le normali prassi con cui questi
dovrebbero essere discussi.
In questo caso addirittura l'Assessore Borbey ci chiede di
inserire due oggetti di cui non abbiamo neanche un documento in
mano, di cui non sappiamo di cosa si tratti se non dalle sue
parole. Si tratta di procedure che sono veramente avvilenti
rispetto al ruolo del Consiglio.
Chiedo che anche i componenti della maggioranza del Consiglio
non accettino questa situazione, altrimenti vuol dire svuotare
completamente il Consiglio delle sue funzioni.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Chiedo che l'Assessore Borbey faccia
avere immediatamente ai Gruppi almeno un minimo di documentazione.
Adesso come adesso è impossibile pronunciarsi sull'urgenza di una
cosa che non si conosce.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
E' ritirata la richiesta delle due
iscrizioni in via d'urgenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK