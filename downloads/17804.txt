Consiglio Regionale della Valle d'Aosta - Oggetto del Consiglio n. 966 del 17 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 966 del 17 novembre 1999 - Resoconto
OGGETTO N. 966/XI Applicazione della convenzione tra la
Regione e la società Coinca di Verrès. (Interpellanza)
Interpellanza Premesso
- che con una convenzione del dicembre 1995 la Regione si
impegnava ad effettuare lavori vari nello stabilimento Coinca di
Verrès, per l’importo massimo di 4,5 miliardi;
- che con successiva deliberazione del settembre 1997 la
convenzione veniva modificata, aumentando di 3 miliardi gli oneri a
carico della Regione, portandoli così a complessivi 7,5
miliardi;
- che con un recente provvedimento amministrativo la Giunta
regionale ha realizzato lavori di potenziamento della cabina
elettrica a servizio di una macchina torrefattrice del caffè;
lavori, questi, non previsti nella convenzione sopracitata e nella
successiva modificazione;
tutto ciò premesso i sottoscritti Consiglieri regionali
Interpellano
l’Assessore competente per sapere
1) per quali ragioni sono stati realizzati "in economia" i
lavori elettrici citati in premessa e se siano previsti ulteriori
lavori extra convenzione;
2) se l’azienda abbia rispettato gli impegni
assunti nella convenzione citata;
3) quali siano i fini della clausola convenzionale che obbliga
l’azienda "a trasmettere, preliminarmente alle
assunzioni, all’Assessorato
dell’Industria? i nominativi dei lavoratori da
assumere".
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
Quest'interpellanza nasce da una deliberazione
tutto sommato modesta per quella che è l'entità della spesa, sono
soltanto 120 milioni, ma più che l'entità della spesa, ciò che è
oggetto di riflessione con quest'interpellanza è la modalità con
cui l'Amministrazione regionale affronta i problemi degli
insediamenti industriali nella nostra regione.
La fabbrica in questione, la Coinca di Verrès, è una di quelle
fabbriche che hanno a più riprese beneficiato delle ingenti risorse
finanziarie che l'Amministrazione mette sistematicamente a
disposizione di coloro che hanno la fortuna d'insediare i propri
stabilimenti in questa regione.
Noi riteniamo però che le agevolazioni debbano avere un limite
fisiologico nella capacità imprenditoriale del soggetto che viene a
porre in Valle i suoi insediamenti.
Allora non possiamo non esprimere un grosso stupore quando
leggiamo una delibera per la quale l'Amministrazione regionale va a
costruire una cabina elettrica a servizio di una macchina
torrefattrice che fra l'altro era stata comprata dalla Regione.
Questo lo riteniamo un dato sicuramente negativo anche perché
fra l'altro questo tipo di spesa non era assolutamente prevista in
quella convenzione stipulata nel 1995 e poi rinnovata nel 1997,
dove già la Regione si accollava una parte significativa di
oneri.
Come abbiamo evidenziato nelle premesse dell'interpellanza, con
una convenzione del 1995 la Regione si impegnava ad effettuare
lavori per 4,5 miliardi a beneficio dell'azienda. Nel settembre
1997, due anni dopo, la Regione con successiva delibera scopre che
l'esecuzione di quei lavori citati nella convenzione di due anni
prima, cioè del 1995, comporterà degli oneri aggiuntivi per 3
miliardi. La previsione di spesa dei 4,5 miliardi nel giro di due
anni raddoppia quasi e già questo è un dato sorprendente perché non
si capisce che tipo di previsione fosse stata fatta nel 1995.
Ma apprendere nel 1999 che, nonostante quegli importi siano
lievitati al di fuori di ogni controllo, ci sia ancora la necessità
di andare a spendere ulteriori soldi fuori convenzione, non sapendo
fra l'altro se ce ne saranno altri d'interventi di questo tipo che
l'Amministrazione regionale si voglia accollare, ci porta ad
esprimere non solo un giudizio negativo su questo modo di gestire
la cosa pubblica, ma anche delle forti perplessità su quale sia
l'efficacia di quest'operazione.
Se gli ingenti finanziamenti che l'Amministrazione regionale ha
stanziato non hanno dato i risultati che quanto meno si auspicavano
nella convenzione del 1995, ci dovrà spiegare l'Assessore quali
sono le ulteriori e successive considerazioni che portano
l'Amministrazione ad intervenire con risorse così importanti.
Non vorremmo, e lo diciamo sperando che ciò non sia accaduto e
non accada nemmeno nel futuro, che uno dei motivi prevalenti fosse
quella clausola di cui le chiediamo motivazione ed interpretazione
autentica perché ci sembra sorprendente che si possa mettere in
convenzione una clausola per la quale le assunzioni, che sono il
primo atto di gestione che un imprenditore deve poter effettuare
nell'amministrare i suoi investimenti, non vengono effettuate in
base magari a parametri che privilegiano la manodopera locale - e
potrebbe essere comprensibile -, ma si va a chiedere all'azienda
che preliminarmente alle assunzioni vengano comunicati
all'assessorato i nominativi di coloro che dovranno essere
assunti.
Noi questa clausola la riteniamo scandalosa in un'economia di
mercato, la riteniamo scandalosa ai fini della libertà dei vari
soggetti che operano nel campo socio-economico.
Chiederemo l'abrogazione esplicita con una nostra proposta nei
prossimi Consigli di questo tipo di clausole, ove ne siano state
inserite altre in altre convenzioni. È però evidente che la
gestione di queste convenzioni ad oggi ha un unico dato certo: i
costi finanziari che l'Amministrazione regionale sopporta in
maniera sistematica e in assenza di programmazione.
Di conseguenza vorremmo capire se sono previsti oggi nuovi
lavori, se gli impegni che l'azienda aveva assunto nel protocollo
del 1995 sono stati mantenuti e mi riferisco soprattutto ai livelli
occupazionali e vorremmo capire il significato eluso della clausola
che ho poc'anzi illustrato.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Come diceva il Consigliere Frassy, la
delibera comporta un impegno di spesa non rilevante ed è la
conseguenza di una convenzione, fatta nel 1996 con la Coinca, che
ricalca grosso modo uno schema di convenzioni che in quel periodo
(1996) erano state fatte anche per altre aziende. Ogni atto va
visto nel contesto e nel periodo in cui si è realizzato.
Per quanto riguarda la prima domanda che viene posta
nell'interpellanza: la convenzione prevedeva una serie d'interventi
sullo stabilimento e anche l'impegno da parte della Regione, che è
proprietaria dello stabilimento, di acquistare una macchina
torrefattrice.
L'esecuzione delle opere di adeguamento dell'impianto elettrico
è stata approvata con la delibera che veniva ricordata, la n. 2826
dell'agosto 1999. Nelle premesse di questa delibera si riferisce
che le opere si sono rese necessarie per l'ampliamento della
capacità della cabina elettrica, di proprietà regionale, mediante
posa di un trasformatore della potenza di 800 kva a seguito
dell'installazione di una nuova macchina torrefattrice.
Le opere di adeguamento oggetto dell'interpellanza si
configurano come opere accessorie rispetto all'installazione di un
nuovo macchinario, i cui oneri competono all'Amministrazione
regionale in virtù del disposto dell'articolo 2.1 della convenzione
del marzo 1996. La deliberazione di Giunta regionale ha disposto
l'esecuzione delle opere in economia onde consentire una celere
realizzazione delle medesime: all'atto dell'installazione della
nuova macchina torrefattrice, è necessario che la cabina elettrica
sia già in grado di fornire la potenza richiesta in modo tale da
permettere l'immediata esecuzione del collaudo della macchina
stessa. A breve saranno determinate le specifiche tecniche
dell'impianto da parte della commissione tecnica competente, in
modo tale da procedere successivamente all'installazione e
all'acquisto della macchina (ovviamente la predisposizione della
cabina elettrica è propedeutica all'acquisto della macchina).
Con l'installazione della nuova macchina torrefattrice è atteso
un incremento dei volumi di produzione e una riduzione dei costi di
trasformazione della materia prima indotta dal migliorato grado di
efficienza produttiva dell'azienda.
Nel corso dell'intervento del Consigliere Frassy si faceva anche
riferimento al fatto che l'impegno regionale, previsto in un primo
momento in convenzione di un importo pari a 4,5 miliardi, fosse
successivamente aumentato di 3 miliardi arrivando a 7,5 miliardi in
relazione ad una delibera adottata dal Consiglio regionale nel
1997.
L'incremento di queste opere, che era stato attentamente
valutato dagli uffici della Regione, era dovuto sostanzialmente ad
alcuni interventi che erano: la destinazione d'uso dell'intero
piano seminterrato della palazzina (uffici ad uso spogliatoi e
servizi igienici); il cambiamento di destinazione d'uso del piano
terreno della palazzina (uffici per la realizzazione della mensa
aziendale); la riorganizzazione degli accessi (costruzione di un
nuovo ascensore per l'adeguamento delle norme relative
all'abbattimento delle barriere architettoniche); la demolizione
dei locali mensa e spogliatoi posti attualmente all'interno del
capannone industriale per aumentare la superficie produttiva; la
sopraelevazione della superficie utile all'interno dello
stabilimento; la posa di opere particolarmente onerose per
garantire la separazione dei locali oggetto di razionalizzazione da
quelli che sono adibiti a produzione, in modo da non inquinare gli
ambienti destinati alla fabbricazione del caffè.
Seguono poi tutta una serie di altri interventi, ma in sostanza
il motivo dell'incremento della spesa è dovuto al fatto che gli
oneri di progettazione dei medesimi erano stati sottostimati e il
loro aumento è originato anche dall'esecuzione delle opere
integrative che ho sommariamente elencato.
Per venire al rispetto della convenzione, la stessa è stata
sostanzialmente rispettata dall'azienda, nel senso che le
obbligazioni assunte dalla Coinca nei confronti
dell'Amministrazione regionale concernono il mantenimento del
livello occupazionale vigente all'atto della stipula della
convenzione (27 marzo 1996) e lo sdoganamento in Valle di una
quantità minima di materie prime per 7,5 tonnellate all'anno per
gli esercizi 1996 e 1997.
Per quanto riguarda la questione legata all'occupazione, la
società oggi occupa 50 dipendenti di cui 46 residenti in Valle
d'Aosta; nel momento della stipula della convenzione i dipendenti
erano 47, quindi c'è stato un incremento sia pure limitato, ma
comunque un incremento di 3 dipendenti e allora i residenti in
Valle erano 43, oggi gli occupati residenti in Valle sono 46,
quindi l'incremento ha riguardato esclusivamente i residenti in
Valle.
Per quanto riguarda lo sdoganamento delle materie prime, la
convenzione è stata rispettata in quanto gli impegni dell'azienda
riguardavano i due anni 1996 e 1997.
La convenzione stessa prevedeva, per quanto riguarda gli anni
successivi relativi allo sdoganamento, che sopravvenissero
successivi accordi fra Amministrazione e società per la
continuazione dello sdoganamento in Valle. In tal senso le parti,
quindi Regione e azienda, hanno già da tempo avviato una serie
d'incontri per giungere alla determinazione dei maggiori
quantitativi possibili da sdoganare. La materia comunque è
particolarmente delicata, vuoi per problemi logistici, ma
soprattutto per questioni legate al rispetto delle norme
comunitarie per quanto riguarda la concorrenza.
Vorrei infine tranquillizzare il Consigliere Frassy per quanto
riguarda le clausole poste nella convenzione e richiamate al punto
3 dell'interrogazione nelle quali si chiede quali siano i
machiavellici obiettivi legati al fatto che l'azienda sia obbligata
a trasmettere preliminarmente alle assunzioni all'Assessorato
dell'industria i nominativi dei lavoratori da assumere. La cosa si
spiega in modo molto semplice: queste sono clausole che sono
presenti in questa convenzione, ma se il Consigliere Frassy avrà la
pazienza di andare a vedere, condizioni analoghe si ritrovano
proprio tali e quali in tutta una serie di altre convenzioni fatte
in quel periodo e in periodi precedenti e hanno esclusivamente
l'obiettivo di consentire alla Regione di verificare la
realizzazione delle clausole previste.
Vedo il "sorrisino", ma non c'è nessuna volontà di controllo su
assunzioni o cose di questo genere però, se nella convenzione
scriviamo che i dipendenti devono essere di un certo numero, che
devono essere assunti in Valle, scusate, ma come facciamo per
controllare se non sappiamo quali sono le persone? Se poi qui si
vuole aprire un discorso che assolutamente non c'entra con queste
convenzioni, lo possiamo fare, ma posso dire che è assolutamente
fuorviante.
Questa clausola consente di verificare un altro elemento,
previsto in questa come in altre convenzioni, cioè quello relativo
al divieto di distogliere manodopera da aziende industriali
operanti in Valle, perché uno dei problemi che veniva
periodicamente sollevato dagli imprenditori valdostani era quello
dell'arrivo di nuove aziende in Valle che si portano via i tecnici
migliori. Il fatto di sapere quali erano i lavoratori assunti in
queste aziende consentiva di fare questo tipo di valutazione.
Tutto qui, non c'era nessun altro arrière-pensée rispetto a
questo tipo di clausola prevista in convenzione anche perché se le
cose sono quelle che pensa il Consigliere Frassy, non è
assolutamente necessario scriverle in una convenzione.
Président
La parole au Conseiller Frassy.
Frassy (FI)
Pur avendo ascoltato la risposta articolata
dell'Assessore, ci dichiariamo totalmente insoddisfatti. Capiamo
anche le difficoltà di questa mattina a proposito di misure
inerenti le volpi anche perché, a seguito delle risposte date nella
mattinata e nel pomeriggio di oggi, abbiamo la sensazione che molte
volpi stiano nei banchi della Giunta e allora capiamo la difficoltà
di prendere provvedimenti sulle volpi o contro le volpi.
Al di fuori della metafora, Assessore, lei ha cercato di
prendere la distanza dalla convenzione dicendo che la convenzione
va valutata ed esaminata per il periodo e il contesto in cui è
stata stipulata; se non erro, il contesto politico praticamente era
equivalente all'attuale e anche la paternità politica mi sembra che
alberghi nella stessa componente che lei qui rappresenta, era
Assessore all'epoca il suo collega di partito Mafrica, perciò mi
sembra che ci sia una continuità e dal punto di vista contestuale e
dal punto di vista del periodo politico.
Per quanto riguarda invece la valutazione della sua risposta,
noi riteniamo che sia insoddisfacente perché abbiamo appreso che la
Regione ha dato tutto e ha dato ancora di più per l'ennesima volta.
In cambio cosa ha dato l'azienda? Lei dice:
"tre
dipendenti"
, 7,5 miliardi per 3 dipendenti è un conto presto
fatto, dovrebbero essere 2,3 miliardi a dipendente, all'incirca
questo è il costo.
Siamo i primi a sostenere che l'occupazione va incentivata, ma i
costi che l'Amministrazione sta sostenendo ci sembrano veramente
sproporzionati rispetto ai risultati che si vogliono conseguire
anche perché, qui lei lo ha detto, ci sono dei benefici diretti in
termini di risparmio energetico, in termini di aumento dei volumi
produttivi perciò c'è la privatizzazione, come al solito, dei
profitti e c'è la condivisione da parte dell'amministrazione
pubblica degli oneri da sostenere per ottimizzare e massimizzare
gli investimenti produttivi.
Perciò l'Amministrazione regionale ha fatto comunque fronte ai
7,5 miliardi; si è resa conto che i successivi 3 miliardi erano
necessari perché la progettazione era stata mal pensata, era stata
mal fatta, era stata mal stimata; si è resa conto che c'era
un'ulteriore coda, modesta ma significativa, per il meccanismo dei
120 milioni di cui alla delibera di qualche mese fa ed apprendiamo
che dello sdoganamento invece se ne discute. Perciò è evidente che
le tempistiche sono diverse: l'Amministrazione paga pronto cassa
subito e l'azienda massimizza i suoi profitti e discute sul
resto.
Non è sostenibile, e passiamo al terzo punto della nostra
interpellanza, Assessore, che il senso di quella clausola sia
quello di verificare il rispetto delle clausole stesse perché se
così fosse, sarebbe sufficiente, come di solito accade, il
controllo a consuntivo.
Il controllo a preventivo ci sembra veramente un'interferenza
pesante e odiosa nel senso giuridico del termine nei confronti
dell'imprenditoria privata perché poi ha ragione, Assessore, che
molte volte quest'imprenditoria è poco privata perché alla fin fine
è pubblica perlomeno per quelle che sono le parti in rosso dei
propri bilanci.
Non ci riteniamo soddisfatti e sul problema delle convenzioni
ritorneremo con altre iniziative, come abbiamo detto illustrando
l'interpellanza, perché riteniamo che questo tipo di convenzioni
vada, alla luce dei risultati conseguiti, sicuramente rivisto.
Président
La parole à l'Assesseur à l'industrie, à
l'artisanat et à l'énergie, Ferraris, pour une précision.
Ferraris (GV-DS-PSE)
Per una brevissima precisazione: non
ho inteso prendere le distanze da niente e da nessuno, volevo solo
dire che andava inserita nel contesto di quegli anni perché oggi le
norme comunitarie impediscono l'acquisto di macchinari per le
aziende, tutto qua.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK