Consiglio Regionale della Valle d'Aosta - Oggetto del Consiglio n. 1547 del 27 ottobre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1547 del 27 ottobre 2005 - Resoconto
OGGETTO N. 1547/XII - Disegno di legge: "Interventi sul capitale
sociale della Casino de la Vallée S.p.a.".
Articolo 1
(Interventi sul capitale sociale)
1. È autorizzata la riduzione del capitale sociale della
Casino de la Vallée s.p.a., costituita ai sensi della legge
regionale 30 novembre 2001, n. 36 (Costituzione di una società per
azioni per la gestione della Casa da gioco di Saint-Vincent), per
la copertura delle perdite accertate nel corso dell'esercizio 2005
e la sua successiva ricostituzione in euro 5.000.000.
2. Per le finalità di cui al comma 1, la Giunta regionale è
autorizzata a sottoscrivere gli aumenti del capitale sociale sino
alla concorrenza massima di euro 4.950.000.
Articolo 2
(Disposizioni finanziarie)
1. L'onere massimo derivante dall'applicazione della presente
legge è determinato in euro 4.950.000 per l'anno 2005.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2005 nell'obiettivo programmatico 2.1.4.02.
(Partecipazioni azionarie e conferimenti) e al relativo
finanziamento si provvede mediante l'utilizzo delle risorse
finanziarie iscritte nel medesimo obiettivo programmatico, per euro
3.465.000, al capitolo 35857 (Sottoscrizione aumento di capitale
Casino de la Vallée s.p.a.) e, per euro 1.485.000, al capitolo
35650 (Sottoscrizione di titoli azionari della società SITRASB
S.p.A.).
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di
bilancio, le occorrenti variazioni di bilancio.
Articolo 3
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale ed entrerà in
vigore il giorno successivo a quello della sua pubblicazione nel
Bollettino ufficiale della Regione.
Presidente - Ricordo che la II e la IV Commissione hanno
espresso parere favorevole a maggioranza e che vi sono 5
emendamenti presentati dal gruppo "La Casa delle Libertà".
La parola al relatore, Consigliere Praduroux.
Praduroux (UV) - Per affrontare la materia disciplinata dal
disegno di legge che stiamo esaminando è necessario affrontare
l'argomento con realismo per tenere nella debita considerazione
alcuni aspetti delicati che coinvolgono il settore delle case da
gioco, quali la congiuntura economica negativa, l'accresciuta
concorrenza e le nuove opportunità di gioco che si sono diffuse in
questi ultimi anni in Italia. Anche le audizioni svolte in
Commissione indicano che la direzione verso cui muoversi è quella
di lavorare su una proposta di qualità, che, andando in
controtendenza, possa comunque differenziare l'offerta di gioco
rispetto al panorama della concorrenza italiana ed estera.
Altro aspetto da non sottovalutare sarà il collegamento con
l'offerta turistica che circonda la casa da gioco, puntando
sull'integrazione con altre importanti opportunità di svago e
soggiorno come ad esempio le terme di Saint-Vincent, in modo da
offrire un pacchetto completo che incentivi la presenza e la
permanenza di giocatori e di turisti.
Bisogna poi tener presente che l'introduzione della normativa
antifumo ha fortemente condizionato le dinamiche di gioco e la
permanenza nelle sale per un tempo prolungato, nonostante le
soluzioni alternative offerte ai giocatori-fumatori. Altro aspetto
che si pone su un livello concorrenziale, anche con il contributo
dello Stato, è quello del continuo incremento di "slot machines"
nei bar e altri tipi di giochi sempre più diffusi sul territorio
nazionale.
Ritengo che, come abbiamo fatto in altre occasioni trattando
questo tema, sia necessario affrontare l'argomento con la dovuta
serenità. È quanto abbiamo fatto con grande concretezza, ad
esempio, quando abbiamo esaminato e approvato le soluzioni
contenute nel piano di sviluppo del Casinò di Saint-Vincent che
offrono nuove prospettive per il rilancio di questa risorsa così
importante per il tessuto socio-economico valdostano.
Il disegno di legge regionale n. 94 si compone di soli tre
articoli. In occasione della chiusura contabile (dei primi sei mesi
del 2005) al 30 giugno 2005 del bilancio della "Casinò de la Vallée
S.p.a.", l'accertamento effettuato, ha segnalato una perdita
superiore ad un terzo del capitale sociale. La materia della
riduzione del capitale sociale delle società per azioni è
disciplinata dal Codice civile dagli articoli 2445, 2446 e 2447.
Secondo tali disposizioni civilistiche, nel caso di accertamento di
perdita di questa entità, si impone l'avvio dell'operazione di
abbattimento del capitale sociale e la conseguente
ricapitalizzazione della medesima società.
L'articolo 1 del disegno di legge regionale n. 94 autorizza la
riduzione del capitale sociale della "Casinò de la Vallée S.p.a."
al fine di assicurare la copertura delle perdite accertate nel
corso del 2005. Il medesimo articolo autorizza la successiva
ricostituzione del capitale sociale per la cifra pari a 5 milioni
di euro. Con il secondo comma si prevede inoltre l'autorizzazione
alla Giunta regionale per la sottoscrizione degli aumenti di
capitale in proporzione alla quota di partecipazione della Regione.
La Giunta regionale risulta così autorizzata alla sottoscrizione di
aumenti di capitale sociale sino alla concorrenza massima di euro
4.950.000.
L'articolo 2 riguarda invece le disposizioni finanziarie. Al
primo comma è stabilito l'onere massimo che deriva
dall'applicazione di detta legge fissato in euro 4.950.000 per
l'anno 2005. Si stabilisce inoltre che gli oneri relativi alle
operazioni di riduzione e ricapitalizzazione, fanno carico in
parte, per euro 3.465.000 allo stanziamento di euro 4.950.000
iscritto nel bilancio di previsione per il 2005 per la
sottoscrizione dell'aumento del capitale sociale della "Casinò de
la Vallée S.p.a." per la copertura delle perdite accertate alla
data del 31 dicembre 2004. Lo stanziamento di 4.950.000 è stato
utilizzato finora solo per 1.485.000 euro. Per la cifra residua
necessaria alla concorrenza dei 5 milioni di euro, vale a dire per
la copertura di ulteriori 1.485.000 euro è necessario invece
intervenire con la riduzione delle disponibilità iscritte al
capitolo relativo alla sottoscrizione di titoli azionari della
"Sitrasb S.p.a." per i quali non è previsto l'utilizzo entro la
fine dell'esercizio finanziario considerato.
La Giunta regionale è infine autorizzata ad apportare le
necessarie variazioni di bilancio su proposta dell'Assessore
regionale alle finanze.
Presidente - È aperta la discussione generale.
La parola al Consigliere Borre.
Borre (UV) - Innanzitutto vorrei ringraziare la IV Commissione,
che ha permesso di approfondire il tema prima di arrivare
all'approvazione della legge di oggi, quindi nella mia analisi su
quell'audizione ho rilevato 3 elementi importanti.
Il primo, un'audizione dai toni pacati - direi quasi rassegnati
- sia da parte dell'Assessore, da parte del dott. Cilea e da parte
del Presidente del Collegio dei revisori. Una frase è stata sempre
ripetuta: "la congiuntura economica negativa", "l'accresciuta
concorrenza", "le nuove opportunità di gioco", e qualcuno - forse
più di uno - ha riportato il problema della normativa del fumo.
Sono convinto che queste e altre motivazioni siano momenti
responsabili della crisi della casa da gioco, però vorrei ricordare
che queste motivazioni ci venivano già dette in passato, quando si
portava all'esame di "GS" o del primo anno della nuova società.
Allora sembravano giustificazioni insufficienti, la grossa
responsabilità era di una gestione incapace sia per "GS" che per il
primo anno della S.p.a.... ecco quindi necessaria una pulizia, un
nuovo "CdA". Ebbene le cose non è che sono cambiate, anzi, il
massimo rispetto per il "CdA" in carica, ma se non possiamo
pretendere da loro l'impossibile, come potevamo ritenere che anche
i predecessori potessero fare l'impossibile?
Come secondo elemento dell'audizione, emerge che il piano di
sviluppo o, meglio, "il piano Trentaz" (cito):
"il vecchio piano
di sviluppo qualcuno lo ha visto, qualcuno non lo ha visto,
indubbiamente privilegiava molto lo sviluppo del territorio, e
aveva visto giusto perché, oggi come oggi, dobbiamo far sì che la
gente sia attirata da Saint-Vincent e dal casinò e dal golf"
(frase ripresa in parte anche dal relatore). Purtroppo quel piano è
stato liquidato come un piano irrealizzabile, esagerato; il
Consiglio regionale non ha potuto fare sullo stesso alcune
considerazioni, peccato!
Il terzo elemento, i revisori ritengono che questo ripianamento
non sia sufficiente e leggo:
"Come Collegio riteniamo che questo
ripianamento non sia assolutamente sufficiente, perché la
congiuntura è negativa e anche analizzando i dati degli altri
casinò permarrà per il prossimo anno e per gli anni a venire".
Non è compito del Collegio dare suggerimenti, ma ritengo che
mettere mano sempre al portafoglio in modo così sporadico, senza
una strategia, non sia lungimirante. Bisogna fare dei ragionamenti
differenti, perché a giugno del prossimo anno siamo di nuovo qui -
e questo è innegabile - saremo di nuovo, qui, a rifinanziare.
Concludo. Voterò chiaramente questa legge, perché al momento non
vi sono alternative, lo ha detto nella sua relazione il relatore,
l'hanno fatto capire l'Assessore e il revisore dei conti. Chiedo
però che venga elaborato un piano di riorganizzazione, dando retta,
se non a noi, almeno ai revisori o a chi lo ha detto, all'interno
della casa da gioco, in modo che si acceleri l'attuazione dello
stralcio del piano di sviluppo approvato dal Consiglio e, se è
necessario, con dei correttivi, viste le dichiarazioni emerse in
audizione. Per riprendere le parole del relatore Praduroux,
affrontare l'argomento con la dovuta serenità: d'accordo, però per
questo ci vuole informazione, chiarezza, trasparenza e soprattutto
verità. È necessario uno sforzo per evitare guasti maggiori.
Presidente - La parola al Consigliere Curtaz.
Curtaz (Arc-VA) - È difficile prendere la parola su questo tema
ed evitare di ripetere concetti che, da parte nostra, abbiamo
ripreso in quest'aula diverse volte. Eppure per certi versi non si
può prescindere da questa necessità, anche perché il disegno di
legge che viene oggi portato all'attenzione del Consiglio non è un
"certificato di morte" del casinò, ma è sicuramente un "certificato
di coma" in cui è sprofondata la gestione del casinò.
Questo disegno di legge - lo ricordo perché nella rapida lettura
dei dati che ha fornito il relatore forse questo dato può essere
sfuggito -... significa che la Regione per ripianare i debiti
relativi al solo 2005 mette a disposizione 4.950 milioni di euro
(circa 10 miliardi di lire): questo vuol dire che nel 2005 il
casinò si è mangiato completamente il suo capitale sociale di 5
milioni di euro. Riteniamo che questo risultato sia in parte il
segno di una congiuntura e di tutte cose che riaccenneremo, per
vedere se sono proprio quelle le cause oppure sono altre, ma è
soprattutto il risultato di un'assenza totale di politiche serie, e
"assenza di politiche" significa "cattive politiche"!
Cosa ci hanno detto gli amministratori auditi in IV Commissione?
Intanto è vero quello che diceva il Consigliere Borre, il tono
stavolta è stato più rispettoso delle domande dei commissari,
perché in precedenti occasioni avevamo quasi l'impressione di
essere trattati come dei piccoli politici di una piccola Regione,
che non capiscono molto di casinò, di piani di sviluppo ecc.;
questa volta, in Commissione c'era maggior rispetto e maggior
equilibrio, forse perché, visti i dati, siamo in tanti a capirci
poco, quanto meno! Tra l'altro abbiamo sentito cose che sono state
esposte con un'inversione di 180 gradi rispetto a quello che era
stato detto fino a 6 mesi fa! Gli amministratori ci hanno proposto
delle soluzioni teoriche che sono l'opposto di quanto gli stessi
amministratori hanno riferito quando presentarono il piano di
sviluppo. Faccio un solo esempio: riprendo quello che ha detto il
Consigliere Borre in riferimento alla necessità di avere un
rapporto sinergico con gli enti locali, con l'apparato
turistico..., cosa che precedentemente era stata completamente
esclusa. Il "CdA" doveva occuparsi del casinò, che gli altri si
occupassero del resto... questo è un esempio; magari nella
discussione parleremo degli altri!
Clima dunque più collaborativo, più umile da parte di tutti.
Quali sono le motivazioni che vengono poste alla base di questo
disastro... perché questo è un disastro dal punto di vista
gestionale! Tre motivazioni: la prima è la congiuntura economica,
sarà pure vero, una volta si sentiva dire che più c'era crisi più
la gente giocava, può darsi che sia cambiato. La seconda, la legge
sul fumo: non si può fumare nei casinò oppure si può fumare in
certi angoli, tutti i frequentatori del casinò erano degli accaniti
fumatori e noi ci troviamo il 14% in meno di presenze perché chi
fuma preferisce fumare fuori all'aria aperta e non va più a
giocare. Invece, il problema che secondo me è il più vero, è quello
della "concorrenza atipica", non degli altri casinò, ma un altro
tipo di concorrenza. Si gioca meno nei casinò: questo viene
indicato come dato negativo; a me, come cittadino, sembrerebbe un
dato positivo invece, perché sarebbe il segno che la gente comincia
a ragionare e, anziché sperperare i propri denari nei casinò,
decide che i denari vadano impiegati meglio! Questo sarebbe un dato
positivo; bisogna anche cambiare terminologia e mentalità rispetto
a questa cosa.
Ho tuttavia il timore - confortato dai dati - che non è che la
gente giochi meno, la gente gioca altrove, gioca nelle "slots" dei
bar, giocherà sempre più nei casinò "online" attraverso Internet,
allora qui abbiamo un altro paradosso della politica parlamentare
valdostana: siamo dei difensori strenui dei 4 casinò in Italia e
non ci siamo accorti che da tutte le parti venivano fuori delle
possibilità alternative... dai "Bingo" alle "slot machines" nei bar
che hanno assunto sempre più una caratteristica di gioco d'azzardo,
e poi c'è tutto il mare aperto del gioco "online" che diventerà nei
prossimi anni il vero concorrente: questo è un problema serio.
Le soluzioni che ci vengono indicate dal "CdA" sono ancora
deboli, seppure condivisibili. Cosa dicono? Bisogna incidere sui
ricavi anche se è difficile, nell'immediato dobbiamo fare del
"marketing" più aggressivo, dobbiamo creare un casinò più
attrattivo con più manifestazioni, più interessanti... tutte cose
che, dal punto di vista del mercato, sono giuste, ma sono difficili
da attuare e a me sembra che non potranno portare a risultati di
alcun tipo. Faccio una previsione, vediamo se sarà poi azzeccata o
meno: bisognerebbe incidere sui costi, dicono, e qui entriamo in un
campo molto più interessante, perché finalmente si rompe un tabù
che noi, soli in quest'aula, seppure timidamente, abbiamo in questi
anni affrontato: quello del costo dell'organico. Ci chiediamo ormai
da anni: ma questo organico è adeguato alla struttura attuale di un
casinò? Organico che poi sappiamo come è stato negli anni gonfiato
per ragioni clientelari! L'organico costituisce circa il 70% dei
costi del casinò, questo casinò che fa gli stessi giri d'affari di
casinò come quelli di Mendrisio e di Lugano - loro lo fanno con
meno di 300 dipendenti! - ha 850 dipendenti, ma non basta perché ci
sono molti servizi che sono esternalizzati. Quante sono le ditte,
gli studi che lavorano con questo metodo? Capisco pochissimo di
casinò, pensavo fossero 8-10-12... no! Sono 73: 73 attività sono
esternalizzate! Questi sono dati ufficiali forniti dal "CdA".
Voi capite che quando parliamo degli organici, ci sono 850
persone e poi una buona parte del lavoro viene fatta ancora fuori
con appalti, incarichi, consulenze, attraverso tutta una serie di
cose che invece sarebbero pertinenti con il lavoro nella casa da
gioco. Sta in piedi questa struttura? I dati dicono di no, che non
può più stare in piedi, è questo il problema centrale di questa
vicenda! Qui non stiamo a parlare di una congiuntura sfavorevole,
dobbiamo metterci in testa che la crisi del casinò - ma direi dei
casinò di queste dimensioni - è strutturale! A mio giudizio questi
casinò non hanno futuro, non esisterà più in Italia e in Europa un
casinò che lavora con oltre 1.000 persone, è questo il punto!
Bisogna squarciare un velo su questa cosa, noi abbiamo provato a
farlo e adesso sento timidamente che anche il "CdA" comincia a
dire: "sì, forse"... ma quanto tempo è passato!
Voglio fare una valutazione politica, perché io, che ho - come è
noto - simpatie personali verso l'Assessore Marguerettaz - da non
equivocare questa frase! -... non credo che l'Assessore
Marguerettaz due anni fa, quando è partito "lancia in resta" con la
volontà di rinnovare, di migliorare, di potenziare, di sviluppare
il casinò, avrebbe pensato che il 27 ottobre 2005 saremmo stati in
quest'aula a ripianare 10 miliardi di debiti di passivo, non credo!
Questo è il frutto anche di mancanza di scelte politiche in questi
due anni e mezzo, perché voi, in due anni e mezzo, colleghi della
Giunta, cosa avete fatto rispetto al casinò? Vi faccio un elenco di
cosa avete fatto. Avete trascorso due anni e mezzo a litigare
all'interno della maggioranza per ogni questione relativa al
casinò, a parlare male del passato e a sollecitare dei "dossiers",
a mandare avanti una inutile trattativa - inutile, perché di
impossibile realizzazione, come ci è stato confermato dal dott.
Cilea, che questa materia l'ha trattata sotto varie vesti - per
l'acquisizione del "Billia". Oggi il "Billia" non si può comprare,
né a 50, né a 60, né a 70 miliardi, perché dal punto di vista
giuridico non si può; eppure, per due anni, qui, a raccontarci
questa storia del "Billia"!
Avete trascorso questi due anni e mezzo in una lotta senza
quartiere per la rimozione e la nomina di alti dirigenti, altra
cosa salvifica: gli alti dirigenti, come quando si passava dalla
"GS" alla "Casinò S.p.a." si risolveva tutto. Con questi alti
dirigenti si risolverà tutto? No, non si risolverà niente! Avete
passato due anni e mezzo a mettere nel cassetto un piano di
sviluppo che nessuno ha mai potuto vedere, e a farne un altro per
poi stralciarlo, quello che noi abbiamo chiamato "il piano
edilizio", un'altra delle contraddizioni di una "politica miope",
perché si giocherà attraverso l'"online" e noi costruiamo nuovi
locali per le "slot machines"! Calano i giocatori alle "slot
machines", e invece più "slot machines" a Saint-Vincent, piani di
sviluppo per altre sale e altri giochi! Tutte cose già dette!
In questi anni la sostanza è che non è stata presa alcuna
decisione politica sui problemi strutturali e io temo che non sia
stata neanche avviata una riflessione seria. Quando da questi
banchi vi si è chiesto più volte di rispondere a questa domanda
semplice: ma quale casinò volete? Domanda che dapprima non veniva
capita, sembrava una cosa ingenua, ma era una risposta a una
questione di fondo: ma vogliamo ancora il casinò da 1.000 persone
che non sta più in piedi o vogliamo qualcos'altro? Questa è la
sfida, abbiamo perso due anni e questa sfida è tutta da fare, è lì,
il problema!
Il casinò di quali dimensioni deve essere? Con quale struttura?
Con quale organico? Posizionato come rispetto al mercato? Con quale
modello? E poi va bene, come chiede spesso "La Casa delle Libertà",
gestione privata o gestione pubblica? Ma questo è un problema
successivo, prima dobbiamo decidere quale tipo di casinò e poi come
gestirlo! Noi, quanto meno, cerchiamo di fare polemiche su queste
cose, io stesso le sto facendo, ma portando delle argomentazioni;
non faccio polemiche perché voglio un amministratore più gradito a
me piuttosto che all'Assessore o a quell'altro perché vuole dieci
assunzioni di una certa corrente, di un partito piuttosto che
dell'altro, perché queste sono le cose su cui avete litigato, non
sul futuro del casinò! Il futuro del casinò non vi ha sfiorato
neanche minimamente!
Noi vi invitiamo a prendere finalmente delle decisioni serie, vi
invitiamo per una volta a lasciar stare gli interessi, le clientele
e le lotte di potere, vi invitiamo ad agire sulle cause
strutturali, vi invitiamo a non cercare scorciatoie per il futuro,
perché già si sente un'arietta di "escamotage ", per evitare che si
venga a discutere in aula dei disavanzi di bilancio. E lo
spieghiamo subito qual è l'"escamotage".
Nel passato i proventi della casa da gioco venivano distribuiti
all'incirca al 35% all'ente di gestione e al 65% alle finanze
regionali, la Regione poi si faceva carico di altre cose, ma era
troppo poca questa percentuale, allora si è cercato di dare più
soldi alla gestione che con quei soldi si doveva aggiustare, ed è
stata portata questa cifra dal 35 al 48%, una cifra consistente, un
+13% che poi è in linea con quella di altri casinò italiani.
Nonostante questo 48% di soldi alla gestione, la gestione si
prevede che faccia, a fine 2005, 4,5-5 milioni di bilancio
negativo. Non vorrei che a qualcuno venisse l'idea - che potrebbe
sembrare meravigliosa, ma sarebbe solo il giochino delle tre carte
per evitare trasparenza - di portare quella percentuale al 50 o al
52 o al 55, facendo risultare un utile di bilancio che però non
risolverebbe il problema, perché il problema sarebbe sempre quello
di minori introiti all'interno delle casse regionali. Questo lo
dico perché a quel punto avremmo la stessa crisi del casinò, ma con
un danno in più. Non potremmo più, come ha chiesto il collega
Borre, avere neppure quella trasparenza, quella verità, quella
possibilità di discutere, qui, un bilancio negativo, perché se
lasciamo tutti i soldi alla "Casinò S.p.a.", prima o poi i bilanci
saranno positivi, è una cosa aritmetica. Se si andrà in quel senso,
si farà un'operazione dal punto di vista della trasparenza politica
bruttissima e noi, fin d'ora, faremo nei confronti di questa
eventuale ipotesi una battaglia durissima. Voglio sperare che sul
punto il Governo smentisca non solo il sottoscritto, ma il vociare
che già si sente in aula o in Commissione ogni tanto; se verrà una
smentita secca, ne prenderemo atto volentieri.
Concludo esortandovi di fare finalmente una politica per il
casinò. Abbiamo dato dei suggerimenti, individuiamo quelli che sono
i nodi strutturali, i nodi più importanti, poi sta al Governo
regionale la responsabilità di proporre delle vie di uscita. È
chiaro che se non assumerete una politica e si continuerà a
rinviare i problemi, ad utilizzare gli "specchietti per le
allodole", cioè nell'affrontare i problemi che non sono problemi
risolutivi, ma sono problemi secondari, nei prossimi anni saremo di
nuovo, qui, a deliberare delle ricapitalizzazioni della "Casinò
S.p.a." per coprire le perdite della gestione del casinò.
Presidente - La parola al Consigliere Tibaldi.
Tibaldi (CdL) - Indubbiamente vogliamo affrontare anche noi con
realismo, secondo il suggerimento che ci perviene dal relatore
Praduroux, la situazione della casa da gioco; peraltro ci sembra di
averlo sempre fatto nel corso di questi anni. Purtroppo quando lo
facevamo in epoca non sospetta, non c'erano voci che si levavano
fuori dal coro, come quella del Consigliere Borre poc'anzi, e noi
eravamo considerati come dei bestemmiatori in un santuario; quindi
continueremo ad affrontare con realismo la situazione tragica che
sta vivendo la casa da gioco e, per affrontarla con realismo, siamo
consapevoli che è indispensabile applicare delle disposizioni
codicistiche, diversamente sappiamo bene quale sarebbe l'esito.
Le disposizioni codicistiche prevedono di mettere mano al
portafoglio, ovvero di fare degli interventi sul capitale sociale
della "Casinò S.p.a.". Potremmo essere anche d'accordo a fare un
ragionamento di questo tipo, però a certe condizioni, e sono
condizioni e presupposti che finora non si sono mai realizzati, ed
è per questa ragione che noi abbiamo già espresso un parere
contrario nelle due commissioni competenti e oggi lo manteniamo,
perché ad oggi non ci sono dei cambiamenti sostanziali e
significativi.
È inaccoglibile, a nostro avviso, la logica della rassegnazione;
non possiamo rassegnarci di fronte all'evento o, meglio, qualcuno
può rassegnarsi con i soldi dei contribuenti valdostani se ragiona
così, se continua a considerare i soldi pubblici soldi non suoi e,
di conseguenza, poco importa se bisogna mettere mano al portafoglio
e intervenire per salvare una società che è in stato fallimentare.
Noi non accogliamo questa logica, anzi la rifiutiamo recisamente,
anche perché bisogna amministrare con la diligenza del buon padre
di famiglia se vogliamo applicare il codice fino in fondo e c'è una
norma che ci impone di utilizzare questo criterio quando non si
amministrano soldi propri.
Ciò premesso, veniamo alla situazione della casa da gioco:
questa è stata definita da un componente autorevole del "CdA" - che
è stato audito in Commissione - impressionante. Penso che questo
aggettivo riassuma efficacemente, con la consapevolezza non solo
nostra, ma anche in capo a chi è preposto all'amministrazione della
casa da gioco, lo stato in cui versa la casa da gioco. Se a questo
aggettivo coniughiamo la lettura dei risultati parziali che abbiamo
al 15 ottobre 2005 - probabilmente l'Assessore li avrà ancora più
aggiornati - vediamo che questo termine impressionante si
concretizza nelle cifre: -17 milioni di euro di volume di affari
rispetto allo stesso periodo dell'anno precedente, in vecchie lire
sono 34-35 miliardi in meno di giro di affari. Sono questi i dati
da cui partire per fare una riflessione più profonda, e non
possiamo argomentare come ha fatto il dott. Cilea, dicendo che "i
ricavi sono andati in fumo"; non è stata applicata per tempo la
legge antifumo e sono "evaporati" 35 miliardi di ricavi, perché dal
1° gennaio 2005 il casinò non era dotato di strumenti per
affrontare la legge antifumo. Ci è stato spiegato che i giocatori
sono fumatori, di conseguenza se non possono consumare le loro
sigarette per quei 10-15 minuti... va bene, è un'analisi che
rispettiamo, ma dell'entrata in vigore della legge antifumo lo si
sapeva anzitempo! Allora, chi era preposto a prevenire le
contrazioni dei volumi cosa ha fatto? Se così avessero agito anche
le altre case da gioco - cosa che non mi risulta sia così altrove -
sarebbe veramente drammatico! Eppure Saint-Vincent la legge
antifumo la indica come una delle principali cause di riduzione dei
ricavi. La battutina dei "ricavi in fumo" può albergare in altra
zona, ma non può essere fatta "digerire" a chi della Casa da gioco
di Saint-Vincent se ne occupa da lungo tempo, tanto meno ci può
essere proposta come un motivo di causa fondamentale di questo
crollo dei ricavi!
Ci sono poi altre situazioni che vengono additate, perché la
colpa viene individuata nel fenomeno congiunturale, in queste cause
congiunturali, la crisi, il mercato... per carità, c'è anche la
crisi, il mercato, la minore disponibilità di liquidità da parte
dei clienti, però prima di tutto non si può fare di questa logica
di "mal comune, mezzo gaudio", come l'Assessore e il Presidente
Caveri più volte hanno fatto; in secondo luogo, non bisogna
ignorare che ci sono fattori strutturali ben più gravi e pericolosi
nel casinò "malato" che non i fattori congiunturali. Se così fosse,
sappiamo che dal 2008 entra in vigore la legge antiriciclaggio...
cosa stiamo facendo per evitare un'ulteriore emorragia di clienti?
Il dott. Cilea non ha suggerito soluzioni di prospettiva per
cercare di arginare questo problema che è già stato calendarizzato
e che dal 2008 avremo come ulteriore mannaia sui volumi di presenze
e di introiti nella casa da gioco.
Un altro appunto viene fatto sui giochi "online"; il web avrà,
sì, una sua incidenza, che oggi è inferiore all'1%, probabilmente
questa individualità nel giocare di fronte a un computer invece di
avere l'ebbrezza di giocare al tavolo verde o pigiare i pulsanti di
una "slot machine", nel tempo il gioco elettronico supererà il
gioco fisico del casinò, ma indicarlo fin d'ora come causa di
riduzione degli introiti ci sembra irragionevole!
Le cause sono invece strutturali e la prima causa strutturale
che continuiamo a sottolineare, chi mi ha preceduto diceva che
bisogna che ci sia una politica; noi diciamo che ce n'è troppa di
politica: la politica ha interferito nella casa da gioco, è
sovrabbondante, anzi sono proprie le interferenze politiche che
hanno impedito o impediscono ancora oggi gli amministratori di
compiere delle scelte economicamente ragionevoli e sostenibili. È
questa logica del "ping-pong" che i politici, l'Assessore e il
Presidente quando rispondono alle nostre interpellanze, cercano di
utilizzare come paravento, ovvero: se qualcosa non funziona è
perché ci sono delle scelte di cui sono competenti i vertici
aziendali, e quando senti i vertici aziendali in Commissione dicono
di avere le mani legate dalla parte politica!
Allora, prima causa strutturale, basta con la logica del
"ping-pong"... a ognuno i propri ruoli e le proprie responsabilità!
Non è bello sentire un Assessore o un Presidente dire che sono
loro, c'è un "CdA", è una s.p.a. che ha una sua autonomia privata
che decide. Poi senti gli amministratori che dicono:
"l'azionista..." - ovvero loro, perché rappresentano l'azionista -
"ci ha messo dei limiti o ci ha rimosso altre condizioni che prima
esistevano"! Questo "ping-pong" alla fine ha concretizzato
l'emorragia di soldi pubblici che tutti stiamo vedendo e questo è
il primo male strutturale: troppa politica, ovvero l'interferenza
in tutto, nella logica delle assunzioni, delle somministrazioni,
delle forniture, dell'esternalizzazione di servizi che sono
numerosissimi, come è stato sottolineato.
Veniamo poi anche ai costi fissi, che sono elevatissimi. Del
personale è già stato detto, ci fa specie e ci fa anche ribrezzo
sentire un amministratore della casa da gioco dire che dobbiamo
prendere in considerazione l'articolo 13 del vecchio disciplinare,
quello che permetteva il ripiano a piè di lista dei costi del
personale, quello che vigeva con la vecchia "SITAV", ai sensi
dell'articolo 13. È vero, ma oggi è stato modificato il
disciplinare, non dimentichiamolo; la suddivisione dei proventi fra
casinò e Regione è oggi di 48 a 52 sui proventi, fermo restando che
la Regione interviene nella promozione delle manifestazioni e
accantona denaro per il piano di sviluppo. Facendo un'ulteriore
sottrazione, solo il 42% resta alla Regione dei soldi che
costituiscono i proventi netti del casinò, a differenza di Sanremo
che ha delle competenze finanziarie superiori. Rievocare l'articolo
13 del vecchio disciplinare ci sembra anacronistico, ci sembra il
frutto di un ragionamento non solo di rassegnazione, ma anche di
privazione di fantasia e di idee! Qui mancano le idee, la fantasia!
Non è possibile, oggi, ragionare in questi termini... a 15 anni
dall'abbandono di certe logiche!
Ricordo che quando venne approvato il nuovo disciplinare
nell'aprile 2003 un'autorevole esponente del "CdA", il dott.
Arrigoni, disse: "ora non abbiamo più alibi". Prima c'era l'alibi
del contenzioso con "Finoper", c'era l'alibi di questa gestione che
doveva essere organizzata in forma societaria attraverso la società
pubblica, poi che i proventi non erano equamente ripartiti fra
gestore e ente concedente,... e poi, ancora, cosa c'è? Adesso c'è
il mercato, adesso l'alibi è costituito dal mercato, cioè ogni
volta, per ogni periodo, il casinò ha un alibi che va a
discriminare le colpe, le responsabilità in capo agli
amministratori e a chi li ha nominati! Inaccettabile! Inaccettabile
anche perché questi amministratori hanno anzitutto delle competenze
proprie, abbiamo fior di commercialisti, di avvocati, di professori
universitari, hanno dei compensi che sono ragguardevoli e
dovrebbero cercare di analizzare le problematiche strutturale, al
fine di individuare delle soluzioni.
Paradosso, doppio paradosso: 2 incarichi di consulenza esterna,
uno alla "TBridge" per cercare di individuare gli esuberi di
personale nei vari reparti; una società esterna che si è occupata
fino all'altro giorno dell'analisi dei flussi di traffico pesante
sotto il Monte Bianco, è più competente rispetto a commercialisti,
avvocati, contabili, professori universitari che stanno nella casa
da gioco da mattina a sera, per capire in quali reparti c'è un
esubero di personale e dove invece servono determinate
professionalità o determinate mansioni! Ma questo è un paradosso! È
inaccettabile che il dott. Cilea venga in Commissione e risponda a
una domanda del sottoscritto:
"La scelta di "TBridge" nasce dal
fatto che questa attività l'aveva svolta anche per la
Regione..."
- l'ha suggerita ancora una volta la parte
politica, dovevamo incaricare ancora una volta "TBridge"? -
"quindi essendo un ovvio collegamento fra noi e la Regione,
abbiamo sfruttato questa conoscenza".
Già si occupava di
"buchi" nelle montagne, adesso si occupa di "buchi" nel bilancio
del casinò; forse questa è l'unica coerenza che c'è, si parla di
"buchi"! Non è serietà, non è ammissibile che da fior di
professionisti venga fatto questo ragionamento! E ancora:
"Il
lavoro "TBridge" è un lavoro molto scientifico, non è sufficiente
una sensazione per poter dire qua che ci sono più persone, è un
lavoro scientifico che noi, "CdA", non siamo in grado di fare".
Ma stiamo scherzando? Ma se voi foste azionisti di una società
privata, i cui amministratori vi dicono queste cose, li terreste
ancora lì? Dareste loro 5 milioni di euro per ripianare i loro
"buchi", la loro incapacità di trovare delle soluzioni di rilancio?
Questa frase grida vendetta!
Forse le nostre sensazioni sono difformi dalle vostre, ma penso
che queste frasi siano significative, come sintomatico è un altro
passaggio, il passaggio della rassegnazione che non possiamo
accettare. Testuali parole:
"È inimmaginabile poter tornare ai
ricavi del 1995-1996"
... ma qual è l'entusiasmo imprenditoriale
in capo a queste persone che sono state messe al vertice della
"Casinò S.p.a."? Se il gestore Conte Cotta avesse ragionato così
negli anni '70-'80 si sarebbe suicidato, non avrebbe portato il
casinò fino agli anni '90, non avrebbe resistito per oltre mezzo
secolo il Casinò di Saint-Vincent! È ammissibile avere degli
amministratori che ci propongono determinate tesi? Credo di no,
come inammissibile è l'incarico che è stato alla "KPMG" attraverso
"Finaosta".
L'incarico alla "TBridge" costa 90.000,00 euro, incarico dato
perché gli amministratori del casinò non sono in grado di
individuare i problemi nei vari reparti; 144.000,00 euro alla
"KPMG" attraverso "Finaosta" per capire quali sono le cause
congiunturali di questo mercato difficoltoso. Non capiamo 5
persone, lì, a cosa servono, anche perché questo incarico alla
"KPMG" viene dato dopo che è stato approvato un piano di sviluppo.
Forse era da fare prima di analizzare il piano di sviluppo del
casinò. Sensazionali anche le cifre disponibili, perché il casinò
ne ha di risorse, perché se non le ha la Regione mette mano al
portafoglio.
Il "marketing", altro punto dolente. Dove e come fa promozione,
pubblicità il casinò in Italia o all'estero? Anche qui abbiamo
sempre avuto delle risposte vaghe alle nostre domande. Vediamo
pubblicità di altri casinò, vediamo i risultati di altri casinò,
sappiamo che Saint-Vincent impegnerà 19 milioni di euro nel 2006,
non sono pochi. È auspicabile che questa politica di "marketing"
dia i suoi frutti nel 2006, che nel 2006 ci sia un'inversione di
tendenza, perché finora il "marketing" è stato oneroso e
improduttivo. Un altro capitolo triste delle cause strutturali è
quello delle anomalie gestionali, i "benefits" e gli sperperi,
questioni che sono state sollevate più volte dal nostro gruppo
consiliare in questa sede, anche se oggi ci viene detto dal
Collegio sindacale che qualcosa sta cambiando, tanto che si sono
ridotte a 6 le tessere autostradali, a 22 i cellulari aziendali e a
1 la vettura aziendale. Rimangono però altri nei: il più grave è
che non c'è ancora il controllo della moneta circolante, quindi è
facile capire come possano verificarsi determinanti ammanchi e di
ammanchi ne sono accaduti nella storia recente del casinò! Non è
possibile immaginare, visto che la movimentazione di denaro è
corposa, ci sia solo un momento di inventariazione una volta
all'anno.
Ci chiediamo allora: tutti gli investimenti in termini
tecnologici e informatici che sono stati effettuati dove sono
finiti? Sono finiti nella casa da gioco o altrove? Assessore, dove
sono finiti i soldi di questa informatizzazione monumentale che ha
riguardato anche la casa da gioco? Dove sono state installate
telecamere, computer, modalità di controllo di questi soldi? La
parola d'ordine è "tecnologia dove non arriva l'uomo". Se lei
guarda l'elenco dei fornitori dei servizi esternalizzati, non ci
hanno messo le cifre, forse per pudore, ma le aspettiamo come
commissari della IV Commissione. Sappiamo che ci sono dei valori
spaventosi, come quelli sulla vigilanza; diminuiscono i clienti e
aumentano queste spese? Non mi sembra che ci sia corrispondenza,
c'è una proporzionalità inversa! Non possono diminuire i clienti e
aumentare queste spese!
Assessore, faccia degli accertamenti più approfonditi come ha
già fatto anche su nostro "input" nei confronti delle anomalie
gestionali, dei "benefits" e degli sperperi, veda di fare
utilizzare anche lì la cesoia, perché se sono alti i costi per il
personale, sono altrettanto alti i costi per i servizi!
Veniamo al disegno di legge n. 94 che ci viene proposto come
urgenza di versare denaro nelle casse della casa da gioco, manca la
liquidità e ci viene fatto un monito al senso di responsabilità.
Noi, il senso di responsabilità, saremmo anche disposti a metterlo
nell'approvare questo documento, a condizione che ci sia un
cambiamento di rotta, abbiamo fatto anche delle proposte che dopo
illustreremo.
Ancora un passaggio che riguarda il socio minoritario. È stata
interessante l'audizione con il socio minoritario, il Comune di
Saint-Vincent, anche perché quel Comune è il primo che patisce in
maniera pesante una crisi che dai tavoli di gioco si riflette sulle
attività in prevalenza turistico-commerciali del paese, ma anche
dei dintorni. Ci spaventa sapere che il Sindaco abbia solo una
conoscenza ufficiosa della situazione, nel senso che la conosce
perché ne parla con alcuni amministratori quando li vede magari in
maniera informale. Non ha ancora visto il semestrale 2005, sa che
deve contribuire alla ricapitalizzazione, ma non sa per quale
cifra. Non penso che sia un buon esempio di partecipazione in seno
all'Amministrazione! Tuttavia, ha interesse a partecipare al
capitale sociale, forse più per costrizione politica che altro!
Si parlava di investimenti e di strutture da realizzare sul
territorio con riferimento al comprensorio circostante,
Saint-Vincent e Châtillon. Dice il Consigliere Praduroux: altro
aspetto da non sottovalutare sarà il collegamento con l'offerta
turistica che circonda la casa da gioco, puntando sull'integrazione
con altre importanti opportunità di svago e di soggiorno. Questa
era la filosofia del vecchio piano di sviluppo, cioè ambizioni
oltre le quattro mura della casa da gioco, ma condivisione con il
territorio di altre opportunità di svago, anche perché la logica
dei parchi di divertimento, proposta anche nell'ambito di quella
Commissione ristretta ove ha lavorato l'Onorevole Collé, penso che
sia una soluzione alternativa al declino delle case da gioco intese
in senso stretto. Poi veniamo a sapere dagli amministratori locali
che non si vuole fare il campo di golf in quella zona, ci viene
detto perché i giocatori d'azzardo non sono golfisti: ma che senso
ha questa risposta? Vogliamo allargare l'opportunità di svago nel
comprensorio, visto che i tavoli verdi non sono sufficienti?
Vogliamo riconvertire quella mano d'opera che è esuberante rispetto
alle necessità di quelle sale? No! Sembra che sul campo di golf di
Saint-Vincent e Châtillon sia calato il "niet" di qualche
importante esponente regionale...
(interruzione del Presidente della Regione, fuori
microfono)
... non è vero, c'è un progetto di massima, sa benissimo che il
Comune di Châtillon ha fatto fare un progetto di massima che è
stato presentato alla Regione! La logica di coinvolgimento del
comprensorio, le parole dette dal Consigliere Praduroux stridono
con i vostri fatti concreti. Allora dimostrate che volete fare
qualcosa!
Le terme: anche qui si riparla di terme come una grande
opportunità. Sono 15 anni che si parla di rilancio delle terme! Si
va lì avanti a tentoni, lo so che è il Comune, ma il Comune con chi
interagisce quotidianamente... è anche socio insieme a voi all'1%!
Questa audizione con il Sindaco di Saint-Vincent è stata
illuminante, un socio di minoranza che purtroppo partecipa troppo
passivamente alle vicende della casa da gioco! Non può dirci che
non ha ancora visto il semestrale o che non sa con quale cifra deve
partecipare al ripianamento! Secondo noi questo è un atto di scarsa
comunicazione e collaborazione anche con l'altro socio e con il
"CdA".
Concludo facendo alcune proposte. Il ripianamento come ci viene
proposto è insufficiente, non perché lo diciamo noi, ma perché lo
dice il Collegio sindacale. Ci è stato chiaramente detto che se
questo è il tendenziale, fra qualche mese saremo di nuovo lì, a
tirare fuori altri soldi con legge. La soluzione non può passare
attraverso una semplice rettifica del disciplinare, perché sarebbe
anche questa improponibile, dicevo vedi Sanremo, dove il gestore
investe una parte dei soldi in opere di sviluppo, mentre la Regione
è protagonista della spesa di investimento a Saint-Vincent, quindi
teniamo presente anche questa differenza. Ci vuole un piano
strategico aziendale. Noi, agli amministratori, possiamo dare
fiducia e denaro, a condizione che ci dicano cosa vogliono fare,
come intendono rilanciare il casinò, e non che vengano qui a dirci
che è inimmaginabile pensare ai risultati di 10 anni fa, che non
sono in grado di verificare dove ci sono carenze strutturali a
livello di disponibilità del personale. E noi dobbiamo dare 5
milioni a queste persone? Ma chi di voi glieli darebbe se foste una
società privata? Ma chi avrebbe il coraggio di dare dei soldi a
fondo perso? Forse si ha il coraggio di farlo perché sono soldi
pubblici...
E poi, ultima proposta, una modifica alla legge n. 36/2001 che
va in due direzioni: apre le porte alla privatizzazione della
gestione, mantenendo un capitale prevalente in capo all'ente
pubblico; razionalizza l'amministrazione, perché non servono cinque
persone, oseremmo dire che ne basta una, ma non vogliamo essere
così drastici. Cinque persone a fronte di questo stato indecente di
cose sono assolutamente sprecate, uno spreco per loro come
professionisti, che penso si ritengano mortificati nella loro
possibilità di azione; uno spreco per quanto riguarda la spesa
pubblica!
Presidente - La parola al Consigliere Comé.
Comé (SA) - Il nostro movimento è sempre stato attento agli
sviluppi delle vicende casinò in questi ultimi anni, ma devo dire
che, se il livello di attenzione era molto alto, adesso c'è un
livello di preoccupazione proprio perché non siamo riusciti a
vedere più alcun tipo di strategia, di soluzione, di
iniziativa.
Nell'ultima audizione che abbiamo fatto abbiamo assistito a
delle contraddizioni su tantissimi punti, alcuni già sottolineati,
altri che voglio sottolineare, e questo ci preoccupa fortemente.
Non siamo preoccupati tanto di questo, che pure è un impegno
elevato, perché si va ad approvare una ricapitalizzazione di 5
milioni di euro, ma il fatto preoccupante è che a fronte di questa
nuova ricapitalizzazione non si vedono prospettive positive: questo
è il passaggio fondamentale. Vede, spesso, quando ci sono delle
aziende che sono in difficoltà organizzative, gestionali,
economiche, le si taccia che stanno "navigando a vista"; qui,
purtroppo, noi stiamo navigando a vista, ma nella nebbia bassa, non
riusciamo a vedere oltre la prua della nave, questa è la grossa
preoccupazione!
Vengo alle contraddizioni emerse negli ultimi mesi. Al momento
dell'analisi anche in Commissione dell'ultimo piano di sviluppo
presentato, avevamo sollevato una serie di perplessità sul grande
progetto presentato. Avevo fatto un esempio dove dicevo che per
attirare di nuovo della gente allo stadio non serve costruire uno
stadio più grande, l'attrattività dello spettatore che vuole vedere
una bella partita non è solo lo stadio, ed era stato smentito
clamorosamente dal "CdA". L'altra settimana il "CdA" arriva e dice:
certamente non è il grande che è bello, ma è il piccolo che è
bello, che bisogna puntare sulla qualità: qui c'è la prima
contraddizione. La seconda contraddizione è il discorso che ha
sollevato il collega Tibaldi; si era sempre detto che bisognava
mantenere il personale in base anche al disciplinare, ma da alcuni
mesi iniziamo a sentire che bisogna rivedere il disciplinare,
bisogna iniziare un'analisi per una mobilità, elasticità,
riorganizzazione, provvedimenti che vanno all'opposto di quanto si
diceva pochi mesi fa. Tra l'altro oggi andiamo a fare una
ricapitalizzazione di 5 milioni di euro mentre - come ci è stato
detto dal dott. Cilea - è in fase conclusiva il nuovo contratto di
lavoro e, se questo dovesse arrivare in porto, il premio di
produttività comporterebbe un maggior esborso per il casinò di 400
mila euro per quest'anno e di 1 milione di euro per gli anni
successivi, cosa che determinerebbe ancora un costo per quanto
riguarda il personale superiore rispetto all'incidenza che già oggi
il dott. Cilea ci ha detto essere del 70%. Con l'approvazione di
questo contratto di lavoro l'incidenza del personale aumenterebbe
ulteriormente.
Altra contraddizione, sempre nell'approvazione del piano di
sviluppo di pochi mesi fa: avevamo sottolineato come il piano di
sviluppo fosse troppo chiuso in sé stesso, che era importante
invece avere un rapporto con il territorio, creare delle attrazioni
per il giocatore e non solo, ma creare delle attrazioni perché
ormai il modello del giocatore era decisamente cambiato, non era
più il giocatore accanito del gioco, ma il giocatore arriva anche
con la famiglia, quindi bisognava predisporre dei presupposti in
maniera tale che anche chi accompagnava il giocatore possa trovare
delle soddisfazioni, cosa che ci è stata allora negata. Oggi
sentiamo che serve invece questa nuova attrattività per i
giocatori, quindi si parla di nuovo di golf, di terme, di tutta una
serie di attività di cui fino a poco tempo fa non si parlava.
Altro punto: da parte del "CdA" ci viene detto che questa non è
una situazione congiunturale ma è una situazione strutturale, tra
l'altro da parte del Collegio dei revisori dei conti ci viene detto
che questo è un ripianamento che non sarà "una tantum", ma sarà un
ripianamento che in base agli andamenti degli ultimi mesi, quelli
di luglio, agosto, settembre, sarà necessario anche negli anni
successivi, sicuramente già nel prossimo anno; quindi noi, in
questo panorama che è stato definito - riprendo le parole di un
componente del "CdA" -
"decisamente catastrofico e
impressionante"
, ci preoccupano le prospettive. Fra l'altro
avremmo anche voluto, visto che da parte del "CdA" non ci sono
state date delle grosse proiezioni per il futuro, capire anche da
parte dell'azionista quali sono gli intendimenti. Nell'incontro che
abbiamo avuto con l'Assessore... io capisco e ritengo che
l'Assessore abbia detto delle cose giuste ed ovvie...
L'Assesseur l'a det: "Sen obledzà de replani, fat betté la
man i portafoille, uvren lo borset et betten le cinque meillon de
s-érò et dèisen no vèyen". L'est ço que no tracache, n'en fata de
stratégie pe vère in positif lo deman dessu la situyachon di
Casinò.
N'en ren voya de crèire que la mancance de stratégie
fuchan i contréro euna volonto dettàye de magnëre pe lo moman pa
incò cllier.
(Traduzione letterale dell'intervento svolto in patois)
L'Assessore ha detto:
"Siamo obbligati a ripianare, è
necessario mettere mano al portafogli, aprirlo, mettiamo i cinque
milioni di euro e si vedrà".
È questo che ci preoccupa, abbiamo
bisogno di strategia per vedere in positivo il domani sulla
situazione del Casinò. Non vogliamo credere che la mancanza di
strategia sia, al contrario, una volontà dettata in maniera ancora
poco chiara.
Presidente - La parola al Consigliere Lavoyer.
Lavoyer (FA) - Brevemente, come gruppo della "Fédération
Autonomiste" vorremmo ribadire la nostra posizione, peraltro già
espressa all'interno della Commissione, in sede di esame del
presente disegno di legge.
In particolare, vogliamo esprimere la nostra soddisfazione nel
percepire che sul tema "casinò" il clima e gli atteggiamenti stanno
cambiando, stiamo passando da un clima generale di grande euforia,
a volte molto irresponsabile, oltre che a un clima di grande
accanimento, ad un atteggiamento di maggiore equilibrio e realismo
oggettivo. Spiego meglio l'euforia e l'accanimento. L'euforia è
stata quella dell'Assessore, che da quando ha assunto le
responsabilità del casinò, a piè sospinto ci ha fatto sognare tutti
quanti, veicolando messaggi direttamente o tramite i "mass media"
del tipo: "ho ereditato un disastro, ma adesso state tranquilli che
in un batter d'occhio mettiamo a posto tutto, nuovo "management",
conti in equilibrio, riorganizzazione del personale, rigore ed
efficienza, grande rilancio mediante un piano di sviluppo moderno
ed efficace". Questi erano i sogni ai quali tutti noi abbiamo
creduto. Parallelamente è decollata un'azione sistematica, di
demolizione di tutto quanto era stato fatto prima, il famoso
"accanimento". Per accanimento intendo un comportamento non sempre
responsabile, vista l'importanza dell'argomento in discussione,
comportamento che anziché verificare con serietà che alle
senz'altro carenze organizzative e manageriali - ma non solo - non
si è mai verificato se non erano cambiati gli usi, i costumi del
gioco, la potenzialità dei giocatori, cioè verificare se la crisi
del casinò era congiunturale o strutturale.
Nell'audizione in commissione l'Assessore ci ha detto che è una
crisi congiunturale, un momento economico difficile, ma di
passaggio; a noi, in commissione, a precisa domanda, il nuovo "CdA"
ha risposto che la crisi è strutturale. Invece abbiamo assistito ad
una sistematica demolizione della precedente gestione,
dell'incapacità politica del precedente Consiglio che altro non
sapeva fare se non ripianare le perdite; oggi, invece, ed è questo
che ci dà una modesta soddisfazione, stiamo tornando con i piedi
per terra. Con la discussione di questo disegno di legge, che
lascia poco spazio alla fantasia, ma che è di estrema concretezza,
si è passati dai grandi sogni a una realtà che forse si è tardato
troppo ad affrontare.
Voglio subito precisare che noi, a differenza di altri, non
vogliamo accusare nessuno in particolare, ma men che meno l'attuale
"CdA", composto da professionisti seri; quello che auspichiamo è
che l'argomento "casinò" venga affrontato con equilibrio politico.
Per questo abbiamo apprezzato i toni nuovi per la verità
dell'Assessore in commissione, dove si è presentato con un
atteggiamento equilibrato, dimesso, pacato nei toni, disposto
finalmente ad ascoltare anche i semplici Consiglieri, volontà di
affrontare i problemi seriamente e non con la propaganda politica.
Per questo abbiamo apprezzato i toni nuovi del "CdA" che finalmente
ha dato risposte tecniche, che ha anche ammesso che il precedente
piano di sviluppo era senz'altro meglio dell'attuale. Finalmente ha
risposto alle domande dei commissari.
Ora però la "Fédération Autonomiste" si aspetta anche, superata
questa fase di grande "bluff", delle risposte concrete da questa
maggioranza. Vogliamo capire perché la situazione non solo non è
migliorata, ma è peggiorata, malgrado si siano modificate le
percentuali di riparto più favorevoli alla s.p.a. rispetto a quelle
che aveva prima la Gestione straordinaria: la s.p.a. ha molto più
denaro a disposizione per fronteggiare la situazione; eppure,
anziché migliorare, siamo peggiorati.
Vogliamo capire se c'è la volontà e la forza di riorganizzare,
sia dal punto di vista quantitativo che qualitativo, il personale.
Vogliamo capire in che modo si intende dialogare con le comunità
locali per creare quelle sinergie indispensabili per il rilancio.
Ci ha stupito che il Sindaco di Saint-Vincent, che è azionista
insieme alla Regione, non conoscesse neanche i contenuti dei
bilanci, il disavanzo da ripianare! Vogliamo capire con maggior
precisione le ricette che possono riequilibrare sia le presenze che
i ricavi.
Vogliamo - ormai sono passati 2 anni e non possiamo continuare a
fare, come fa un noto personaggio a livello nazionale, che addossa
sistematicamente le colpe delle cose che non vanno ai Governi
precedenti - capire quando si avvierà il famoso piano di sviluppo
che noi, peraltro, non abbiamo approvato perché lo riteniamo
irrealizzabile, urbanisticamente impossibile da concretizzare. Come
si fa ad ipotizzare una struttura ricettiva di fronte all'attuale
facciata del casinò esistente, della stessa dimensione del
"Billia"? Questo è solo per fare un esempio. Lasciamo perdere i
grandi progetti in attesa di definire l'annoso problema
dell'"accerchiamento", progetti peraltro tutti di lungo respiro;
l'ammalato, diceva bene il collega Curtaz, è "comatoso", è in una
situazione terminale, quindi necessita di interventi d'urto da
subito, che devono invertire questo "trend" negativo. Vogliamo
capire quando finirà lo "scarica barile" sul passato, con una vera
assunzione di responsabilità da parte vostra, sia sul presente che
sulle prospettive future.
Dopo queste considerazioni che dire del disegno di legge? Non
tocca a noi dirlo, ma questo è un provvedimento indispensabile,
obbligato, ma lo è oggi come lo era nel recente passato! Nulla di
nuovo sotto il sole, se non il fatto che adesso le percentuali di
riparto sono più sfavorevoli all'Amministrazione regionale.
L'Assessore non può "arrampicarsi sui vetri", facendoci credere che
questo ripiano è diverso da quanto fatto in passato. L'Assessore
deve onestamente ammettere che sinora non è riuscito a fare quasi
nulla di quanto ci aveva promesso, con l'aggravante che dal 2003 il
"CdA" può ora operare senza la "spada di Damocle" dei ricorsi, in
una situazione notevolmente migliore rispetto al periodo della
Gestione straordinaria.
Come "Fédération Autonomiste" siamo quindi molto delusi da come
ci è stato presentato questo provvedimento, senza nessuna
programmazione di rilancio, senza un'analisi attenta di una
situazione che non è congiunturale, ma strutturale, senza alcuna
garanzia che a breve non si debba nuovamente intervenire. A noi, in
commissione, i revisori dei conti hanno detto che la situazione in
questi mesi non solo non migliora, ma peggiora. Inoltre è mancato
totalmente da parte del referente politico un'autocritica forte sul
tempo che si è perso in sterili polemiche anziché affrontare i veri
problemi, il tempo perso a creare cortine di fumo che, appena
scomparse, ci hanno fatto vedere con chiarezza un mucchio di
macerie!
Di fronte a questo quadro il nostro non potrà che essere un voto
"benevolo" di astensione.
Presidente - Non ci sono altri Consiglieri iscritti in
discussione generale. Dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Cercherò di essere pacato, visto che questa
mia pacatezza dà soddisfazione. Se è un po' forte il tono che a
volte uso, ovviamente non è un tono che nasconde acredine,
semplicemente perché cerco di portare con vigore l'azione politica
che mi onoro di effettuare. Distinguerei fra tutta una serie di
osservazioni che sono state fatte a margine del provvedimento e il
provvedimento in sé, perché le due cose devono avere due binari
separati. Non vorrei che la pacatezza fosse confusa con la
rassegnazione, per definizione non mi rassegno, ma cerco anche di
mettere a frutto delle memorie, dei percorsi che possono essere
fatti.
Tendenzialmente un politico deve guardare al futuro, concordo
con il Consigliere Lavoyer, ma nel momento in cui lo fa non può non
far tesoro dell'esperienza passata o delle eredità passate, perché
al politico non viene chiesto un giudizio del passato, il giudizio
del passato lo danno gli elettori o altri organi di controllo a cui
sono affidati certi argomenti; il politico è chiamato a dare delle
soluzioni... lì, sono completamente d'accordo.
Vorrei partire da questa contraddizione che alcuni di voi hanno
voluto dichiarare rispetto a mie valutazioni o a valutazioni
dell'attuale "CdA". Il tempo passa e fortunatamente ci sono delle
cose scritte. Se avessimo un attimo di tempo per sospendere i
lavori e andare a leggere la relazione degli amministratori al
bilancio 2003, ci accorgeremmo di alcune valutazioni che sono state
fatte e il fenomeno del fumo, così come il calo, già nel bilancio
2003 veniva chiaramente detto perché gli amministratori che hanno
fatto il bilancio 2003 erano amministratori che non avevano gestito
il 2003, quindi non erano dichiarazioni che dovevano servire per
alibi. Ecco perché, colleghi, che avete intravisto questa
contraddizione, probabilmente vi siete dimenticati di quelle
pagine! Ma nelle stesse pagine era scritto che l'aspetto
organizzativo era alquanto carente e questa carenza non è
un'improvvisazione, è un percorso.
Bene ha fatto il Consigliere Curtaz a ricordare l'attuale
impostazione, perché questa, con un numero così importante di
dipendenti e di servizi esternalizzati, non è un qualcosa che piove
dall'alto, ma è frutto di un percorso che non discuto se è giusto o
sbagliato. In questo momento è sbagliato, Consigliere Curtaz,
ragionare su scelte che sono state fatte in passato in condizioni
diverse rispetto alle attuali, ma non è pensabile che ci sia
qualcuno con una bacchetta magica che, improvvisamente, fa sparire
imprese o dipendenti! Ci deve essere un percorso di
razionalizzazione. Così, all'interno di questo ragionamento
dobbiamo collocare con un po' di onestà intellettuale... per chi ha
avuto la fortuna di essere in queste aule da tanto tempo, ha avuto
modo di verificare puntualmente tutte le cose e non chiedersi,
stupito, oggi cosa sta succedendo, come svegliandosi da un incubo,
altrimenti devo pensare che qualcuno dormiva, ma non è così! Penso,
con tutta la stima che ho dei miei colleghi che nessuno dormisse o
nessuno abbia fatto atti di fede, nel senso che c'erano delle
situazioni che in quella circostanza emergevano in un certo
modo.
Caro Consigliere Lavoyer, quando uno entra, verifica dei dati.
Non so se vi ricordate qualche passaggio, Lavoyer è una persona
attenta, ma quando abbiamo approvato il bilancio della Gestione
straordinaria 2002, ci siamo trovati dei debiti fuori bilancio! Ci
siamo trovati un "Disco per l'estate" che entrava nei debiti della
Regione, che non era mai stato deliberato. Il Consigliere Lavoyer
si ricorda che avevamo delle fatture in carico nell'ambito della
Regione per dei tornei di calcio che non erano trascritti nella
contabilità della Gestione straordinaria. Consigliere Lavoyer,
secondo lei, è una situazione normale trovarsi un bilancio con 5
miliardi di crediti nei confronti dell'INPS, che poi non erano
crediti?
Consiglieri Lavoyer e Borre, il Collegio sindacale di allora non
aveva approvato i bilanci, aveva dato delle valutazioni negative!
C'è quindi una situazione che va presa per quella che è: è una
situazione in cui non ci sono delle fantasie o degli accanimenti;
sono dati, sono scritti nella pietra e non possono essere
cancellati, perché eravamo di fronte a un disordine contabile, a
cui via via si cerca di dare risposta. Se è vero questo, è vero che
non è quello che risolve i problemi, sono d'accordo, bisogna
concentrarsi sull'azienda, ma il discorso che faccio, Consigliere
Lavoyer, è che se qui è pieno di immondizia, nessuno l'autorizza a
buttare ulteriore immondizia! Troviamo invece il modo per togliere
quella che c'è, dopodiché rimarrà sempre un luogo dove possono
essere fatte delle cose. Allora nessuno vuole essere così ipocrita
nel pensare che quelli siano tutti i problemi del casinò; bisogna
cercare di fare un'operazione di razionalizzazione che nel tempo
viene fatta.
Nel momento in cui il Consigliere Tibaldi parla delle altre case
da gioco, voglio invitarlo a guardare i dati comparati, se li ha;
allora se li ha, la invito ad essere intellettualmente onesto nel
rappresentare la situazione per quella che è! Lei ha ridicolizzato
l'aspetto del fumo, così come il collega Curtaz; ma questa è una
statistica! Quando voi dite: "a Saint-Vincent si sono accorti che
c'era la legge sul fumo"... il Presidente Caveri ha fatto una
riunione con tutti gli amministratori pubblici delle altre case da
gioco, il motivo di fondo è stato lo stesso, cioè da quando è
entrata in vigore la normativa antifumo i ricavi sono precipitati,
in particolare nelle "slot machines" per le quali è impossibile
taroccare i dati, come sono precipitati gli ingressi. Vorrei
richiamarvi sulle perdite generali, dove il Casinò di Sanremo ha
perso il 14,9%, il Casinò di Venezia il 14,2%, noi abbiamo perso il
14%, mentre il più performante dal punto di vista dei proventi è
Campione che ha perso solo l'11,3%; quindi le perdite sono tutte a
due cifre percentualmente. Il fatto di fare delle proposte è
un'attività che condivido, anche se viene fatta in modo critico,
perché è "il sale della politica"; è chiaro che qui dovremo
scontrarci con dei temi molto forti, abbiamo degli approcci che
sono anche ideologici.
Abbiamo il collega Curtaz che esprime un ragionamento fortemente
ideologico e io amerei che questo discorso emergesse, perché il
collega Curtaz dice: "vivaddio che diminuisce il gioco nei casinò",
probabilmente ne fa un ragionamento etico, morale, ma va scritto
che il Consigliere Curtaz, con il suo gruppo, è contro il casinò
perché lo ritiene immorale! Posso anche comprendere, ma non
necessariamente essere d'accordo, se loro dicono: "guardate che
questo flusso dei ricavi è una conseguenza della maturazione della
gente che non va a buttare via dei soldi in un casinò, noi siamo
contenti, anzi dobbiamo favorire questo tipo di percorso".
Giustamente mi arrivava un suggerimento da parte del mio collega
Fosson che dice: "nel momento in cui dovessero diminuire i proventi
degli avvocati, ci sarebbe come conseguenza una società migliore
perché la litigiosità è in calo", quindi sono letture che facciamo.
Da un certo punto di vista le riconosco questa onestà
intellettuale, il casinò per voi è un qualcosa che non va bene,
quindi nelle domande che lei si pone, dice: "ma quale casinò"? In
realtà lei vuol dire che il casinò deve essere più piccolo, deve
essere portato a certe dimensioni, perché non sarà mai più come era
una volta, e può darsi che lei abbia anche ragione. Così come gli
amici della "Casa delle Libertà" hanno delle altre logiche, che
portano ad immaginare un casinò coerente al loro modo di pensare,
ma gestito privatamente o, perlomeno, in una società mista e, anche
lì, una serie di emendamenti sono per permettere la partecipazione
dei privati nell'azionariato della società "Casinò S.p.a."!
Tornando ai ragionamenti che sono stati fatti, il fumo è
oggettivo. Nel momento in cui c'è un'attività che sospende il
gioco, se c'è un consumo di 2 sigarette l'ora, voi misurate una
diminuzione del tempo di gioco, perché come minimo ci vogliono
10-15 minuti per fumarsi due sigarette, nel frattempo bisogna
uscire, quindi c'è una riduzione di almeno 20-25% del tempo
giocato. Sapete che il tempo giocato porta profitto al casinò,
quindi non è particolarmente strano questo tipo di ragionamento,
non è strano per Saint-Vincent, non era strano per gli altri
casinò. E quando voi dite che basta attrezzare... ma cosa dite? C'è
tutto un discorso contrattuale con i dipendenti perché nessuno
entrerà in sale dove si può fumare, perché la prima volta che un
dipendente ha dei problemi di salute potrebbe far causa
all'azienda, quindi si deve riuscire a mettere in piedi una
gestione completamente automatizzata per gestire le sale "slot". Il
problema è molto più complesso, anche se è banale, ha tutta una
serie di implicazioni non di facile soluzione, probabilmente anche
irrisolvibili per alcuni aspetti.
Quando parliamo del "si gioca di meno, ma in realtà abbiamo
detto che nei momenti di crisi si gioca di più", è vero, perché il
comparto del gioco non è diminuito; è diminuito all'interno dei
casinò fortemente, in tutti i casinò italiani, e vi ho detto prima
le percentuali. Quando assistiamo a un'evoluzione dobbiamo cambiare
e, se avete avuto modo di leggere la documentazione allegata a
questo disegno di legge - io purtroppo non ho partecipato alle
riunioni della commissione - c'è una risposta che non ho ottenuto
dal Consiglio, ovvero se un Assessore può partecipare oppure no
alle riunioni di commissione, per non disturbare il lavoro
dell'onorevole commissione, non mi presento, che è una cosa un po'
assurda, perché capite che io rischio di non essere perfettamente
allineato, in quanto voi avete delle conoscenze che io non
ho...
(interruzione della Consigliera Squarzino Secondina, fuori
microfono)
... scrivetemelo, io non dico di no, io accetto quello che voi
mi scrivete, magari non mi piace, ma lo accetto! Quindi se qualcuno
mi desse dei lumi su questo argomento, sarei anche contento!
Caro Consigliere Comé, io però mi affido a quello che è scritto
e non è vero che non sono state scritte quali sono le soluzioni: ci
sono le attività di "marketing" che fanno parte essenziale
dell'azione del casinò... perché l'offerta del casinò cos'è? È
offerta di tempo libero, è offerta di emozioni, quindi l'attività
del "marketing" è essenziale e, in un momento che vede la
trasformazione del mondo del gioco, bisogna trasformare le azioni
di "marketing".
L'altro giorno, con il Presidente della Regione e il collega
Pastoret, abbiamo condotto la riunione del Comitato delle
manifestazioni, dove per l'anno futuro si esplicita che tutta una
serie di iniziative, che fanno parte dello storico, probabilmente
non hanno più significato, perché è - per così dire - "più costosa
la salsa del pesce", in quanto alla fine quello che è prodotto è
inferiore rispetto ai costi. Questo si farà piano piano, perché le
strutture hanno la mentalità per fare le cose che hanno sempre
fatto, ormai si sta avvicinando il 60° anno, ma c'è stata una
ripetizione negli anni; oggi c'è un cambiamento, uno
stravolgimento, quindi vediamo delle cose che si modificano e si
modificano a tal punto che mi sono fatto mandare una situazione
contabile con dei numeri al 30 settembre e i risultati, al 30
settembre, sono esattamente gli stessi di quelli al 30 giugno!
Consigliere Comé, lei mi sta quindi dicendo - come ha detto il
Consigliere Tibaldi - che al 30 settembre la perdita sarà
assolutamente superiore rispetto a quella del 30 giugno. Mi sono
fatto mandare una situazione contabile, che sarà poi analizzata, e
la perdita se era di 2,9 milioni, adesso è di 3 milioni...
(interruzione del Consigliere Tibaldi, fuori
microfono)
... stiamo parlando di perdite, perché questo provvedimento va a
ripianare la perdita, non la diminuzione del volume di affari! Sto
dicendo che al 30 settembre la situazione è immutata... ma dove si
è inciso? Ovviamente, Consigliere Tibaldi, lei ha ragione, i
proventi sono diminuiti, ma sono diminuiti fortemente anche i
costi, quindi questa azione di risanamento passa, da un lato, per
un'azione di "marketing" importante per far crescere i volumi, ma,
dall'altra parte, contenere i costi.
Non tutto è sotto controllo; noi, ad esempio, abbiamo un dato
che potrebbe farci uno svarione non da poco, abbiamo un contratto
di lavoro che è in corso, quindi se dovessimo andare a riconoscere
degli ulteriori emolumenti per stimolare le forze lavoro, dovremmo
mettere in cantiere delle ulteriori perdite. Ad oggi questo non è
inserito, perché siamo ancora in una fase contrattuale, ma se ci
fosse questa rivisitazione del contratto di lavoro, colleghi,
mettetevi nell'idea che ci sarà un aumento del costo del lavoro.
Quando il "CdA" dice, e il Consigliere Curtaz ha fatto bene a
ricordarlo: "probabilmente anche nell'organizzazione dobbiamo fare
degli approfondimenti e diminuire"... invito il collega a leggersi
la relazione del bilancio sempre nel 2003, dove questa cosa era già
scritta! Non è un'invenzione dell'ultima ora, ma ormai sono due
anni e mezzo che lei ha la possibilità di conoscerla, quindi è una
mistificazione quella che porta a dire: "oggi conosciamo delle cose
che ieri non conoscevamo". No! Le avete sempre conosciute!
Ancora un tema: il piano di sviluppo. Il piano di sviluppo, che
era stato trasmesso in forma preliminare, non è che era brutto o
bello; era solo un piano di sviluppo irrealizzabile, perché veniva
pensato e proposto su proprietà che ancora oggi non sono nostre. Se
tutto questo fosse stato realizzabile, forse andava anche bene, ma
rispetto alle possibilità effettive era un piano di sviluppo
irrealizzabile. Non credo che la vostra analisi sia un'analisi che
posso condividere, non la condivido affatto! Un piano di sviluppo
può essere proposto, stralciato, possono esserci tutte le
considerazioni possibili, ma dovete pensare che le cose proposte
siano realizzabili e questo è quel piccolo vantaggio delle realtà
rispetto ai sogni.
Rispetto alle percentuali - altro tema introdotto - nel tempo i
disciplinari hanno avuto delle modifiche perché c'erano delle
ragioni, nel senso che anche l'organizzazione del lavoro ha subito
delle modifiche, sono intervenute delle norme, ci sono tutta una
serie di quadri che hanno avuto un'evoluzione rispetto al passato,
quindi questa percentuale nel tempo ha subito delle modifiche.
Non è giusto quello che dice il Consigliere Curtaz, perché le
percentuali nel passato non erano 35-65, c'era una distinzione fra
tutta una serie di giochi, perché i disciplinari erano più
articolati. È l'ultimo disciplinare che ha semplificato, ha detto
52-48 per tutto, e non è una velleità mia andare a modificare
queste percentuali. Se si presentassero delle situazioni, queste
saranno oggetto di dibattito in Consiglio. Questo lo dico con
grande serenità; il 48-52 non lo ritengo un dogma, ma se fosse per
me, non sarebbe un qualcosa su cui intervenire, sarebbe l'"estrema
ratio": prima facciamo tutte le attività nell'ambito della società
e poi, se non ci sono altre soluzioni, verifichiamo questa. Io
spero di non toccarlo mai, e lo toccheremo solo dopo aver esperito
tutte le altre cose. Ci sono altre percentuali che qualcuno vuole
modificare, ma non è un nostro obiettivo. All'interno di questa
disquisizione ovviamente mi limito ai dati tecnici, perché ci sono
sensibilità diverse su questo argomento.
Quello che vi viene proposto oggi, che è stato valutato dalla
commissione, è un atto indispensabile per poter proseguire
l'attività; in assenza di questo provvedimento si vedrebbe
l'attività bloccata perché non più in linea con le prescrizioni del
Codice civile. Da questo punto di vista rimango a disposizione per
fare tutte le valutazioni del caso, con tutte le differenti
sensibilità rispetto al tema: ha agito bene, ha agito male. Voglio
tranquillizzare che nessuno è partito con la verità in tasca; c'è
un impegno costante e faticoso per riportare un'azienda atipica ad
un'azienda che è atipica, ma con un andamento ragionevolmente in
sintonia con tutti i principi delle aziende commerciali.
Presidente - La parola al Consigliere Curtaz, per dichiarazione
di voto.
Curtaz (Arc-VA) - Intervengo per dichiarazione di voto, dicendo
che il nostro gruppo voterà contro il provvedimento e per esprimere
alcune osservazioni rispetto alla replica dell'Assessore.
Mi consenta, Assessore, la franchezza che mi è solita in certe
occasioni: io definisco la sua replica "deprimente", perché di
fronte alla gravità della situazione, di fronte a delle domande
essenziali che sono venute fuori dal dibattito, lei ci ha
riproposto lo stesso "minestrone" sul passato, sulle opinioni
ideologiche nostre, eludendo i punti essenziali. Ma noi che ce ne
facciamo di un Governo regionale che non sa dire cosa vuole fare
del casinò? Qualcuno ce lo vorrà dire prima o poi? Non voglio
essere agganciato dal giochetto: "avevo detto questo, avevi detto
quello", non entro in questi giochetti, non ci casco, anche perché
lei sa che per noi quelli che c'erano nel 2003 e quelli che ci sono
nel 2005 sono pari, "par condicio", trattiamo tutti ugualmente. Noi
facciamo la nostra opposizione, a volte serrata, a volte polemica,
ma trattiamo tutti nello stesso modo! Quando quelli che c'erano
prima degli attuali gestori e amministratori hanno agito male, li
abbiamo criticati allo stesso modo in cui oggi critichiamo i
gestori e politicamente critichiamo lei, la Giunta e il Presidente
Caveri, perché siete responsabili di questa situazione!
Ci sembrava poi di aver fatto un discorso di carattere
economico-amministrativo. Ma cosa c'entra l'ideologia? Io ho fatto
un'osservazione di carattere generale, fra l'altro precisando che
purtroppo non era così, ma lei non mi ha neanche ascoltato, visto
che ho detto che la gente va a giocare "online", va a giocare nei
bar, quindi lo sappiamo tutti che il complesso delle persone che
gioca in vario modo è superiore a quello degli anni precedenti!
Però bisogna capire perché non vanno più nei casinò! Voi ci dite
che è per il fumo... devo dire che ci credo, così siete contenti?
Ma chi può credere a questa barzelletta? Perché poi i conti non è
che andavano bene prima del fumo, andavano già malissimo prima del
divieto, eppure prima si fumava, allora intravedo una qualche
contraddizione e vedremo, se e quando saranno apposti tutti i
meccanismi per riuscire a far fumare le persone all'interno del
casinò, se questa cosa del fumo sarà decisiva o se le cause - come
continuiamo a dire - sono di carattere strutturale, non è né il
fumo, né la congiuntura, né altre cose, è una crisi di carattere
strutturale!
Noi, che non siamo competenti di casinò, qualche idea l'abbiamo
data; dai vari banchi dei colleghi che si sono espressi sono venute
delle idee. Noi abbiamo detto: "forse la soluzione è questa, forse
si potrebbe far così"; è stato tutto un rincorrersi di idee, ad
esempio pensiamo che l'attuale struttura del casinò sia
sovradimensionata rispetto al mercato... non è forse una cosa su
cui ragionare questa? Non è forse questo il punto centrale? Diteci
che è sbagliato, ma diteci qualcosa... voi non dite niente!
Lei ha esordito dicendo che è compito del politico non parlare
del passato, ma parlare del presente e del futuro; poi non ha detto
una parola sul futuro, ha parlato del passato! Assessore, noi cosa
proponiamo, magari sbagliando, lo abbiamo detto; al Governo
regionale sono due anni che chiediamo quale casinò vuole... a
questa domanda non viene data una risposta! Io mi sono fatto
un'idea: voi non rispondete a questa domanda per una sola ragione:
perché non lo sapete, perché brancolate nel buio, ed è questa la
cosa più drammatica!
Vi invitiamo, con uno scopo propositivo di riflettere, di non
tagliare corto su queste critiche che vengono mosse, avanzate per
questioni economiche, non per questioni ideologiche. Lei si sbaglia
quando pensa che noi vogliamo chiudere il casinò, perché noi il
casinò non lo vogliamo chiudere, capiamo benissimo che ci sono
delle persone che lavorano, che ci sono delle famiglie che devono
contare su quegli stipendi, però ragioniamo: se il casinò così
com'è ha un futuro o se non ce l'ha. Se non ce l'ha bisogna
prendere dei provvedimenti, e questa è una logica di mercato, è una
logica di salvare quello che di buono c'è da salvare per non
mandare tutto a picco.
Siamo sempre in attesa - e credo che lo saremo ancora a lungo -
di una proposta da parte del Governo regionale: ad oggi non c'è e
sono due anni che la sollecitiamo!
Presidente - La parola alla Consigliera Viérin Adriana.
Viérin A. (UV) - Je crois opportun intervenir pour déclarer mon
vote favorable à ce projet de loi, vu les choses - quelque peu
kafkaïennes - qui se sont produites hier, dans cette même salle.
Donc je précise que je vais voter favorablement, mais j'aimerais
cueillir également cette occasion pour quelques petites
considérations.
M. l'Assesseur, en débutant sa réplique, a dit qu'il aurait
utilisé un ton plus gentil. C'est vrai, il a utilisé un ton plus
gentil, mais il continue à se poser comme le seul et unique
professeur siégeant dans cette salle et il continue à se borner
dans l'activité qui lui a été propre pendant deux ans et demi:
chercher des responsables pour tout ce qui, à son avis, n'a pas
marché avant son arrivée au Gouvernement en 2003, et pas seulement
sur le casino; son travail minutieux, doctoral, a concerné
n'importe quel argument, il s'agit d'une action à 360°. Bravo! Tout
ceci pourrait être même louable, mais à une seule condition: de
démontrer de faire mieux, d'être en mesure d'assurer une action
administrative et politique qui obtient des résultats positifs, la
seule condition! Mais, M. Marguerettaz, je regrette, ce n'est pas
le cas.
Je me permets alors de vous dire, dans un ton gentil, comme
l'ont déjà fait d'autres collègues avant moi, aujourd'hui et dans
d'autres occasions, s'il vous plaît, conservez une partie de vos
énergies pour faire en sorte que les choses marchent et je vous
assure, d'après ce qu'on vient d'apprendre petit à petit en IVe
Commission, il y a beaucoup à faire! Je vous souhaite donc bon
travail.
Presidente - La parola al Presidente della Regione, Caveri.
Caveri (UV) - Avendo perso un pezzo della discussione iniziale,
non ero intervenuto, però vorrei aggiungere poche cose partendo dal
presupposto che non mi sembra condivisibile l'idea che questi due
approfondimenti, che stiamo facendo, siano dei pretesti.
Questo nostro studio, di cui rivendico l'importanza, riguarda il
futuro del gioco, e non è un elemento casuale, anche perché molti
che intervengono, lo fanno sulla base di considerazioni soggettive
rispetto all'evoluzione attuale del mercato, e credo che, visto
anche l'insieme delle critiche che vengono fatte nei confronti
della s.p.a., sia grottesco che venga criticata la scelta del
Governo regionale di dotarsi di un proprio strumento di riflessione
in vista delle decisioni che dovranno essere assunte. Sono ben
lieto che ci siano tante persone in aula che oggi ritengono di
poter avere una qualche certezza rispetto a quello che capiterà nel
settore dei giochi. La prima volta che mi hanno detto che le
macchinette nei bar raggiungeranno quest'anno i 10 miliardi di
euro, vi confesso che alla persona che me lo ha detto ho risposto:
"ti sei sbagliato, perché non può essere 10 miliardi di
euro"
, quando avevo memoria che il piano europeo per il
rifacimento dell'intera rete trasportistica oscillava intorno ai 5
miliardi di euro. Siamo di fronte a una realtà colossale di un
gestore di casinò che è lo Stato, attraverso la rete capillare dei
bar, questo è un elemento rispetto al quale dobbiamo avere una
qualche certezza.
L'altro studio non è indifferente, quello che è stato dato dalla
s.p.a., alla luce anche dello studio sul personale regionale che il
precedente Governo aveva dato alla "TBridge" per capire le
dinamiche del lavoro. Qualcuno è in grado di conoscere le dinamiche
del lavoro degli 832 dipendenti della Casa da gioco di
Saint-Vincent? Purtroppo oggi la risposta è che siamo nella
necessità di riscrivere un contratto complessivo della casa da
gioco che esca da alcune logiche di uso e consuetudini, alcune
rigidità nello spostamento dei diversi reparti. Quindi ritengo che
questi due strumenti ci consentiranno di scegliere.
Per carattere, guardo poco al passato - che sia remoto o che sia
prossimo - e sono sempre restio ai "j'accuse". Certo è che oggi
siamo, tutti noi, e in una misura prevalente il Governo e la
maggioranza regionale, in un gioco di democrazia in cui voi avete
un mandato ispettivo e un diritto di critica che opportunamente
esercitate. Noi abbiamo il dovere di operare delle scelte, e oggi
la realtà di fronte alla quale ci troviamo è quella di una crisi
delle case da gioco che ha caratteristiche strutturali, mai
registrate fino ad ora.
Guardate che certe riunioni con i casinò italiani - tra l'altro
casinò dal punto di vista politico che coprono tutto l'arco
costituzionale, perché si va dall'amministrazione di
Centro-Sinistra di Venezia e di Sanremo all'amministrazione di
"Forza Italia" di Campione - non sono stati esercizi di stile.
Abbiamo scoperto tavoli comuni su temi importanti: la concorrenza,
la legge sul fumo. Il rappresentante di Venezia ci ha presentato
anche un'ipotesi di studio che loro hanno e che porta a dimostrare
in maniera scientifica cosa significhi per un fumatore interrompere
la sequenza di gioco su una stessa "slot machine" e quali
conseguenze abbia poi sugli introiti dell'insieme delle "slot
machines". Questo è l'altro dato macroscopico e nuovo. Per anni ci
eravamo sentiti dire che i giochi lavorati, che ritenevamo essere
un caposaldo anche per motivi occupazionali della casa da gioco,
erano destinati a subire una crisi. Oggi ci troviamo di fronte al
fatto che le "slot machines" sono in crisi, fra l'altro le "slot
machines" dei casinò sono più convenienti di quelle dei bar, dove
la percentuale di vincita è bassissima.
Ora, il declinare delle scelte non è una cosa da decidere "en
petit comité". Non siamo degli struzzi che mettono la testa sotto
la sabbia. Sappiamo che esistono delle necessità di rapporto e di
trattativa con i sindacati per i problemi del personale, perché a
fronte di una crisi strutturale bisogna porsi come ci si deve porre
di fronte alle crisi strutturali, sapendo che oggi il costo più
elevato della Casa da gioco di Saint-Vincent è il costo del
personale, che ha raggiunto il 70%. Dovremo discutere anche di un
ulteriore stralcio del piano di sviluppo delle questioni
strutturali, dentro e fuori dalla casa da gioco: come renderla più
accogliente. In questo ha ragione il Consigliere Tibaldi, ma cosa
poteva fare la Regione, se non passare un finanziamento al Comune
di Saint-Vincent per la costruzione e la ricostruzione delle terme.
Noi attendiamo oggi che questo "projet financing", le cui linee
direttrici sono state fissate, prosegua in una direttrice positiva,
perché è chiaro che oggi ci troviamo di fronte alla necessità di
una diversificazione delle prospettive che nel bacino
Châtillon/Saint-Vincent e dell'intero casinò si pongono.
Credo che la logica della ricapitalizzazione sia una logica
obbligata. Ci troviamo alla fine del periodo di lavoro dei membri
di questa s.p.a.. Ci sarà un momento di bilancio complessivo di
questi anni a cui nessuno si sottrarrà; poi ognuno si assume la
responsabilità. Se ne assume la politica e se ne assumerà anche chi
ha dovuto interpretare in questi anni il ruolo della s.p.a.. Certo,
non sono stati fortunati, perché il momento di crisi epocale in cui
sono piombati i casinò non era previsto e in tutte le cose che
abbiamo letto in questi anni uno scenario così cupo come l'attuale
era difficile da immaginare, però qui non ci sono alibi per
nessuno!
L'unica cosa su cui volevo rassicurare il Consigliere Curtaz è
che non siamo nel buio, abbiamo perfetta consapevolezza che le
vicende della storia del casinò hanno portato questa struttura
nelle mani pubbliche, cosa che avrei voluto evitare. Era molto
meglio durante il periodo della gestione privata in cui le decadi
facevano affluire una certa cosa, si faceva effettuare un servizio
di vigilanza; oggi, invece, bisogna avere un ruolo attivo e di
questo ruolo attivo noi ci assumeremo tutte le responsabilità.
Presidente - La parola al Consigliere Tibaldi, per dichiarazione
di voto.
Tibaldi (CdL) - Alcune brevi considerazioni a quanto sostenuto
dall'Assessore poc'anzi e anche per alcune precisazioni che si
possono chiedere al Presidente a seguito delle sue affermazioni.
Innanzitutto è bene ricordare che non si è mai registrata finora
una contrazione di proventi così vistosa da un anno all'altro.
Adesso, oltre a guardare il contorno... però lei, nelle sue
argomentazioni, si è soffermato esclusivamente sul contorno, non è
riuscito a guardare cosa succede a casa nostra. Va bene capire i
fenomeni che ci circondano, ma è altrettanto utile comprendere le
ragioni di ciò che non funziona al nostro interno.
Su alcune problematiche sollevate dai colleghi che sono
intervenuti, problematiche che sono definite "strutturali", sono
mancate delle risposte. Il "CdA" svolge un ruolo, deve traguardare
degli obiettivi: siete soddisfatti di quello che è stato fatto
finora? Vi soddisfa l'azione amministrativa aziendale svolta da chi
siede al vertice della s.p.a.? Non lo sappiamo! Parla in
particolare l'Assessore Marguerettaz, il quale ha confutato anche
tutta una serie di ragionamenti contabili sui quali vorremmo
soffermarci. Il fatto che, per esempio, il costo del personale
incida per il 70% sulle voci di spesa, quindi fatto che pesa, è una
criticità del bilancio; siete concordi su questo pre-accordo che è
già stato raggiunto fra parti sindacali e vertice della "Casinò
S.p.a." sul rinnovo del contratto in quei termini? Non è vero che
non è stato raggiunto, sono già in fase di accordo; allora c'è già
un vostro avallo da questo punto di vista? Il fatto che ci siano
spese per servizi esternalizzati così elevati, e nonostante la
contrazione di presenze ed introiti addirittura tendono a salire,
vi trova d'accordo come rappresentanti dell'azionista?
Sugli incarichi di consulenza da noi contestati, perché è
paradossale che fior fior di commercialisti, avvocati, docenti
universitari debbano ricorrere a una società esterna per
individuare le criticità all'interno dei reparti - società esterna
che ha una gamma di azione amplissima, si è occupata recentemente
del Monte Bianco e oggi si occupa della casa da gioco - è normale,
vi garba questa scelta? Servono 5 persone per poi delegare a
consulenti esterni questi incarichi? Assessore, lei è anche
commercialista, se fosse socio unico di questa s.p.a., darebbe 5
milioni di euro a piè di lista senza chiedere spiegazioni e senza
dare indirizzi? Da lei non abbiamo sentito queste risposte in
maniera chiara! "Interventi professionali", come qualcuno li ha
definiti, guardiamoci intorno: se intorno stanno male e noi stiamo
male, possiamo godere a metà, ma questo può soddisfare le esigenze
di un dibattito come questo, ma non soddisfa le necessità di una
casa da gioco che ha bisogno di una terapia d'urto, che ancora
manca.
Il Presidente Caveri prima diceva: "ci vuole un'assunzione di
responsabilità", siamo d'accordo; però è un concetto che rimane
vuoto se non viene riempito da 2 elementi, i tempi e le modalità:
quali tempi, quali modalità. Oggi il disegno di legge n. 94 ci
propone in maniera molto codicistica di mettere mano a 5 milioni di
euro e di darli a questi "poveracci", altrimenti devono portare i
libri in Tribunale. È la seconda volta che accade, che bisogna
intervenire sul capitale sociale. Le inversioni di tendenza
miracolose non sono possibili, va bene, però le soluzioni di
prospettiva e le assunzioni di responsabilità devono essere
materializzate in tempi e modalità che oggi non ci sono: cosa
volete fare, in quali tempi volete farlo, questi sono i due
elementi mancanti.
Un'osservazione contabile (e qui devo trovare ausilio nelle
dichiarazioni del Presidente del Collegio sindacale): quello che è
stato detto in merito al calo dei proventi e quindi alle perdite
ulteriori che si sono registrate nei mesi estivi, oltre ad essere
percepibile dai dati, è stato suffragato da dichiarazioni
autorevoli del Presidente del Collegio sindacale, che dice
testualmente:
"Da giugno che si è fatta questa situazione
contabile ad arrivare ad oggi sono passati altri mesi, questa è una
ovvietà, ma in questi mesi purtroppo la "Casinò S.p.a." ha avuto
altre perdite, le perdite si sono riscontrate nei mesi di luglio,
agosto e settembre. Questo significa che in questi 3 mesi la
"Casinò" ha perso altri 7 milioni di ricavi, e questo fa dire al
Collegio sindacale: "signori, fate attenzione, perché non siamo più
nell'ipotesi del 2446 C.C., ma potremmo dover affrontare l'ipotesi
del 2447 C.C., norma che si applica nel caso in cui il capitale
sociale sia sceso sotto i minimi, per mettere mano subito al
portafoglio. I conti sono presto fatti: al 30 giugno siamo a +2,1
milioni di capitale libero, 7 milioni si sono persi nei 3 mesi
estivi, la quota parte della s.p.a. è il 52%, il 52% sono più o
meno 3 milioni e qualcosa, sono sotto i limiti legali, questo è il
problema reale che si deve affrontare. Da dove emerge questo
problema? La situazione al 30 settembre non è ancora stata
fatta".
Aggiunge, in un altro passaggio:
"Proprio per dire
che non è una velleità dei consiglieri, è proprio perché si
arrivasse in assemblea per essere chiari a dire: "va benissimo,
rinviamo questa perdita come previsto nel 2246 C.C., rinviamo
questa perdita e ci rifate la situazione a 30 settembre"
, cioè
noi siamo disponibili a intervenire, ma fateci vedere la situazione
contabile al 30 settembre. Lei, Assessore, forse l'ha vista, noi
non l'abbiamo vista! La situazione al 30 settembre non è uguale a
quella del 30 giugno, è peggiore, perché in questi mesi ci sono
state altre perdite.
Se le dichiarazioni del sottoscritto e del Consigliere Comé sono
confutabilissime, di fronte a questa analisi dei dati
commercialistica - quindi qui mettiamo di fronte la "versione
Vietti" con la "versione Marguerettaz" - cercate di trovare
un'intesa! Secondo noi, Assessore, lei ha cercato di amalgamare un
pochino i dati e le convenienze del momento. Assessore, va bene far
riferimento alle percentuali del passato, alle spese e così via, ma
lei sa benissimo che se il passato ha avuto determinate percentuali
di riparto le ha avute perché sono stati fatti degli sperperi,
sperperi che non devono riprodursi nel futuro. È inammissibile
tornare alla logica di retribuzioni flessibili, di "benefits", di
sprechi che appartengono a un passato che non deve più riproporsi,
e siamo d'accordo; non guardiamo troppo al passato, ma dal passato
prendiamo spunto per non compiere futuri errori, adesso o nelle
gestioni che verranno!
Assessore, ci aspettavamo comunque delle proposte politiche, ci
è arrivata una difesa d'ufficio dell'operato finora svolto dai
vostri fiduciari al vertice della s.p.a.: questo non lo possiamo
accettare. Ci permettiamo di allegare delle proposte concrete a
questo disegno di legge e le sottoporremo, a breve, alla vostra
attenzione.
Presidente - La parola al Consigliere Salzone.
Salzone (FA) - Non era previsto un mio intervento, visto che era
già intervenuto il mio collega Lavoyer, però nella replica del
Presidente sono stato colto sull'orgoglio e intendo fare solo due
riflessioni con lui nel segno della concretezza e delle cose che
possono essere utili, e mi riferisco solo a quando lei ha toccato 2
aspetti: quello del fumo e quello della ricerca di mercato.
Per quanto riguarda la ricerca di mercato, lei, Presidente, ha
detto: "quando ho saputo da una persona dell'introito di 10
miliardi di euro delle "slot machines" sono rimasto sorpreso".
Allora l'orgoglio sta in questo: nel passato Consiglio ho fatto una
lunga analisi sulla ricerca di mercato, una ricerca di mercato che
mi è costata giorni di lavoro assieme agli amici di "Fédération",
ricerca che ha coinvolto altre Regioni oltre la nostra, e abbiamo
fornito una serie di dati che lei ha conosciuto solo quel giorno;
allora l'orgoglio sta nel fatto che lei lo ha saputo dalla
"Fédération", per bocca mia. Questo per ribadire che tale settore
andrà analizzato ulteriormente, perché la situazione è veramente
drammatica. Quando ho detto allora che le 340 sale "Bingo" saranno
dotate delle "slot machines", accresceranno o moltiplicheranno quei
10 mila miliardi di introito che le nuove "slot machines" avranno.
Così come avevo accennato che i casinò "online" sono una realtà, in
altri Paesi europei hanno già introiti ad altissimo livello: questi
sono i dati concreti dai quali bisogna partire per trovare le
soluzioni reali.
Un piccolo accenno al discorso del fumo, perché è stato
l'argomento più pesante per l'Assessore in quanto è quello che pesa
di più. È assolutamente vero questo, però io mi chiedo: ma qualcosa
per fare le sale da fumo è stato pensato? Non si può fare...
perché? Per il personale, sì, ma attenzione, anche qui voglio
essere concreto: sono sicuro che di personale che vuole andare a
lavorare in una sala fumo, ne troviamo a migliaia, qui bisogna
essere concreti! Sono sicuro che arriveremo a questo, non c'è
alternativa, se non faremo le sale fumo per le "slot machines" o
per i giochi lavorati, sono sicuro che i casinò chiuderanno! Anche
noi, che abbiamo un casinò che è stato fra i più importanti
d'Europa, su questo dobbiamo dire qualcosa e incidere anche a
livello di modifiche della legislazione.
Assessore, in tutta la discussione di oggi abbiamo ribadito cose
già dette, di nuovo non ho sentito nulla; personalmente le voglio
fare un cenno sul quale tornerò dopo, oggi mi sarei aspettato che
nell'ambito dell'analisi sulla crisi di gestione dei casinò
qualcuno le dicesse qualcosa sul "dossier Bo". Qui le lancio un
messaggio; trovo, dopo aver audito in commissione il dott. Bo, i
revisori dei conti... un dossier scandaloso nella forma e per la
procedura che si è seguita per arrivare a quel "dossier". Avrò modo
di dimostrarglielo cammin facendo, perché siamo ancora in fase di
studio a livello di commissione; commissionato in quella maniera lo
trovo aberrante, e mi lascia tutta una serie di dubbi che
approfondirò ed eventualmente le espliciterò. Credo che quello sia
un passaggio sul quale dovremo tornare, perché non è una cosa
chiara a nessuno, al momento.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Solo per due spunti che sono stati raccolti
in queste repliche.
Per quanto attiene i giochi "online", di nuova generazione,
probabilmente erano stati esposti in modo troppo conciso, ma se vi
ricordate, in una delle prime riunioni che abbiamo fatto in
commissione, c'era tutta una parte che parlava del gioco "online",
parte che il "CdA" aveva indicato come possibilità. Chiaramente la
proposta di giochi "online" su Web si scontra con una serie di
norme che meritano un approfondimento, ma è stato individuato come
un settore su cui fare degli approfondimenti. Non era un'analisi
compiuta, ma era una manifestazione dove si evidenziava la
consapevolezza e questo è agli atti; lo dico perché è un settore su
cui ci sono un serie di attività.
Per quanto attiene il fumo, già in passato c'erano dei progetti
che portavano a un impianto di depurazione che erano stati
predisposti, ma con dei costi proibitivi, di svariate decine di
miliardi. Ultimamente c'è una proposta che stanno verificando i
tecnici della "Casinò", che prevede di installare delle "slot
machines" fuori, con un meccanismo che viene utilizzato in tante
città d'Italia, con dei sistemi di riscaldamento che permettono di
giocare nelle parti prossime all'ingresso. C'è quindi uno sforzo
continuo per capire quali possono essere le proposte, e anche se i
problemi per la collocazione all'esterno di "slot machines" non
sono da poco, oltre al problema del riscaldamento c'è il
funzionamento di marchingegni elettronici che reagisce
differentemente all'interno e all'esterno, ma c'è un'attività
dinamica.
Non vengo con delle verità in tasca, sono qui, con voi, a
ragionare nel rispetto dei rispettivi ruoli e - come è stato detto
- ci sarà tempo e modo per valutare il risultato, sia degli
amministratori, sia dei politici.
Presidente - Si passa all'esame del disegno di legge, articolo
per articolo.
All'articolo 1 vi è l'emendamento n. 1 presentato dal gruppo "La
Casa delle Libertà" di cui do lettura:
Emendamento
Il titolo è sostituito dal seguente:
"Interventi sul capitale sociale della Casino de la Vallée
s.p.a. Modificazioni della legge regionale 30 novembre 2001, n. 36
(Costituzione di una società per azioni per la gestione della Casa
da gioco di Saint-Vincent)".
La parola al Consigliere Tibaldi.
Tibaldi (CdL) - L'abbiamo annunciato anche nel corso della
discussione generale: riteniamo che a questo intervento meramente
finanziario debbano corrispondere delle proposte concrete, ovvero
bisogna coniugare l'aridità dei numeri con qualcosa di più
sostanzioso sotto il profilo delle scelte, scelte che ci pare non
siano state particolarmente presenti o convincenti in quest'aula in
termini di risposte, sia dell'Assessore, che del Presidente.
Proponiamo pertanto alcune modificazioni alla legge madre della
"Casinò S.p.a.", una legge che ne ha previsto l'istituzione e il
funzionamento. È una legge che, con gli emendamenti proposti, non
viene snaturata, ma viene cambiata in alcuni aspetti significativi.
Abbiamo la convinzione che la gestione della casa da gioco debba
essere totalmente privata, ma per arrivare a questo punto di
approdo è necessaria una gradualità di interventi, e questo
passaggio lo abbiamo gradualizzato attraverso queste modifiche, una
delle quali si riferisce a questo passaggio attraverso la società
mista, ovvero il privato entra nella compagine societaria
attraverso una partecipazione minoritaria.
Riteniamo che la modificazione al disegno di legge n. 94 possa
costituire l'innesto di alcuni principi privatistici che finora
sono stati ignorati politicamente, perché la scelta nel 2001 venne
fatta in un'ottica pubblicistica, ovvero era la Regione, insieme ai
Comuni interessati, a dover partecipare in seno al capitale
sociale. Durante la discussione generale abbiamo ascoltato i
diversi interventi dei colleghi e tutti quanti hanno evidenziato la
necessità di fare qualcosa, di proporre delle scelte da parte della
Giunta.
Non abbiamo la presunzione di avere la verità in tasca, ma come
facciamo ad ogni dibattito sulla casa da gioco, vi sottoponiamo
delle proposte. I cinque emendamenti che sono alla vostra
attenzione vanno nella direzione di gradualizzare una
privatizzazione del capitale sociale della "Casinò S.p.a." e il
primo emendamento si riferisce alla modifica del titolo, prevedendo
alcuni cambiamenti nella legge istitutiva della società gerente il
casinò, ovvero la legge n. 36/2001.
Presidente - La parola al Presidente della Regione, Caveri.
Caveri (UV) - Il parere è contrario.
Presidente - Pongo in votazione l'emendamento n. 1 del gruppo
"La Casa delle Libertà":
Consiglieri presenti: 33
Votanti: 23
Favorevoli: 2
Contrari: 21
Astenuti: 10 (Comé, Curtaz, Lanièce, Lavoyer, Perrin, Riccarand,
Salzone, Squarzino Secondina, Stacchetti, Viérin Marco)
Il Consiglio non approva.
Presidente - Pongo in votazione l'articolo 1:
Consiglieri presenti: 33
Votanti: 27
Favorevoli: 22
Contrari: 5
Astenuti: 6 (Comé, Lanièce, Lavoyer, Salzone, Stacchetti, Viérin
Marco)
Il Consiglio approva.
Presidente - Pongo in votazione l'articolo 2:
Consiglieri presenti: 33
Votanti: 27
Favorevoli: 22
Contrari: 5
Astenuti: 6 (Comé, Lanièce, Lavoyer, Salzone, Stacchetti, Viérin
Marco)
Il Consiglio approva.
Presidente - Dopo l'articolo 2 vi è l'emendamento n. 2
presentato dal gruppo "La Casa delle Libertà" di cui do
lettura:
Emendamento
Dopo l'articolo 2 è inserito il seguente:
"Articolo 2bis
(Modificazione dell'articolo 1 della l.r. 36/2001)
1. Il comma 1 dell'articolo 1 è sostituito dal
seguente:
"1. La Regione autonoma Valle d'Aosta promuove la
costituzione di una società per azioni a prevalente capitale
pubblico, denominata "Casino de la Vallée s.p.a.".
La parola al Consigliere Tibaldi.
Tibaldi (CdL) - Rapida illustrazione dell'emendamento n. 2,
insieme agli emendamenti n. 3 e n. 4, riservandomi di illustrare a
parte l'emendamento n. 5.
Il combinato disposto di questi 3 emendamenti prevede la
riduzione della quota di enti pubblici da totalitaria a prevalente
nel capitale della "Casinò S.p.a."; la Regione attualmente
partecipante al 99% nella "Casinò S.p.a." vedrebbe ridotta la sua
partecipazione al 51%. Il capitale pubblico rimarrebbe prevalente e
ciò permetterebbe l'accesso di nuovi soggetti all'interno della
compagine azionaria, secondo procedure e tempi che devono essere
definiti, sui quali c'è la più ampia discrezionalità politica e
aziendale; il passaggio a una gestione più responsabile, sotto il
controllo non solo degli enti pubblici, ma anche dei privati
investitori. La figura dei privati può assumere 2 connotazioni
diverse: o quella di persone fisiche o di persone giuridiche, ciò
non impedisce la partecipazione o di soggetti come persone o di
società o enti aventi caratteristiche privatistiche. La
disposizione è lasciata alla più ampia interpretazione e da
riempire di contenuti affinché le migliori modalità vengano scelte
dai soggetti a ciò preposti.
A nostro avviso, la modifica in questo senso dell'articolo 2
permette di interpretarsi nel senso che a uno o più soggetti
privati qualificati possono essere alternati diversi soggetti
privati: mi riferisco all'azionariato diffuso, ovvero il 49% del
capitale che viene inteso appannaggio dei soggetti privati può
essere riempito da uno o più soggetti a ciò qualificati,
individuati con i requisiti di affidabilità ritenuti più opportuni,
oppure frammentato in un azionariato diffuso che potrebbe
permettere il coinvolgimento di una massa di investitori
decisamente interessante. L'ultimo emendamento prevede la riduzione
della partecipazione regionale dal 99 al 51%: la Regione mantiene
il controllo e si va verso una graduale privatizzazione della
gestione.
Con questo vorrei sottolineare che, differentemente da quanto
detto dall'Assessore, non siamo per una formula mista, ma la
riteniamo, stante la legge n. 36/2001, un passaggio necessario per
una privatizzazione totale del capitale azionario.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Per esprimere una posizione contraria su
questi 3 emendamenti.
Presidente - Pongo in votazione l'emendamento n. 2 del gruppo
"La Casa delle Libertà":
Consiglieri presenti: 32
Votanti: 24
Favorevoli: 2
Contrari: 22
Astenuti: 8 (Comé, Curtaz, Lanièce, Lavoyer, Riccarand, Salzone,
Squarzino Secondina, Viérin Marco)
Il Consiglio non approva.
Presidente - Do lettura dell'emendamento n. 3 del gruppo "La
Casa delle Libertà":
Emendamento
Dopo l'articolo 2bis è inserito il seguente:
"Articolo 2ter
(Sostituzione dell'articolo 2 della l.r. 36/2001)
1. L'articolo 2 è sostituito dal seguente:
"Articolo 2
(Soci)
1. Possono essere soci della Casino de la Vallée s.p.a. la
Regione autonoma Valle d'Aosta, i Comuni della Regione interessati
e persone fisiche o giuridiche private.".
Lo pongo in votazione:
Consiglieri presenti: 32
Votanti: 24
Favorevoli: 2
Contrari: 22
Astenuti: 8 (Comé, Curtaz, Lanièce, Lavoyer, Riccarand, Salzone,
Squarzino Secondina, Viérin Marco)
Il Consiglio non approva.
Presidente - Do lettura dell'emendamento n. 4 del gruppo "La
Casa delle Libertà":
Emendamento
Dopo l'articolo 2ter è inserito il seguente:
"Articolo 2quater
(Modificazione dell'articolo 5 della l.r. 36/2001)
1. Il comma 2 dell'articolo 5 è sostituito dal
seguente:
"2. Alla Regione autonoma Valle d'Aosta è riservata la
proprietà di una quota del capitale sociale non inferiore al 51 per
cento, da sottoscriversi interamente all'atto della costituzione
della società.".
Consiglieri presenti: 32
Votanti: 24
Favorevoli: 2
Contrari: 22
Astenuti: 8 (Comé, Curtaz, Lanièce, Lavoyer, Riccarand, Salzone,
Squarzino Secondina, Viérin Marco)
Il Consiglio non approva.
Presidente - Do lettura dell'emendamento n. 5 presentato dal
gruppo "La Casa delle Libertà":
Emendamento
Dopo l'articolo 2quater è inserito il seguente:
"Articolo 2quinquies
(Modificazione dell'articolo 6 della l.r. 36/2001)
1. Il comma 1 dell'articolo 6 è sostituito dal
seguente:
"1. La Casino de la Vallée s.p.a. è amministrata da un
consiglio di amministrazione composto da tre membri, due dei quali
nominati dalla Giunta regionale, ai sensi dell'articolo 2458 del
codice civile e in deroga a quanto previsto dalla legge regionale
10 aprile 1997, n. 11 (Disciplina delle nomine e delle designazioni
di competenza regionale).".
La parola al Consigliere Tibaldi.
Tibaldi (CdL) - Una breve illustrazione di questo emendamento,
che sotto certi profili si discosta dal ragionamento fatto in
precedenza, perché questo può prescindere sia dal fatto che la
gestione sia pubblica, sia dal fatto che sia mista o totalmente
privata. Il ragionamento che abbiamo inteso fare presentando questo
emendamento si riferisce alla composizione del "CdA" della "Casinò
S.p.a.".
Vorrei fare un piccolo "excursus" storico a partire dal 1994:
quando venne impostata ed entrò in vigore la gestione commissariale
era previsto un organo monocratico, il commissario, che per quasi 5
anni ha retto le sorti della gestione della casa da gioco. In
seguito, nel 1999, c'è stata una modifica, è stata ampliata la
composizione numerica e siamo arrivati alla gestione triumvirale -
ovvero a quel comitato di gestione composto da un Presidente e da 2
altri soggetti - che si è occupato di guidare la casa da gioco dal
1998 al 2002. Paradossalmente, nel 2003, con l'istituzione della
"Casinò S.p.a." si è previsto di allargare a dismisura questa
composizione a 5 membri; forse questo ampliamento era più
funzionale al soddisfacimento di interessi politici della
maggioranza, ovvero di trovare quella naturale formula di
lottizzazione fra le varie componenti che siedono in maggioranza, e
così è rimasto da allora.
Innanzitutto possiamo fare un ragionamento di quantità e di
economicità; non vogliamo proporre soluzioni drastiche, ovvero di
tornare all'organo monocratico, il commissario o l'amministratore
unico, ma ci sembra, oggi come oggi, improponibile continuare sulla
via dei 5 amministratori, anche perché penso che gli stessi
colleghi della IV Commissione hanno potuto verificare che, a causa
di molteplici impegni professionali, non sono quasi mai presenti.
Per di più, gli emolumenti riconosciuti, le spese di rimborso a 5
membri sono superiori di quelle previste per 3 membri e, stante la
situazione di difficoltà che affronta la casa da gioco, crediamo
sia opportuno razionalizzare le risorse destinate al vertice.
Riteniamo che 3 persone siano più che sufficienti nel rappresentare
le varie componenti dell'azionariato e soprattutto nel prendere le
decisioni e le scelte fondamentali per il bene della casa da
gioco.
Per quanto riguarda la qualità degli amministratori, avremmo
voluto aggiungere qualche passaggio in più, nel senso che, con
tutto il rispetto per i professionisti, ci manca il componente che
se ne intende della casa da gioco! Qualcuno, tempo fa, e anche il
sottoscritto, ha usato il termine "biscazziere", qualcuno che
"mastichi" la materia del gioco di azzardo; non volevamo spingerci
fino a questo punto, ma sarebbe buona cosa che sotto il profilo
qualitativo e delle competenze più tecniche che non di appartenenza
politica un domani venisse posta l'attenzione su questo aspetto,
ovvero ci serve qualcuno che sia in grado di condurre la casa da
gioco. Più volte abbiamo sentito delle risposte vaghe, gli stessi
amministratori dicevano: "capiamo le vostre difficoltà, ma quando
uno viene designato al vertice non deve solo intendersi di conto,
anche perché se guardiamo i conti ci spaventiamo, o di diritto,
anche perché se guardiamo tutte le cause ci spaventiamo ancor di
più, ma deve intendersi di palline, tavoli verdi, "slot
machines"".
Con questa proposta che abbiamo formulato nel numero 3,
intendiamo apportare una modifica sostanziale nella parte della
legge che individua i componenti in questo numero e può permettere
una gestione più snella e meno lacerata nel "CdA" che, composto da
5 membri, sta dando segni di discontinuità.
A conclusione vorrei aggiungere che il nostro gruppo chiede il
voto segreto su questo emendamento.
Presidente - La parola al Presidente della Regione, Caveri.
Caveri (UV) - Ci rifacciamo alla legge regionale n. 36/2001 che
fissa, attualmente in maniera rigida, i 5 consiglieri di
amministrazione, a differenza di molte altre normative dove
talvolta viene fissata una forbice che poi viene regolamentata
all'interno degli statuti. Credo che in previsione della fine del
mandato esercitato dall'attuale "CdA", l'ipotesi di una riduzione
del numero dei consiglieri di amministrazione possa essere un
argomento da discutere. Tra l'altro dovremmo comunque presentare
una modifica della legge regionale per adeguare lo statuto alle
riforme intervenute nel diritto societario.
Invito pertanto "La Casa delle Libertà" al ritiro di questo
emendamento, ritenendo che il tema posto sia un tema sul quale,
come Governo regionale, siamo disponibili a discutere perché un
"CdA" di 5 persone è un grande "CdA", soprattutto in questa fase in
cui dalla versione orizzontale siamo tornati ad una versione
verticale con la nomina di direttori e con il venir meno di alcune
deleghe dirette da parte del "CdA". Ritengo però che questa non sia
la fase per effettuare tale discussione, con un voto che immagino
sia stato chiesto segreto alla ricerca della possibilità che anche
oggi si manifestino dei "franchi tiratori", pur non avendone
timore, nel senso che se adesso passassimo tutto il tempo seduti
qui sopra, con il "Lines Linidor" attaccato al sedere, non sarebbe
molto nobile da parte del Governo regionale. Per cui chiedo di
ritirare l'emendamento. In caso contrario il nostro voto sarà
contrario, e ci spiacerebbe, perché avremmo un pronunciamento del
Consiglio su una materia sulla quale siamo disponibili a
discutere.
Presidente - La parola al Consigliere Frassy.
Frassy (CdL) - Abbiamo ascoltato il suo ragionamento, vogliamo
darle un'apertura di credito sul casinò, anche perché il casinò dà
credito a tutti, di conseguenza pensiamo di poterle dare credito,
ma sul presupposto che di questa cosa si parli per tempo, sin dalla
fine di quest'anno per far sì che il 2006, nel momento in cui dovrà
essere rinnovato il vertice della casa da gioco, ci siano già le
modifiche di legge. Siamo alla fine di ottobre, abbiamo 2 mesi, è
una modifica che va fatta con disegno di legge, perciò o ci sarà un
emendamento alla legge finanziaria regionale o ci deve essere una
legge che deve partire quanto prima, per poter arrivare al 1°
gennaio 2006 con un contorno diverso sul quale poter provvedere
alle nomine.
In considerazione che più che i "franchi tiratori" auspichiamo
che il casinò possa cambiare in meglio, ritiriamo l'emendamento, ma
non rinunciamo all'idea contenuta nell'emendamento e auspichiamo di
poter avviare un colloquio concreto sulla materia fin dai prossimi
giorni.
Presidente - La parola al Consigliere Salzone.
Salzone (FA) - Solo per dire anche noi che avremmo votato questo
emendamento, quindi siamo nello spirito dell'emendamento, ma viste
le dichiarazioni del Presidente Caveri e le dichiarazioni del
collega Frassy, riteniamo giusta la posizione presa.
Presidente - L'emendamento n. 5 del gruppo "La Casa delle
Libertà" è ritirato.
Pongo in votazione l'articolo 3:
Consiglieri presenti: 33
Votanti: 27
Favorevoli: 22
Contrari: 5
Astenuti: 6 (Comé, Lanièce, Lavoyer, Salzone, Stacchetti, Viérin
Marco)
Il Consiglio approva.
Presidente - Pongo in votazione la legge nel suo complesso:
Consiglieri presenti: 33
Votanti: 27
Favorevoli: 22
Contrari: 5
Astenuti: 6 (Comé, Lanièce, Lavoyer, Salzone, Stacchetti, Viérin
Marco)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK