Consiglio Regionale della Valle d'Aosta - Oggetto del Consiglio n. 99 del 18 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 99 del 18 febbraio 1982 - Resoconto
OGGETTO N. 99/VII - SITUAZIONE OCCUPAZIONALE IN BASSA VALLE,
PROSPETTIVE FUTURE, INTERVENTI DELLA REGIONE PER LA SOLUZIONE DEI
PROBLEMI. (Interpellanza).
PRESIDENTE:
Do lettura dell'interpellanza presentata dai
Consiglieri Cout, Mafrica e Tonino:
CONSIDERATO il continuo deteriorarsi della situazione
occupazionale in bassa Valle, senza che si presentino soluzioni
sicure a situazioni in alcuni casi disastrose;
TENUTO PRESENTE che ad una precedente interpellanza sulla
situazione della "Fortuna West", la Giunta aveva risposto in modo
interlocutorio, in quanto dovevano esserci ancora degli incontri
tra le varie parti;
RICORDANDO che in Consiglio regionale, in risposta ad una
interpellanza del P.C.I. di alcuni mesi fa, la Giunta si era
impegnata per la creazione di nuovi posti di lavoro in bassa
Valle;
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per sapere:
1) quale atteggiamento ha assunto la Giunta rispetto al piano
ed alle richieste avanzate dalla Direzione della Fortuna West di
Arnad, se si profilano delle modifiche nella Società, con quali
interventi la Regione intende andare incontro alle difficoltà
finanziarie della Società;
2) cosa è stato fatto per allontanare i licenziamenti che
torneranno a breve scadenza in discussione per i dipendenti della
Fiat Engeenering di Verrès;
3) quando si riprenderà l'attività alla ex Dolfra e quanti
lavoratori saranno interessati;
4) quale futuro si prospetta per i lavoratori della ex IMVA
ancora non reimpiegati presso l'ALLUVER;
5) qual è la reale situazione delle altre industrie nella bassa
Valle (SADEA, SIV, ENRIETTI, ILSSA, TECNOMEC, CAST);
6) cosa sta facendo la Giunta e quali prospettive vi sono per la
creazione di nuovi posti di lavoro in bassa Valle;
7) se è possibile avere in breve tempo un documento aggiornato
dell'Assessorato, da cui risultino chiaramente la situazione
occupazionale, lo stato delle varie industrie, le loro prospettive
future, gli interventi che la Regione ha compiuto ed intende
compiere per risolvere le situazioni difficili.
PRESIDENTE:
Ha chiesto di illustrare l'interpellanza il
Consigliere Cout. Ne ha facoltà.
COUT - (P.C.I.):
Visto che abbiamo la possibilità di
illustrare, per quanto è possibile, quello che ci pare già
abbastanza chiaro in questa interpellanza, per evitare di non
ottenere delle risposte precise potremmo aggiungere a quanto già
scritto, che questa interpellanza l'abbiamo fatta proprio con
l'intenzione di avere una panoramica generale della situazione
occupazionale in Bassa Valle, sulla quale siamo d'altronde già
intervenuti con interpellanze più settoriali o specifiche rispetto
ad alcune fabbriche. Abbiamo visto in questi mesi che la situazione
non si è modificata e che fra alterne vicende rispetto alle varie
fabbriche si sono ripresentati problemi analoghi, quali Cassa
integrazione, minacce di licenziamento, ecc. Alle nostre domande
che avevamo posto in queste successive in­terpellanze, l'Assessore
ci aveva risposto sovente in modo abbastanza evasivo; infatti
nell'ultima interpellanza che avevamo fatte sulla Fortuna West ci
era stato detto solo che dovevano esserci degli incontri con i
Sindacati e che erano stati nominati dei tecnici per uno studio più
approfondito.
Su una mozione di Nuova Sinistra per ciò che riguarda la Fiat
Engeenering, si era preso anche lo specifico impegno di portare uno
studio entro dicembre, in cui si sarebbe prospettato con delle
precise indicazioni quello che poteva essere il futuro per la Fiat
Engeenering.
Per ciò che riguarda la DOLFRA sappiamo ad esempio che al
momento attuale è ripresa l'attività per 11 dei 14 operai che
c'erano, i quali erano solo una parte di quella che avrebbe dovuto
essere l'occupazione dell'azienda; quindi anche in questo caso non
sappiamo se è già stato firmato il contratto e se verranno assunti
altri operai. Non sappiamo cosa capiterà agli ex-dipendenti IMVA
non ancora reimpiegati presso la ALLUVER, se finirà la Cassa
integrazione e quale futuro ci sarà per loro. Non sappiamo bene
cosa capiterà alla SIV; è un'Amministrazione controllata pur in una
fabbrica dove vengono introdotti macchinari nuovi dove - a sentire
i dirigenti - sembra che ci siano delle buone prospettive che tutto
si possa risolvere. Abbiamo saputo delle prime difficoltà
verificatesi ad esempio presso la ENRIETTI, presso l'ALLUVER, ed
abbiamo visto tutti la situazione che si è prospettata nelle altre
piccole industrie con richieste di Cassa integrazione, ecc.
Con questa interpellanza vogliamo avere prima di tutto delle
notizie precise su quanto si sente dire; siamo convinti che la
Regione, volendo, possa avere delle notizie precise ed è anzi suo
dovere conoscere la situazione delle aziende. Proprio per questo,
oltre alle notizie, chiediamo all'Assessore se è possibile avere
nel più breve tempo possibile un documento o uno studio aggiornato
sulla situazione, dal quale poi partire per fare delle
proposte.
Qualche proposta vorremmo farla già prima per ciò che riguarda
ad esempio la situazione occupazionale.
Da tempo il Presidente della Giunta, e mi sembra anche
l'Assessore dell'Assessorato competente, avevano parlato di nuovi
posti di lavoro in Bassa Valle, di prospettive che andavano verso
l'apertura di nuove aziende, ed anche su questo vorremmo sapere
qualcosa di più preciso. Questa è una situazione complessa, che si
trascina da tempo e che sta deteriorandosi rapidamente, per cui
siamo convinti che sia necessario affrontarla con una politica
adeguata.
Si parla di voler avere in Valle d'Aosta una piccola e media
industria che possa avere un futuro ma che non dipenda da altri
Gruppi, però di concreto non abbiamo ancora visto niente, ed alla
prima crisi di mercato nazionale o di industrie nazionali - tipo
FIAT - o di industrie alle quali le nostre sono collegate, in Valle
d'Aosta immancabilmente si risente di tutto quello che viene
provocato in tutta Italia, cioè una richiesta di Cassa integrazione
e molte volte una successiva chiusura di queste aziende.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod. Ne ha
facoltà.
CHABOD - (D.C.):
Il piano presentato dalla "Fortuna West"
è stato affidato dalla Giunta all'esame di consulenti esterni, che
lo sottoporranno a valutazioni approfondite. I responsabili della
società hanno confermato di essere alla ricerca di "partners" che
si affianchino a loro nella conduzione dell'azienda e che siano in
grado di apportare sia capitali che clientela. Gli interventi
finanziari che la Regione potrà adottare dovranno essere valutati
anche in relazione a quanto verrà stabilito dagli esperti sulla
validità del piano. La Regione potrà quindi operare una scelta fra
le concessioni di una fideiussione o un intervento sui fondi di
rotazione per nuovi investimenti, o con un contratto di leasing
sugli impianti. La Fiat Engineering non ha mai parlato di
licenziamenti, in quanto ai lavoratori che non potranno usufruire
del pre-decentramento è stato offerto un posto di lavoro presso gli
stabilimenti di Torino. La Regione sta comunque vagliando tutte le
alternative possibili per trovare uno sbocco occupazionale in loco
ai lavoratori della segheria di Verrès.
L'attività dell'ex-DOLFRA è ripresa il 4 febbraio e tutti i
lavoratori sono stati riassorbiti all'infuori di due, che se ne
sono andati. Come ho già risposto in una precedente interpellanza
sullo stesso argomento, la prospettiva occupazionale per i
lavoratori dell'ex-IMVA non ancora reimpiegati presso l'ALLUVER,
dipendono da eventuali nuovi investimenti effettuati in Bassa
Valle. Una parte di questi potrà forse venire riassorbita dalla
stessa ALLUVER, se verrà portato a compimento un programma di
investimento che prevede due linee di produzione.
Con DPR è stato stabilito che la SADEA produrrà dal prossimo
gennaio '82 la corona monital per la nuova moneta da £. 500, la cui
produzione era già stata stabilita con legge 5.5.1976 n. 325
dall'art. 5. La produzione richiesta dalla SADEA è di 500
tonnellate per il 1982; alcuni operai attualmente in forza in
questa azienda stanno lavorando ai nuovi impianti per la
monetizzazione e la microfusione che dovrebbero essere pronti entro
la fine di dicembre. E' prevista l'occupazione di 100 lavoratori
dei 180 in Cassa integrazione entro il primo semestre 1982; per gli
altri 80 lavoratori, gli stessi Sindacati hanno stabilito con
l'azienda di concordare nel prossimo mese di marzo una rotazione
del personale non ancora occupato, compatibilmente con la
specializzazione di ciascun lavoratore.
La CAST occupa attualmente 30 persone circa, ma è in programma
un ampliamento ed un potenziamento degli impianti, per i quali è
richiesto di poter accedere ai fondi di rotazione regionali
previsti dalla legge n. 33. Tale programma è già stato parzialmente
attuato per quanto riguarda i macchinari, mentre per l'ampliamento
degli immobili l'azienda è in attesa di ottenere il finanziamento
regionale, che finora non era stato possibile concedere a causa
della mancanza di fondi. Ad iniziativa realizzata, l'azienda
prevede un aumento occupazionale di circa 10 unità.
La SIV si trova in amministrazione controllata dal marzo 1981 ed
occupa attualmente circa 170 dipendenti; nel 1981 ha usufruito di
38481 ore di Cassa integrazione guadagni. L'azienda ha realizzato
durante lo scorso anno investimenti per più di 500 milioni, anche
se il volume di produzione rispetto all'80 è diminuito del 20%
circa; secondo le previsioni dell'azienda, il livello degli oneri
si manterrà stazionario anche nei prossimi mesi.
L'azienda ENRIETTI occupa circa 90 dipendenti ed intende
espandere la propria attività attraverso un ampliamento degli
impianti. A questo scopo ha presentato una richiesta di
finanziamento ai sensi della L.R. n. 33 sui fondi di rotazione. La
domanda è stata accolta solo parzialmente nella misura di 330
milioni a causa della mancanza di fondi.
Ad iniziativa realizzata l'azienda prevede un aumento
occupazionale di circa 8 unità.
L'occupazione attuale della TECNOMEC è pari a 47 unità. Nell'81
l'azienda ha usufruito di 4440 ore di Cassa integrazione guadagni a
causa della crisi nel settore automobilistico, in particolare
dell'indotto FIAT. Infatti il volume di produzione rispetto al 1980
è diminuito di circa il 50%. Malgrado questo, l'azienda ha
effettuato nel 1981 investimenti per circa 400 milioni diretti
all'ammodernamento ed ampliamento degli impianti, e sono previsti
inoltre nuovi investimenti per il biennio 1982-1983. Secondo la
TECNOMEC il livello degli oneri resterà stazionario anche nei primi
mesi dell'82.
L'azienda ILSSA-VIOLA occupa attualmente 885 operai, di cui 83
in Cassa integrazione, e 91 impiegati, di cui 8 in Cassa
integrazione. Nel corso del 1981 sono stati effettuati investimenti
fino a £. 6.000.000.000 per macchinari. La produzione nel corso del
1981 è calata del 18,4%.
Per la risoluzione del problema occupazionale in Bassa Valle
sono già stati presi contatti con diversi imprenditori interessati
ad eventuali insediamenti in Valle d'Aosta. Si è in attesa che
questi ultimi presentino dei programmi particolareggiati sul tipo
di insediamento, l'occupazione prevista, il fatturato presunto e
gli sbocchi di mercato.
L'Assessorato predispone annualmente e quadrimestralmente un
questionario d'indagine sull'attività industriale in Valle d'Aosta.
Per l'ultimo quadrimestre '81 e per l'anno '81 siamo in attesa di
ricevere i questionari delle industrie che sono state già
sollecitate a rispondere. Entro il mese di marzo, gli uffici del
mio Assessorato saranno in grado di predisporre un documento
riepilogativo sull'andamento dell'industria valdostana diviso per
settori.
PRESIDENTE:
Ha chiesto di parlare il Consigliere Cout. Ne
ha facoltà.
COUT - (P.C.I.):
Volevamo chiedere all'Assessore se è
possibile avere questo primo documento, che a nostro parere ci
potrebbe dare una panoramica abbastanza indicativa sulla situazione
qui in Bassa Valle e quindi sulla completezza della risposta
potremo dichiararci abbastanza soddisfatti.
Non siamo invece soddisfatti di quella che può essere una
conclusione su queste considerazioni fatta testé dall'Assessore e
chiarisco meglio: lo Assessore nella sua risposta ci ha detto qual
è la situazione, ma non ci ha parlato delle considerazioni e delle
soluzioni prospettate dall'Assessorato; e per quanto riguarda la
"Fortuna West" ha detto solo che è stato incaricato un tecnico
dello studio del problema.
Per ciò che riguarda la situazione degli operai dell'ex IMVA ci
ha confermato che una volta scaduta la Cassa integrazione, non ci
saranno delle prospettive precise.
Per ciò che riguarda la SADEA ci ha confermato quella che è la
situazione e anche qui non vediamo quali interventi stia facendo la
Regione per risolverla. In particolare per la FIAT Engineering non
ci ha detto quale soluzione si potrà trovare per il problema di
quegli operai ai quali, pur non essendo stati licenziati, è stato
prospettato di andare a lavorare a Torino.
Non vediamo come possano fare molti di questi operai a
trasferirsi perché hanno qui la famiglia e la casa, quindi già ad
una successiva nostra interpellanza l'Assessore Chabod aveva
proposto di impiegarli a Verrayes. Secondo il nostro parere anche
questa soluzione non va bene, bisogna trovarne un'altra, ma occorre
che l'Assessorato si impegni a ricercarla.
Per ciò che riguarda in generale la questione, abbiamo già detto
tante volte che la situazione va affrontata in modo diverso, e non
aspettando gli industriali che vengono a ricercare la possibilità
di impiantare un'industria in Valle d'Aosta.
La Regione stessa deve porsi, assieme al problema della ricerca
di operatori che possano dare delle garanzie, tutta una serie di
altre questioni che abbiamo già elencate, fra cui quella
dell'accesso a finanziamenti per poter dare una adeguata capacità
contrattuale ai piccoli imprenditori nei confronti delle banche, e
la possibilità di avere delle sicurezze per ciò che riguarda gli
sbocchi di mercato nella ricerca di nuove tecnologie.
Occorre affrontare la questione delle aree attrezzate, la
questione di una formazione professionale adeguata che metta a
disposizione di queste industrie del personale preparato. In questo
senso molto può essere fatto dalla Regione, ma ci vuole prima uno
studio preciso, delegato o non delegato a tecnici esterni, in base
al quale poi discutere e formulare proposte precise. Quindi,
facendo una considerazione globale sulla risposta dell'Assessore,
non possiamo neanche questa volta dichiararci soddisfatti, e
dobbiamo dire che l'Assessore non è arrivato in Consiglio con delle
proposte che ci diano sicurezza di prospettiva per l'occupazione in
Bassa Valle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK