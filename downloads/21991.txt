Consiglio Regionale della Valle d'Aosta - Oggetto del Consiglio n. 1690 del 21 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1690 del 21 dicembre 2005 - Resoconto
OGGETTO N. 1690/XII - Erogazione dell'indennità di disagio per i
Vigili del fuoco operanti nel Tunnel del Monte Bianco. (Ritiro di
mozione)
Mozione
Premesso che:
·
a seguito del gravissimo incidente verificatosi il 24 marzo
1999 all'interno del traforo del Monte Bianco (TMB) l'esercizio
dello stesso venne sospeso;
·
al fine di garantire la riapertura del traforo del Monte
Bianco in condizioni di massima sicurezza le società concessionarie
preposte per la gestione del traforo del Monte Bianco, in data 23
giugno 2001, hanno stipulato una convenzione con la RAVA (Regione
Autonoma Valle d'Aosta) e lo SDIS 74 (Service Départemental
d'Incendie et de Secours de Haute-Savoie) per le seguenti
prestazioni:
a) gestione del sistema unitario di pronto intervento, sempre
operativo;
b) primi interventi ai sensi del PIIS (Piano Interno di
intervento e sicurezza);
c) ispezioni e controlli stabiliti;
d) supporto per la valutazione e la prevenzione dei rischi
connessi all'esercizio del traforo del Monte Bianco e proposta di
misure e di direttive in materia, compatibilmente con i rispettivi
mezzi e competenze.
·
all'interno del Contratto Collettivo Decentrato, stipulato,
In data 29.04.2004 e successiva integrazione del 22.12.2004 tra
l'Amministrazione regionale e le OO.SS. rappresentanti del Corpo
dei Vigili del Fuoco di Aosta, l'art. 20 prevede al personale
dell'area operativa tecnica del Corpo valdostano dei Vigili del
Fuoco una indennità di disagio per ogni turno ordinario lavorativo
prestato al Tunnel del Monte Bianco;
·
l'indennità prevista dal Contratto di cui sopra con
decorrenza dal 9.03.2002 non è ancora stata pagata;
Il Consiglio regionale
Impegna
la Giunta regionale ad operare affinché entro il 31.12.2005
l'indennità di disagio prevista dall'art. 20 del Contratto
Collettivo Decentrato, citato in premessa, venga erogata.
F.to: Stacchetti - Viérin Marco - Comé - Lanièce
Président - La parole au Conseiller Stacchetti.
Stacchetti (SA) - Sulla questione del Traforo del Monte Bianco
avevamo già fatto una precedente iniziativa, dove ci eravamo
preoccupati per quanto tempo i Vigili del fuoco dovevano ancora
lavorare nel traforo per sovrintendere e gestire la sicurezza e
intervenire in caso di incendio. In quella iniziativa ci siamo
accorti di un'altra vicenda, che è per noi preoccupante: ci siamo
accorti che i Vigili del fuoco lavorano in una situazione di grande
disagio e questo grande disagio è stato riconosciuto dall'ente che
li paga, la Regione.
Il disagio è stato riconosciuto nel contratto di lavoro e
l'articolo 20 di questo contratto di lavoro dice:
"Al personale
dell'area operativa tecnica del Corpo valdostano dei Vigili del
fuoco spetta un'indennità di disagio pari a euro 60 lordi per ogni
turno ordinario lavorativo prestato al Tunnel del Monte Bianco, che
comporti la permanenza anche nella postazione centrale"
, e fin
qui va tutto bene. Perché è stato riconosciuto questo disagio? È
stato riconosciuto perché i pompieri lavorano in 3 a turni di 4 ore
consecutive e devono stazionare in una stanza di 4 metri per 4
circa, dove ricorrenti sono i problemi respiratori e le emicranie,
e il diretto collegamento con l'esterno, passa attraverso due
monitor. Malgrado sia stato riconosciuto il disagio, e la relativa
indennità, questa indennità, non è mai stata pagata.
Incuriositi dall'anomala situazione ci siamo documentati, siamo
andati a vedere se c'erano dei motivi per i quali la Regione non
aveva ancora erogato questo emolumento ai suoi dipendenti e con
stupore, all'allegato 1 del contratto di lavoro, vediamo che
l'articolo 4 - concernente l'attribuzione dell'indennità di disagio
al personale dell'area operativa tecnica del Corpo valdostano dei
Vigili del fuoco - produce effetti a condizione che la società di
gestione del Tunnel del Monte Bianco si impegni formalmente al
rimborso alla Regione Autonoma Valle d'Aosta degli oneri
contrattuali derivanti dall'applicazione dell'articolo stesso. È
come se io ai miei collaboratori dicessi: "tu fai pure la domanda
di aumento, io te la firmo, ma ti pagherò se riceverò i soldi"...
non so se ci sono altri contratti di lavoro con queste
caratteristiche! Mi fa rabbia, poi, il fatto che questo contratto
di lavoro sia stato sottoscritto anche dalle organizzazioni
sindacali. Se questo è un serio contratto di lavoro lascio
giudicare a voi e se la Regione - che dovrebbe dare esempio -
tratta così i suoi dipendenti, questo mi fa rimanere proprio
allibito!
Con l'iniziativa chiediamo che, finalmente, il Consiglio impegni
la Giunta affinché questa indennità venga erogata entro il 31
dicembre, non sono cifre astronomiche; da conti fatti ogni pompiere
dovrebbe ricevere 1.500,00 euro di arretrati quale giusto
riconoscimento verso chi opera in quella situazione, che dire
"disagevole" è poco! In quella postazione oserei dire che i primi
candidati alla morte in caso di incendio o di grossi infortuni nel
Tunnel, sono proprio i Vigili del fuoco che sono dentro la
postazione centrale. Invito pertanto il Consiglio a dichiararsi
favorevole a questa mozione e a riconoscere ai pompieri quanto
sottoscritto nel contratto.
Président - Je déclare ouverte la discussion générale.
La parole au Président de la Région, Caveri.
Caveri (UV) - L'oggetto del contendere è la mancata
corresponsione ad oggi dell'indennità di disagio prevista, come
ricordato dal collega Stacchetti, dall'articolo 20 dell'accordo
decentrato che venne sottoscritto il 17 febbraio 2004 con
decorrenza dal 9 marzo 2002, data di riapertura del tunnel, pari a
60,00 euro per ogni turno ordinario lavorativo prestato al tunnel
che comporti la permanenza anche al posto centrale. Posto centrale
che poteva non piacere ai Vigili del fuoco, e alla stessa Regione.
Già il Presidente Perrin, e poi il sottoscritto, abbiamo annunciato
che i Vigili del fuoco valdostani in quella postazione non ci
sarebbero più stati. Va detto però che la postazione centrale è
sicura, a meno che uno non ci cucini la "raclette" dentro, in quel
caso i sistemi di allarme possono far cilecca, ma sul fatto che i
Vigili del fuoco in caso di incendio restino bruciati, posso
rassicurare il collega Stacchetti che così non è! La richiesta
sindacale di monetizzare la presenza dei Vigili del fuoco al posto
centrale è nata dopo aver verificato a suo tempo l'impossibilità di
una sua soppressione, obiettivo iniziale delle organizzazioni
sindacali dei Vigili del fuoco, che mai hanno accettato, per vari
motivi, il servizio presso tale postazione.
L'allegato 1 dell'accordo decentrato in questione prevede che
"l'attribuzione dell'indennità di disagio al personale dell'area
operativa tecnica del Corpo valdostano dei Vigili del fuoco produce
effetti a condizione che la società di gestione del tunnel si
impegni formalmente al rimborso degli oneri contrattuali derivanti
dall'applicazione dell'articolo stesso"
: questo è abbastanza
comprensibile, perché in quel caso i Vigili del fuoco agivano in
convenzione con il "GEIE", quindi noi davamo un servizio al "GEIE"
e l'impegno era quello di monetizzare questa indennità a condizione
che il "GEIE" la erogasse.
Il 5 maggio 2004, in seguito al perfezionamento dell'accordo, il
Presidente della Regione ha indirizzato al direttore del "GEIE" una
nota in cui si richiedeva di versare alla Regione l'importo
necessario per il pagamento dell'indennità prevista dall'accordo
decentrato. Dopo una serie di incontri e di lettere interlocutorie,
il "GEIE" aveva formalmente comunicato in data 20 settembre 2004 di
non ritenere addebitabile al "GEIE" l'importo in questione, perché
non concordato preventivamente con il "GEIE" stesso. A seguito di
successivi incontri il "GEIE" ha comunicato, con nota in data 24
marzo 2005, la propria disponibilità al pagamento dell'indennità
per un importo complessivo di 300 mila euro dal 1° gennaio alla
scadenza della convenzione, che abbiamo disdetto e che scade nel
giugno 2006, senza farsi carico degli arretrati. La questione è
stata riportata in sede contrattuale il 18 maggio scorso, con la
richiesta dei sindacati di un incontro a livello politico con la
Presidenza.
Pur ritenendo legittima la richiesta avanzata al "GEIE" - e in
questo siamo suffragati anche da un parere del prof. Garancini in
relazione a quanto previsto dall'allegato 2 della convenzione, che
prende in considerazione, nel fissare il costo dei Vigili del fuoco
in servizio al tunnel, anche gli eventuali oneri aggiuntivi
derivanti da rinnovi contrattuali aventi efficacia retroattiva -,
nell'incontro con i sindacati svoltosi il 26 settembre scorso ho
prospettato 2 scenari. Primo scenario: apertura di un contenzioso
da parte della Regione con il "GEIE" per ottenere anche il
pagamento degli arretrati, con tempi presumibilmente lunghi per una
definizione della vertenza, questa può essere una causa civile la
cui durata è fra i 7 e gli 8 anni; questa ipotesi avrebbe
comportato il mancato pagamento dell'indennità in attesa della
soluzione della vertenza. Secondo scenario: sottoscrizione di un
nuovo accordo decentrato sostitutivo del precedente, che prevedeva
la corresponsione dell'indennità di disagio solo a decorrere dal 1°
gennaio 2005 fino all'esaurimento. Questa soluzione, se da un lato
non avrebbe comportato la corresponsione delle somme arretrate,
dall'altro avrebbe permesso il pagamento immediato delle indennità
del 2005, chiudendo definitivamente la questione, tenuto conto che
nel frattempo la Regione, unitamente al "département" francese, ha
provveduto a non più rinnovare l'attuale convenzione in atto che
scadrà il 23 giugno 2006.
Rispetto a queste due ipotesi i sindacati si sono riservati di
sentire il personale e, in un successivo incontro svoltosi il 14
novembre 2005, hanno comunicato che il personale del Corpo
valdostano dei Vigili del fuoco, interpellato anche attraverso una
indagine conoscitiva, ha, a grande maggioranza, espresso la volontà
di chiedere alla Regione di aprire una vertenza nei confronti del
"GEIE", al fine di ottenere il pagamento di tutte le indennità, ivi
compresi gli arretrati. In relazione a questa richiesta la Regione
chiederà formalmente al "GEIE" il pagamento dell'intera somma
dovuta ai sensi della convenzione. In caso di rifiuto, assai
probabile, aprirà con il "GEIE" una vertenza per l'ottenimento di
quanto dovuto.
Ciò è sostanzialmente quanto richiesto dalla mozione, ma la data
del 31 dicembre 2005 è purtroppo del tutto irrealistica ed è la
ragione per la quale non possiamo accogliere la mozione. Non
possiamo neanche immaginare che la Regione anticipi i soldi, perché
questo, secondo i pareri dei nostri legali, sarebbe totalmente
illegittimo, in quanto creeremmo nei confronti di questa vicenda un
danno erariale perché il contratto, così come firmato dai
sindacati, esplicita chiaramente che l'attribuzione è legata ad un
esborso di denaro da parte del "GEIE". Quindi da un lato avevamo
proposto "pochi, maledetti e subito" ai pompieri, che hanno
rifiutato, vogliono gli arretrati. Non possiamo anticipare questi
soldi, quindi è assai probabile che, dopo un eventuale diniego da
parte del "GEIE", ci troveremo costretti ad una causa civile
purtroppo con i tempi della Giustizia italiana.
Naturalmente una possibilità è anche il ritiro da parte dei
proponenti la mozione, dando l'impegno da parte mia di riferire in
Consiglio sui tempi della trattativa con il "GEIE" in uno dei
prossimi Consigli.
Président - La parole au Conseiller Viérin Marco.
Viérin M. (SA) - Capisco che i colleghi non sono troppo
interessati alle questioni dei nostri dipendenti che lavorano come
Vigili del fuoco, ma credo che questa sia una questione importante
per farci capire altre cose, che magari non riguardano solo i
Vigili del fuoco.
Intanto siamo rimasti stupiti, del fatto di... e credo che le
parole del Presidente della Giunta lo hanno confermato... essere
andati ad una contrattazione collettiva decentrata, scrivendo in
allegato che si pagano i nostri dipendenti a condizione che il
"GEIE" paghi la Regione! E' come dire: "io ho 100 dipendenti e li
pago se i clienti mi pagano"...
(interruzione del Presidente della Regione, fuori
microfono)
... Luciano, ho capito, ma il ragionamento qual è? Qui c'è un
grave errore sindacale, questo è il ragionamento!
L'altro ragionamento che leggo nell'allegato - e chiedo al
Presidente Caveri che affronti anche questo tema - è il discorso
che, nel comma 2 dell'allegato, l'Amministrazione regionale - e qui
è l'Amministrazione regionale! - si è impegnata a contattare
l'Opera nazionale dei Vigili del fuoco al fine di verificare la
compatibilità e l'opportunità dell'iscrizione all'Opera, sulla base
delle norme vigenti, nell'ordinamento per la generalità dei
dipendenti regionali. Cosa vuol dire questo? Prima di passare nel
personale regionale, i Vigili del fuoco potevano essere parte
integrante dell'Opera nazionale dei Vigili del fuoco. L'Opera è un
ente che dà dei servizi importanti a chi esercita questa
professione, che va dalla gestione degli istituti e colonie
climatiche, centri di soggiorno, ricovero dei minori presso
istituti ecc., anche perché purtroppo ci sono dei Vigili che per
incidenti hanno lasciato questa vita terrena, quindi questa Opera
vuole, nelle sue finalità, venire incontro anche a queste
situazioni, come alle persone che hanno subito nell'espletamento
del loro lavoro degli incidenti sul lavoro e quindi diventano
portatori di handicap. Questo è stato un impegno assunto
dall'Amministrazione regionale... non vedo qui i sindacati e,
onestamente, dico che non l'abbiamo inserita nel testo della
mozione, ma approfitto del dibattito sulla stessa per ricordare che
anche questa è una cosa concordata anni fa, ma ancora ad oggi non
si vede niente all'orizzonte! Se da un lato i sindacati hanno fatto
quell'errore, dall'altro c'è un contenzioso che si può aprire, con
la condivisione dei Vigili del fuoco, e poi c'è il fatto che
l'Amministrazione regionale è in ritardo sugli impegni assunti in
merito all'Opera nazionale di assistenza.
Quello che non capisco è quando il Presidente Caveri mi dice:
"abbiamo avuto lo scontro con il "GEIE", perché hanno riconosciuto
solo 300 mila"... dall'altra parte però diciamo che se sono 60 euro
a turno e i Vigili del fuoco mediamente sono 7 al giorno, da un
conto matematico l'arretrato si aggira sui 480-500 mila euro,
perché conteggiando da aprile-marzo 2002, ad arrivare ad oggi
abbiamo tre anni e qualche mese, alla fine sono circa 500mila
euro... ci sono quindi 200mila euro di differenza! Che ci sia
l'apertura di un contenzioso, e che la Regione non abbia la forza
verso il "GEIE" di trovare una soluzione per questo importo e
magari ci accorgeremo di andare a spendere 100mila euro per gli
avvocati, fra noi, il "GEIE"... mi pare un po' strano...
(nuova interruzione del Presidente della Regione, fuori
microfono)
... sarebbe bene eventualmente fare alcune azioni verso il
"GEIE" e tutti i connessi problemi del Traforo del Monte Bianco.
Questa è una situazione vergognosa, lo dico tranquillamente, per i
motivi che ho esposto, ma anche perché chi ha preparato il bilancio
non ha aperto un capitolo, non ha previsto dei denari per poter
eventualmente pagare questi - parlo per il 2006 - arretrati.
Lei dice: "dobbiamo aspettare il contenzioso"... viene vinto il
contenzioso o non vinto, c'è l'okay del "GEIE", variazione di
bilancio della Regione, inserimento nel bilancio e questo è
l'arretrato, deve passare per forza in busta paga...
(nuova interruzione del Presidente della Regione, fuori
microfono)
... ho capito, è quello che sto dicendo! In "qualunque momento"
non tanto, perché bisognava semmai aprirlo, tenerlo aperto in
entrata e... ma infatti, ma secondo noi, nella previsione di
bilancio, questo non è avvenuto, perché nei sottocapitoli del
capitolo in cui ci sono tutti gli stipendi dei dipendenti non c'è
questo sottocapitolo... poi se non ci sono fondi per anticipare e
si preferisce il contenzioso, è un altro discorso...
(nuova interruzione del Presidente della Regione, fuori
microfono)
... allora ho qui un promemoria, perché ho fatto una richiesta
all'Ufficio personale, e mi si dice:
"In merito all'indennità di
disagio per il personale che si reca a prestare servizio al Traforo
del Monte Bianco, sul bilancio 2006 non sono state previste risorse
finanziarie, in attesa della definizione delle problematiche sorte
in ordine al rimborso da parte della società "GEIE" dell'indennità
stessa. Si allega la nota pervenuta da..."
...
(Caveri, fuori microfono) - Dovete smetterla di scrivere al
personale che dice delle bestialità, scrivete al Presidente della
Regione!
... allora, Presidente, il ragionamento è che ad oggi sul 2006
non ci sono disponibilità, non sono state previste, si aspetta il
contenzioso, lei ci ha detto che il contenzioso è stato anche
concordato con i diretti interessati, se ai diretti interessati sta
bene questo discorso, a noi sta bene. Diciamo solo che su questa
vicenda, per motivi diversi dall'accordo sindacale si doveva
prestare più attenzione, soprattutto i sindacati quando hanno
accettato quel tipo di allegato; l'Amministrazione regionale quello
che deve anche fare è procedere ai sensi del 2° comma
dell'allegato. Il Presidente mi dice che se l'è segnato e noi
andremo anche a sollecitare, di qui a qualche mese, i passaggi che
saranno stati fatti, per riportare la possibilità di essere
iscritti all'Opera nazionale di assistenza da parte dei Vigili del
fuoco regionali.
Sull'altra questione a questo punto speriamo che il contenzioso
vada a favore dei Vigili del fuoco per i loro arretrati; l'unica
cosa che ci fa "arricciare il naso" o che ci crea parecchi dubbi è
il fatto che per 150-200 mila euro su 3-4 anni il "GEIE" e qualcun
altro vadano ad un contenzioso. Se la cifra fosse 1 o 2 milioni di
euro è un ragionamento, ma qui, per briciole in questo campo,
soprattutto per delle società come il "GEIE", che si vada ad un
contenzioso e non si cerchi di far ragionare... spero che il
Presidente lo abbia già fatto, ma un invito che il sottoscritto fa
a nome del gruppo è che si provi, nei prossimi mesi, ad addivenire
ad un po' più di buon senso da parte del "GEIE", perché per poche
briciole si va ad aprire un contenzioso che durerà anni: questa è
una situazione a dir poco "anomala"!
Posso anche decidere, oggi, a nome del gruppo, di ritirare la
mozione, ma di ripresentarla a febbraio, se il Presidente della
Regione non avrà mantenuto quello che ci ha detto oggi in merito
all'Opera nazionale dei Vigili del fuoco, per cercare di entrare
anche come Corpo valdostano (visto che c'erano prima, è cambiato il
datore di lavoro). Inoltre potremo verificare, ripresentando questa
iniziativa, la possibilità di fare un ragionamento diverso rispetto
a quello del contenzioso. Sul contenzioso credo che non ci sia
niente da sorridere ed è solo una sconfitta da parte chi aspetta il
dovuto.
Presidente - La mozione è ritirata con l'impegno di
ripresentarla a febbraio.
Il Consiglio prende atto, concordando.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK