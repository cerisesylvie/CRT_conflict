Consiglio Regionale della Valle d'Aosta - Oggetto del Consiglio n. 219 del 14 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 219 del 14 gennaio 2021 - Resoconto
OGGETTO N. 219/XVI - Interpellanza: "Intendimenti relativi
all'attuazione di misure prescrittive per la tutela del territorio
dagli effetti dell'inquinamento luminoso".
Bertin (Presidente) -
Preciso, anche per facilitare poi il
prosieguo dei lavori, che le interpellanze attribuite all'assessore
Barmasse e che saranno spostate sono la n. 34, la 36 e la 38; per
quanto riguarda il presidente Lavevaz la n. 35. Pertanto, queste
interpellanze, nel caso in cui non fossero ancora ritornati in aula
il Presidente e l'Assessore, sono spostate a fine discussione. Per
cui chi vuole illustrare le interpellanze ne tenga conto.
Punto n. 33 all'ordine del giorno. Per l'illustrazione,
consigliere segretario Distort.
Distort (LEGA VDA) -
La presente interpellanza, che
esplicito subito con i quesiti, propone all'Assessore competente le
seguenti domande: qual è la posizione, qual è la visione e quali
gli obiettivi che il Governo regionale si propone in merito
all'importanza di una corretta illuminazione del territorio?
Secondo quesito: quali sono gli intendimenti del Governo regionale
in merito all'attuazione di misure prescrittive per la tutela del
territorio dagli effetti dell'inquinamento luminoso e per la
valorizzazione della percezione del paesaggio in fase notturna.
Quali siano le linee di azione che intende adottare per favorire la
corretta realizzazione degli interventi di adeguamento degli
impianti esistenti, anche in ambito delle iniziative a carico degli
enti locali. Terzo ed ultimo quesito: qualora sia adottata una
politica di ridefinizione della disciplina in materia di
illuminazione esterna, quale sia la previsione sui modi e sui tempi
di redazione del relativo corpus normativo.
Ho voluto subito andare al sodo delle domande, perché ritengo
che sia estremamente opportuno, per chi ci ascolta fuori da questa
sede, chiarire un fatto: quale collocazione ha questa interpellanza
con il contesto di crisi sanitaria ed economica in cui si trova in
questo periodo la nostra comunità? È estremamente importante avere
una collocazione di questo, perché è presumibile che ci si chieda
da fuori: "ma con tutti i problemi che stiamo vivendo in questo
momento, dobbiamo metterci a discutere sull'inquinamento
luminoso?".
Allora vorrei soltanto chiarire un fatto, che la
ratio
è
sempre la stessa, è quella che io ho cercato di definire in altri
interventi e ribadisco adesso, è il
leitmotiv
che anima la
mia attività di consigliere, l'attività del gruppo Lega e che
dovrebbe animare l'attività di tutto il Consiglio a partire dal
Governo: la sintesi è nell'espressione
estote parati
, siate
pronti. Dobbiamo assolutamente essere pronti e in questa fase di
crisi non dobbiamo abbassare la guardia anche su quello che
riguarda la programmazione, la visione. Noi dobbiamo pensare che
come questa crisi si attenua e ci permette lo svolgimento delle
attività, l'affluenza del pubblico turista nel nostro territorio,
noi dobbiamo avere un territorio pronto per essere sempre più
competitivo e capace di potersi riprendere con maggior velocità,
proprio in virtù di questa competitività, rispetto alla situazione
di crisi che è in atto adesso.
In una regione come la nostra, a forte vocazione turistica, la
percezione del paesaggio costituisce un elemento fondamentale di
indirizzo delle scelte dell'utenza turistica. Il ruolo e la qualità
dell'illuminazione artificiale permettono di valorizzare le
strutture architettoniche e paesaggistiche del territorio nelle ore
serali e notturne che - evidenzio semplicemente un'evidenza totale
- nell'arco dell'anno equivalgono al 50 percento del periodo,
quindi è estremamente importante pensare che noi nel 50 percento
del periodo di un anno solare dobbiamo gestire la comunicazione di
immagine del nostro territorio. Il paesaggio urbano può essere
dispersivo di giorno, ma di notte si può filtrare, scegliere cosa e
come evidenziare il bello da presentare. E proprio il ruolo della
bellezza rientra nelle dinamiche antropologiche delle scelte umane
ed entra anche nelle dinamiche di scelta delle sedi e delle
destinazioni turistiche.
La luce - sia il colore, quindi l'intensità, la gradazione, i
gradi Kelvin, la luce calda piuttosto che la luce fredda, così come
la luce colorata ma la luce in genere - racconta! E noi questo
dobbiamo fare, per questo noi dobbiamo prepararci e dobbiamo
prepararci per tutte le aziende legate al settore turistico che
oggi sono in difficoltà: devono essere assolutamente confortate dal
fatto che in questa sede si sta lavorando anche per questo.
Si tratta quindi di pensare di illuminare anche i corsi d'acqua,
alcuni tratti dei corsi d'acqua, si tratta di illuminare
adeguatamente. Sappiamo benissimo che abbiamo già un'illuminazione,
tra l'altro fortemente invasiva del nostro territorio, quindi si
tratta di illuminare correttamente i corsi d'acqua, gli edifici,
usare gli effetti di tutta quanta la disciplina
dell'illuminotecnica, la luce radente usando gli edifici stessi per
riflettere la luce, anziché usare una riflessione immediata data
dal corpo illuminante. Intervenire sull'illuminazione di facciate
cieche, andare a creare giochi di luce su facciate cieche e
degradate, andare a lavorare sull'intensità di illuminazione su
tutto il territorio per avere un effetto luminoso soffuso, evitare
l'abbagliamento, permettere la visione della volta celeste.
C'è una normativa vigente e c'è tutto un assetto normativo, sia
a livello di legge regionale, da quanto mi risulta la legge
regionale 17 del 1998 e le successive modificazioni e integrazioni
e l'attuale norma UNI 11248, e tutto quanto il corpus normativo e
legislativo del settore. E chiaro che sono già state date
indicazioni in merito alle ottiche: evitare di avere una diffusione
del cono di luce a 360 gradi, evitare emissioni verso l'alto,
ridurre le emissioni orizzontali e privilegiare le emissioni
verticali verso il basso.
Ci rendiamo conto che l'illuminazione svolge un ruolo di
racconto del paesaggio, di legame anche antropologico tra la
percezione del paesaggio, la vita del paesaggio, il solcare il
paesaggio e lo sguardo verso la volta celeste. Non è romanticismo,
è una necessità atavica.
In questo periodo esistono diverse iniziative di efficientamento
energetico, per cui i Comuni, che sono i maggiori competenti in
materia di interventi sull'illuminazione, perché la maggior parte
dei punti luce di illuminazione pubblica sul territorio sono di
competenza comunale, stanno svolgendo interventi di
riqualificazione energetica che non riguardano soltanto l'involucro
o la dotazione impiantistica degli stabili di propria competenza,
ma riguardano in gran parte anche gli interventi di rifacimento ed
efficientamento dei sistemi di illuminazione del territorio. È
estremamente importante che ci sia una regia regionale non per
andare a tarpare le ali sulle iniziative delle realtà comunali,
assolutamente no, ma per accompagnare le amministrazioni comunali
nelle corrette scelte di tipo illuminotecnico. Quindi indirizzi
relativi al direzionamento delle ottiche, al direzionamento dei
fasci di luce e anche sull'intensità luminosa.
Una illuminazione stradale dove non sentiamo il bisogno di
attivare i fari della nostra automobile è una illuminazione
sbagliata. E guardate che, se noi osserviamo il territorio, vediamo
che sono tantissimi i casi in cui abbiamo una iper illuminazione e
questa iper illuminazione a volte, pur diretta verso il suolo e non
in direzioni sbagliate, è un'illuminazione errata.
Con queste premesse aspetto e ascolto la risposta del
Governo.
Presidente -
Per il Governo l'assessora Minelli, ne ha
facoltà.
Minelli (PCP) -
Prima di rispondere alle domande dei
colleghi Distort e Ganis vorrei ringraziarli per aver portato
all'attenzione di questo Consiglio un tema di cui effettivamente si
parla poco: l'inquinamento luminoso. Un tema, tra l'altro, che
ricordo il collega Distort aveva già portato all'attenzione di
questa aula nella passata legislatura.
I colleghi sollevano la questione rilevando come, pur a fronte
di un indubbio servizio fornito dall'illuminazione pubblica in
termini di fruibilità delle strade, di sicurezza notturna,
eccetera, l'eccessiva diffusione dell'illuminazione stessa possa
comportare delle ricadute negative in tema di consumo energetico,
di disturbi del comportamento animale e dell'osservazione della
volta celeste.
Siamo dell'avviso che il cielo notturno debba essere certamente
considerato un bene ambientale da tutelare, al fine di consentire
alle generazioni presenti e future la possibilità di continuare a
conoscere, a studiare e ad ammirare la volta celeste e i suoi
fenomeni. Ovviamente ridurre l'inquinamento luminoso non significa
spegnere le luci, lei lo ha chiaramente evidenziato, ma cercare di
illuminare in maniera più corretta, senza danneggiare le persone e
l'ambiente in cui viviamo, operando al contempo un doveroso
risparmio energetico. È dunque necessario porre la massima cura a
contenere il più possibile l'inquinamento illuminando
razionalmente, che significa, per esempio, non disperdere la luce
verso l'alto, utilizzare impianti e apparecchi correttamente
progettati e montati, dosando la giusta quantità di luce in
funzione dei bisogni e senza costosi e dannosi eccessi.
L'inquinamento luminoso può avere degli effetti negativi, in
particolare degli effetti ecologici: il ciclo naturale notte giorno
della flora e della fauna può essere disturbato. Può avere effetti
sanitari: la troppa luce o la sua diffusione in ore notturne
destinate al riposo può provocare dei disturbi del sonno. E poi
quelli relativi all'alto consumo energetico e alla sicurezza
stradale: l'abbagliamento e la distrazione che possono essere
indotti in chi è alla guida di autoveicoli.
Fatte queste premesse rispetto al primo punto della
interpellanza, "qual è la posizione e la visione, quali gli
obiettivi che il Governo si propone in merito all'importanza di una
corretta illuminazione del territorio", rispondiamo sostenendo che
la prevenzione di ogni forma di inquinamento del nostro ambiente,
ivi compreso l'inquinamento luminoso, rientra fra i nostri
obiettivi generali. La normativa regionale e l'ARPA sono gli
strumenti che permettono il controllo e il monitoraggio dello stato
dell'illuminazione pubblica e privata del nostro territorio.
Rispetto agli altri due punti, "quali sono gli intendimenti in
merito all'attuazione di misure prescrittive per la tutela del
territorio dagli effetti dell'inquinamento luminoso e per la
valorizzazione della percezione del paesaggio in fase notturna,
quali siano le linee di azione che si intende adottare" e l'altra
domanda, "qualora sia adottata una politica di ridefinizione della
disciplina in materia di illuminazione esterna, quale sia la
previsione sui modi e i tempi di redazione del relativo corpus
normativo", le risposte si trovano anch'esse in parte già nei
contenuti della normativa regionale e nel ruolo di ARPA stessa.
L'argomento, come lei ricordava, è disciplinato dalla legge
regionale n. 17 del 1998, norme in materia di illuminazione
esterna. La nostra Regione è stata all'avanguardia nella
regolamentazione dell'inquinamento luminoso, è stata una delle
prime ad approvare una norma specifica e il tema era talmente nuovo
che non erano ancora state adottate delle norme tecniche di
riferimento.
L'articolo 2 della legge indica i requisiti da adottare nelle
more dell'emanazione delle norme tecniche UNI e CE; queste norme
poi sono state nel tempo emesse, alcune hanno per oggetto specifico
l'illuminazione stradale e sono state citate anche da lei nella sua
esposizione. Per quanto riguarda nello specifico la realizzazione
di un nuovo impianto di illuminazione stradale, questo deve essere
dotato di un certificato di conformità, come definito dall'articolo
5 della nostra legge, e le normative tecniche di riferimento, di
cui all'articolo di questa legge 17 del 1998, sono quelle che lei
citava: la UNI 11248, ma anche la UNI EN 13201, aventi per oggetto
l'illuminazione stradale.
La legge 17 del 1998, fatte salve alcune esclusioni, introduce
dei divieti e delle limitazioni nell'uso di alcuni sistemi di
illuminazione e prevede che, alla fine dei lavori di esecuzione
degli impianti che rientrano nell'ambito di applicazione della
legge, l'installatore rilasci al committente un certificato di
conformità ai requisiti di legge e poi affida all'ARPA Valle
d'Aosta un ruolo di controllo di questi certificati. L'articolo 6
demanda poi all'ARPA due funzioni, che sono la formulazione di
pareri e indicazioni su richiesta di enti pubblici e privati e la
raccolta e l'esame della documentazione in merito all'applicazione
della legge, a cui si potranno aggiungere nel prossimo futuro
quelle di informare e di sensibilizzare la popolazione sul problema
dell'inquinamento luminoso, una parte questa che non è prevista
attualmente nella normativa. Riguardo al primo punto, formulazione
di pareri e indicazioni su richiesta di enti pubblici e privati,
dal 1998 a oggi l'agenzia ARPA ha ricevuto due richieste a seguito
di esposti di cittadini; riguardo al secondo punto l'ARPA ha
raccolto ed esaminato la documentazione relativa ai due casi citati
e ha garantito che la legge fosse applicata nel rispetto di questa
documentazione acquisita.
Si ritiene opportuno richiamare il fatto che gli enti
responsabili dell'illuminazione pubblica si orientano oggi, già in
maniera abbastanza importante, verso delle tecnologie via via meno
energivore, per esempio con l'utilizzo dell'illuminazione a led,
cioè verso tecnologie che sono migliorative rispetto alle
precedenti, con l'uso di lampade più sottili e piatte, che
consentono di inserirsi meglio nella coppa superiore del punto
luce, riducendo di conseguenza, rispetto alle precedenti lampade,
l'emissione di luce verso l'alto, a cui facevamo riferimento
prima.
Per quanto concerne il consumo energetico dovuto
all'illuminazione pubblica sul territorio, si segnala che Terna
evidenzia per la nostra regione un costante decremento dei consumi
energetici nel corso degli anni, tale da passare da 31,1
gigawatt/ora del 2006 ai 24,3 gigawatt/ora del 2018, anche a
seguito dell'adozione di tecnologie come queste che abbiamo citato,
le luci a led, meno energivore delle precedenti.
Pertanto, stante l'esistenza di normative tecniche di
riferimento nazionali e vista la possibilità prevista dalla legge
di avere il supporto tecnico da parte di ARPA, in caso di dubbi
interpretativi o di contenziosi amministrativi relativi
all'applicazione della legge, non ravvisiamo la necessità di
intervenire sulla normativa vigente, però può essere opportuno,
tramite l'intervento di ARPA e una corretta campagna di
sensibilizzazione, prevedere delle azioni appunto di questo tipo. È
anche possibile in fase di elaborazione del piano rifiuti, che è in
corso di redazione, soffermarsi su questa problematica e anche lì
prevedere una corretta informazione e sensibilizzazione. Quando
parliamo di inquinamento luminoso non parliamo di un rifiuto
materiale vero e proprio, però può rientrare in questi termini.
Presidente -
Per la replica il consigliere Distort, ne ha
facoltà.
Distort (LEGA VDA) -
Grazie Assessore. Io voglio svolgere
il mio ruolo con umiltà e l'umiltà non è abbassare il proprio
valore, ma essere sinceri con sé stessi e la sincerità è la base di
qualunque tipo di rapporto autentico. Siccome voglio essere
autentico nel mio ruolo di opposizione nei confronti del suo ruolo
di governo, voglio essere sincero e le dico: io ho capito che lei
ha a cuore l'argomento e conto più su una componente
umana-ideologica che non su quanto lei mi ha detto nella risposta,
perché comunque la risposta in sintesi dice che dal punto di vista
normativo non si vuole andare a operare correzioni, ritenendo che
evidentemente esiste già tutto un sistema normativo che impedisce
l'esecuzione e la realizzazione di interventi che rientrino tra gli
errori di illuminazione scorretta. In particolare l'attuale
normativa va a disciplinare fondamentalmente - come dicevo prima -
il direzionamento dei flussi luminosi, però per quanto riguarda
l'intensità luminosa o la colorazione, non è approfondito il
tema.
Per deformazione professionale - noi sappiamo benissimo la mia
provenienza dal mondo della progettazione - mi rendo conto che non
si tratta soltanto di indirizzare delle progettazioni che non
portino con sé degli errori, bisogna indirizzare la progettazione
verso un alto livello di progettazione. C'è tutto il campo
dell'illuminotecnica che ha la capacità di definire e determinare
un buon progetto rispetto a un progetto compatibile con l'assetto
normativo.
Noi dobbiamo andare verso il buon progetto e forse vale di più
l'impegnativa relativa alla campagna di sensibilizzazione. È chiaro
che nei suoi dieci minuti di risposta non può dirmi qual è la
campagna di sensibilizzazione posta, però Assessore io le dico che
vigilerò su questo punto, su questo aspetto, perché è estremamente
importante. La sensibilizzazione passa innanzitutto
nell'approfondimento della formazione del nostro corpo di
progettisti. Fortunatamente ci sono i crediti formativi previsti
per i progettisti e all'interno dei crediti formativi i rispettivi
ordini sanno già in qualche modo andare a definire gli argomenti su
cui è necessario creare degli approfondimenti, ma se anche dal
punto di vista regionale noi diamo ulteriori
input
sotto
questo punto di vista è estremamente importante, perché noi non
dobbiamo soltanto andare a creare degli interventi di illuminazione
del territorio che evitino sprechi, inquinamenti luminosi e
sbagliate ottiche, noi dobbiamo veramente avere il massimo,
dobbiamo puntare a livelli qualitativi alti.
Questa è la nostra linea, su questo noi lavoriamo e su questo
noi vigileremo. Buon lavoro Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK