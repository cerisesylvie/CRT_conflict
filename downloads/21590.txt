Consiglio Regionale della Valle d'Aosta - Oggetto del Consiglio n. 1349 del 8 giugno 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1349 del 8 giugno 2005 - Resoconto
OGGETTO N. 1349/XII - Circolazione di motoveicoli a quattro
ruote su strade poderali. (Interrogazione)
Interrogazione
Appreso che in alcune località turistiche della Valle d'Aosta
si sta diffondendo il fenomeno "quad", cioè di nuove moto a quattro
ruote in grado di scorazzare su prati e strade poderali;
Evidenziato che l'utilizzo di tali mezzi può provocare
significativi danni all'ambiente ed al territorio;
Ricordato che la vigente legislazione regionale consente il
transito sulle strade poderali solo ai proprietari dei fondi, ai
loro ospiti e a coloro che hanno una specifica
autorizzazione;
il sottoscritto Consigliere regionale
Interroga
l'Assessore competente per sapere:
1) se sono state predisposte le misure necessarie e se sono
state date le disposizioni opportune per evitare l'utilizzo dei
"quad" a danno dell'ambiente e del territorio;
2) se sono state avanzate richieste di autorizzazione, a
Sindaci o all'Assessore regionale competente, per l'uso di strade
poderali per il transito dei "quad".
F.to: Riccarand
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Il Consigliere Riccarand mi chiede di sapere se
sono state predisposte le misure necessarie e sono state date le
misure opportune per evitare l'utilizzo dei "quad". Rispondo che i
veicoli summenzionati ai sensi del nuovo Codice della strada
rientrano nella categoria dei motoveicoli e precisamente nella
sottocategoria dei quadricicli. Recita testualmente il Codice della
strada:
"Quadricicli a motore, veicoli a quattro ruote destinati
al trasporto di cose, con al massimo una persona oltre al
conducente nella cabina di guida, ai trasporti specifici per uso
speciale la cui massa a vuoto non superi le 0,55 tonnellate, con
esclusione della massa delle batterie se a trazione elettrica,
capaci di sviluppare su strada orizzontale una velocità massima
fino a 80 km/h. Le caratteristiche costruttive sono stabilite dal
regolamento. Detti veicoli, qualora superino anche uno solo dei
limiti stabiliti, sono considerati autoveicoli"
(articolo 53,
comma h) del decreto legislativo n. 285/1992).
La circolazione dei veicoli a motore sul territorio della
Regione Valle d'Aosta, al di fuori delle strade statali, regionali,
comunali carrozzabili, è regolamentata dalla legge regionale n.
17/1985 ed è consentita esclusivamente ai proprietari, agli
affittuari, ai conduttori dei fondi, alle persone disabili e a
coloro che devono transitare in dette strade per motivi di lavoro,
servizio o studio. Al di fuori di questi casi, coloro che
desiderano accedere a loro totale rischio sul territorio di cui
sopra, devono munirsi di apposita autorizzazione. In presenza di
soggetti non in possesso dei presenti requisiti, il personale
incaricato alla sorveglianza e all'applicazione della legge
suddetta, provvede ad elevare le contravvenzioni amministrative
previste in base alle norme violate.
In risposta al secondo punto, comunico che nell'anno in corso è
pervenuta all'Assessorato una richiesta di autorizzazione al
transito sulle strade interpoderali con veicoli di tipo "quad" da
parte della sig.ra Salamon Cinzia in Belfrond di Courmayeur, per
finalità turistiche, mediante il noleggio degli stessi. La risposta
a firma mia non ha accolto la richiesta, in quanto si è ritenuto
che l'utilizzo di veicoli a motore quali il "quad" o altri sulle
strade interpoderali, tabellate ai sensi della legge regionale n.
17, come alternativa di svago per turisti, alteri i principi
istitutivi della legge in questione e sia in contrasto con la
volontà dei numerosi turisti che frequentano la regione, con
l'intento di trascorrere un periodo lontano dall'inquinamento delle
città provocato anche dalle emissioni e dai rumori dei veicoli
(questo è un tratto della lettera di risposta).
In funzione dell'interrogazione, l'Assessorato ha inviato un fax
ai 74 Comuni della Regione per capire qual era la situazione e
hanno risposto in 42; di questi, solo 3 hanno ricevuto istanze per
il transito dei "quad", precisamente il Comune di Gressan,
un'autorizzazione rilasciata alla società "Pila Gas", per
consentire la fornitura di gas agli utenti della Conca di Pila; il
Comune di Courmayeur, una richiesta di autorizzazione al transito
nelle Valli Ferret e Veny nei periodi di traffico regolamentato,
allo scopo di portare i turisti nei ristoranti e nei rifugi della
zona, la richiesta non è stata accolta dal Sindaco in quanto in
contrasto con la legge regionale n. 17 e con gli obiettivi di
tutela e valorizzazione dell'ambiente; il Comune di Châtillon,
un'autorizzazione rilasciata alla società sportiva "Fans de sport
S.r.l.", ai sensi dell'articolo 2, comma 6 della legge regionale n.
17, per il transito sulla strada che collega la località Promiod al
Col Portola, in occasione di un raduno di "quad"; il Comune di
Valtournenche, 3 autorizzazioni rilasciate alla società sportiva
"Fans de sport", ai sensi dell'articolo 2, comma 6 della legge
regionale 17, relative a manifestazioni a carattere nazionale ed
internazionale svoltesi negli anni 2002-2003-2004 nel mese di
luglio, il Sindaco nella sua nota ha precisato che non intende più
rilasciare in futuro autorizzazioni al transito di detti veicoli
sulle strade poderali, in linea con l'interpretazione data dalla
Regione.
Per completezza di informazione, segnalo che il Coordinatore del
Dipartimento risorse naturali, nell'esprimere un proprio parere in
merito alle richieste dei comitati organizzatori di raduni in
fuoristrada di marche varie, ha invitato le varie organizzazioni a
trovare tracciati alternativi alle strade interpoderali
regolarmente tabellate, ritenendo che un numero così elevato di
veicoli fuori strada che transitano contemporaneamente in una
strada interpoderale soggetta a transito limitato alteri i principi
istitutivi della legge in questione e non sia rispettoso
dell'ambiente e dei numerosi turisti che frequentano la nostra
regione. Copia del parere di cui sopra è stata trasmessa anche ai
Sindaci dei Comuni interessati che hanno la potestà autorizzatoria
per derogare al divieto di transito in occasione di manifestazioni,
ai sensi dell'articolo 2 comma 6, già citato.
Questo è quanto; mi pare che si possa dimostrare che la
posizione dell'Assessorato è chiara sia per le autorizzazioni,
negate quando sono state avanzate direttamente, sia per l'invito ai
Sindaci ad evitare in futuro ulteriori autorizzazioni. Siamo
dell'idea che le strade interpoderali debbano mantenere le funzioni
specifiche per le quali sono nate, fondamentalmente quella di
essere usati dai proprietari e dai conduttori dei fondi
agricoli.
Président - La parole au Conseiller Riccarand.
Riccarand (Arc-VA) - Per esprimere soddisfazione per la risposta
dell'Assessore. Condividiamo la linea che è stata assunta di
applicazione sostanziale della legge regionale e condividiamo il
"no" alle autorizzazioni nei casi in cui sono state richieste, così
come l'invito rivolto ai Sindaci, e chiediamo all'Assessore di
proseguire nel futuro su questa linea che è stata tracciata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK