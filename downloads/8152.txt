Consiglio Regionale della Valle d'Aosta - Oggetto del Consiglio n. 2593 del 11 febbraio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2593 del 11 febbraio 1987 - Resoconto
OGGETTO N. 2593/VIII - INIZIATIVE PER LA LOTTA CONTRO LA
SCLEROSI MULTIPLA. (Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Mafrica e Millet:
INTERROGAZIONE
Avuta notizia
della costituzione, anche nella nostra
Regione, di una Associazione per la lotta alla sclerosi
multipla;
Ritenuta
lodevole e degna del massimo interesse
l'iniziativa di intervenire contro una tale grave malattia, che
colpisce persone di ogni età e condizione;
i sottoscritti Consiglieri regionali
INTERROGANO
l'Assessore competente per conoscere:
1)
se esistono dati sulla diffusione della sclerosi
multipla nella nostra Regione;
2)
quali interventi sanitari, assistenziali e sociali
sono in programma da parte delle strutture pubbliche nella lotta
contro tale malattia.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Per il momento non esistono dati precisi
sui portatori di questa malattia, però è già in fase di avanzata
elaborazione, da parte dell'unità operativa di neurologia, una
relazione in merito. I dati dei quali siamo in possesso ci
permettono di evidenziare che l'incidenza della malattia in Valle
d'Aosta è mediamente nelle stesse percentuali che si riscontrano in
campo nazionale.
I dati più precisi che abbiamo e che si riferiscono al 1986 ci
permettono di dire che sono stati ricoverati 18 pazienti e che
altri 28 sono stati seguiti in ambulatorio.
Fermo restando il fatto che è molto difficile l'opera di
prevenzione nei confronti di questa malattia, nel campo della
riabilitazione si evidenziano alcuni problemi inerenti alla
disponibilità di personale e di tecnologie appropriate che
consentano di stilare un profilo diagnostico esteso a tutto il
territorio regionale.
Per quanto concerne invece la vera e propria terapia
ospedaliera, nell'unità operativa di neurologia abbiamo a
disposizione i mezzi più idonei ed efficaci, come ci è stato anche
garantito da una lettera inviataci dal responsabile del servizio,
sia sotto l'aspetto diagnostico che terapeutico.
Invece, per quanto concerne la riabilitazione, come dicevo,
incontriamo delle difficoltà nei problemi generali della
riabilitazione, non solo fisica ma a volte anche di tipo morale e
psicologico, a favore degli ammalati. Mi auguro che la conclusione
dello studio in corso ci prospetti anche alcune soluzioni che ci
consentano di seguire questi ammalati sul territorio.
Penso che anche il Partito Comunista sia al corrente che è in
via di costituzione una associazione di sostegno per questi
ammalati, con la quale cercheremo di avere dei contatti non appena
essa si sarà costituita.
Per quanto concerne invece il campo tipicamente assistenziale
non è previsto nessun tipo di intervento specifico nei confronti
della sclerosi multipla che rientra nella casistica delle
invalidità riconosciute come assistibili.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Sì, effettivamente, anche noi siamo a
conoscenza della nascita di una associazione, tant'è che avevamo
ricordato questa circostanza nella prima riga della nostra
interrogazione. Diciamo anzi che noi riteniamo che tutte queste
associazioni volontarie svolgano un'attività meritoria e
addirittura indispensabile in una società che lascia le persone
ammalate sempre più emarginate.
Nei confronti delle iniziative della Giunta noi riteniamo di
dover sollecitare in modo particolare due punti.
L'Assessore ha detto che non si è ancora in possesso di dati
precisi, ma che si è iniziata una ricerca in merito. La Giunta
regionale affida ricerche un po' su tutti gli argomenti. Da anni,
per esempio, è in corso una ricerca sulla "processionaria del pino"
che dimostra l'intenzione di tutelare il bosco. Io credo, però, che
sarebbe opportuno tutelare anche la comunità umana, nel senso che,
oltre a studiare le malattie delle piante, sarebbe opportuno
studiare anche e malattie delle persone.
A nostro giudizio, infatti, la Giunta regionale dovrebbe seguire
e sollecitare con maggiore insistenza l'istituzione di un
Osservatorio epidemiologico, che credo sia stato previsto da alcune
leggi regionali e che noi riteniamo indispensabile.
In secondo luogo riteniamo opportuno intervenire nel campo della
riabilitazione di questi particolari pazienti, perché la sclerosi
multipla è una malattia che può colpire persone di ogni età; nei
limiti di quello che posso sapere io, essa colpisce il sistema
nervoso, per cui diventa indispensabile un intervento
riabilitativo.
Lo scopo dell'interpellanza è proprio quello di chiedere che
venga dato un contributo di sostegno alle associazioni volontarie,
che venga meglio definito il quadro delle malattie presenti in
Valle e che si inizi in modo più efficace e preciso ad intervenire
nel campo degli interventi riabilitativi.
Si dà atto che dalle ore 11,38 assume la Presidenza il Vice
Presidente DE GRANDIS.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK