Consiglio Regionale della Valle d'Aosta - Oggetto del Consiglio n. 1604 del 23 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1604 del 23 novembre 2005 - Resoconto
OGGETTO N. 1604/XII - Perdite finanziarie della Verrès S.p.a..
(Interpellanza)
Interpellanza
Premesso:
·
che il bilancio consuntivo di Verrès S.p.a., industria
valdostana dedita alla monetazione e alla fonderia di precisione,
evidenzia una perdita di quasi 3,5 milioni di euro al 31 dicembre
2004;
·
che tale perdita consegue a quella dell'anno precedente
(quasi 2 milioni di euro) e denota un peggioramento dell'andamento
aziendale;
·
che Verrès S.p.a. è partecipata da Finaosta e occupa circa
120 unità lavorative;
·
che l'ingresso nel capitale sociale dell'azionista tedesco
Eurocoin non ha apportato gli attesi benefici;
·
che, dopo l'entrata in circolazione del conio europeo e la
conseguente marginalizzazione dell'attività di monetazione,
sembrava che per Verrès S.p.a. potesse costituire un'importante
opportunità di rilancio l'implementazione della microfusione
industriale;
ciò premesso, il sottoscritto Consigliere regionale
Interpella
l'Assessore delegato per sapere:
1) se trova conferma la notizia della probabile chiusura o
cessione a terzi del reparto di microfusione industriale, malgrado
i cospicui investimenti effettuati per renderlo ancora più
funzionale sotto il profilo tecnologico;
2) quali considerazioni esprime sul fatto che Verrès S.p.a.
sia stata relegata a ruolo di subfornitore di Eurocoin, essendo
costretta a produrre per questa società semilavorati a basso prezzo
che non consentono di conseguire ricavi significativi;
3) se esiste un piano industriale per il rilancio dello
stabilimento valdostano e se vi sono prospettive più ottimistiche
per il medesimo;
4) quali sono gli intendimenti della Regione in merito a un
possibile disimpegno del Poligrafico dello Stato dal capitale
sociale di Verrès S.p.a..
F.to: Tibaldi
Président - La parole au Conseiller Tibaldi.
Tibaldi (CdL) - Abbiamo constatato in questi anni, come penso
l'Assessore sia a conoscenza, una continua contrazione dei livelli
produttivi e l'importanza della "Verrès S.p.a." nel quadro
industriale valdostano e con un'altra interpellanza il gruppo
consiliare "La Casa delle Libertà" vuole porre all'attenzione di
questo Consiglio i problemi che riguardano questa importante realtà
produttiva della bassa Valle. Importante realtà produttiva che,
dopo aver conosciuto un periodo aureo, quello in cui ci fu la
produzione massiccia di euro moneta, si è trovata completamente
spiazzata nell'inventarsi nuovi spazi di mercato e racimolando
semplicemente delle commesse di minore entità, tanto che i
risultati si vedono anche dai documenti contabili che sono stati
depositati ai sensi di legge e, in particolare, se uno dà uno
sguardo ai bilanci degli ultimi 2 anni, vede un'evidente perdita di
quasi 3,5 milioni di euro al 31 dicembre 2004, che consegue a
quella dell'anno precedente di quasi 2 milioni di euro, quindi si
evince un chiaro peggioramento dell'andamento aziendale; ma il
peggioramento non è in termini solo numerici, è anche - a dispetto
di certi annunci ottimistici dell'amministratore delegato - in
termini di organizzazione del lavoro e di prospettive di rilancio
di questo stabilimento.
Abbiamo letto articoli dove viene dipinta la "Verrès S.p.a."
come società leader nel settore della monetazione, dove l'azienda
occupa personale di cui buona parte a tempo indeterminato, dove si
prevedeva l'implementazione e lo sviluppo del reparto di fonderia
di precisione, tutte considerazioni che potrebbero avere
un'attendibilità se effettivamente a queste considerazioni fossero
conseguiti dei fatti. In realtà i fatti si fanno attendere, anzi,
vanno in senso diverso rispetto a quello che era stato previsto e
diverso è anche stato l'atteggiamento che un azionista privato - la
"Eurocoin" - ha svolto all'interno del capitale sociale di "Verrès
S.p.a.", dopo essere entrato nel 2003 e dopo che da parte di tutti
quanti, inclusi gli azionisti, e mi rivolgo in particolare a
"Finaosta", attendevano determinati benefici. In realtà, dopo
l'entrata in circolazione della moneta europea, l'attività di
monetazione è stata progressivamente marginalizzata e naturalmente
si doveva prospettare qualche ipotesi di rilancio potenziando e
sviluppando qualche altro settore.
Il settore che, sulla base delle informazioni che abbiamo,
poteva essere implementato è la fonderia industriale. Le notizie
dell'ultima ora ci confermano che in quel di Verrès in realtà si
sta pensando addirittura a sospendere l'attività di produzione
nella fonderia di precisione e questo è preoccupante, perché invece
di espandere il settore, qui si va a contrarre e addirittura a
sospendere, con le prevedibili conseguenze non solo a livello
aziendale, ma anche a livello occupazionale, tant'è che si parla di
una riduzione di 15 unità lavorative.
Allora le poniamo alcune domande, che sono dettagliate e
precise. Vogliamo sapere se anche lei ha notizia di questa
probabile chiusura del reparto di microfusione industriale, in un
primo tempo si parlava di cessione a terzi, però sembra che questa
ipotesi sia venuta meno. Il paradosso è che il reparto di
microfusione industriale è stato oggetto di importanti investimenti
tecnologici e anche di consulenze esterne che hanno permesso di
formare una parte di personale che si dedicava e che si dedica alla
produzione di precisione. Vorremmo sapere da lei se queste voci
sono state confermate, come peraltro sono state annunciate in sede
di una recente assemblea dei lavoratori la scorsa settimana. Poi
l'altra considerazione che avevamo riproposto in passato è quali
considerazioni si possono effettuare sul ruolo dell'azionista
privato tedesco "Eurocoin", che ha relegato "Verrès S.p.a." a suo
subfornitore, costringendola a produrre semilavorati a basso prezzo
che non consentono di conseguire ricavi significativi. Lo vediamo
perché il volume di produzione è di tutto rispetto, ma i ricavi
sono esigui, tanto che i risultati di bilancio sono di una perdita
che non è consolante.
La terza domanda si riferisce all'esistenza di un piano
industriale per il rilancio dello stabilimento valdostano, domanda
anche questa che abbiamo riproposto più volte, alla quale lei ci ha
dato risposte poco convincenti, e alla luce della situazione
esistente ci piacerebbe sapere se, oltre alle dichiarazioni a mezzo
stampa, nella mente di chi dirige l'azienda c'è qualche idea per il
rilancio dello stabilimento.
La quarta domanda si riferisce al socio di maggioranza, il
Poligrafico dello Stato, che sembra piuttosto distante dalla realtà
della "Verrès S.p.a.", non solo in termini geografici, ma anche in
termini aziendali, si potrebbe paventare un possibile disimpegno
dal capitale sociale. Chiediamo se questa ipotesi è stata valutata
dai competenti organi societari, in modo da avere dei ragguagli più
precisi in merito.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Come ha ricordato il collega Tibaldi, le
vicende della "Verrès S.p.a." hanno seguito in modo diretto le
vicende della monetazione, nel periodo ante-euro l'andamento dello
stabilimento era assai precario, collegato alle commesse della
Zecca, l'euro ha creato una situazione positiva sia in termini
produttivi, che occupazionali, che di bilancio, la conclusione
dell'attività collegata all'euro ha creato difficoltà
all'azienda.
Per quanto riguarda la questione della fonderia, avevo già
annunciato la notizia in occasione dell'interrogazione presentata
dalla collega Squarzino lo scorso Consiglio, quindi non era
necessario leggerlo sui giornali. La fonderia ha visto, negli
ultimi anni, una perdita che è oscillata tra i 500.000,00 euro e i
900.000,00 euro e il 2005 non sarà migliore dei precedenti.
L'azienda aveva pensato che con la chiusura di altri concorrenti a
livello nazionale e utilizzando alcune consulenze, di poter
modificare la situazione, ma la situazione al momento è quella che
è stata delineata, cioè sospenderà alla fine dell'anno la
produzione della fonderia con delle conseguenze indubbie sul piano
occupazionale, che sono state indicate dal collega Tibaldi. A
questo riguardo - e sarà mia cura riferire in Consiglio o in
commissione - nella giornata del 25 ho organizzato una riunione con
l'amministratore dell'azienda e le organizzazioni sindacali per
affrontare questa situazione.
Il secondo quesito riguarda il ruolo di "Eurocoin", quindi che
l'azienda svolgesse un ruolo di produzione di semilavorati a basso
prezzo. Da notizie di fonte aziendale la "Verrès S.p.a." non ha più
rapporti con "Eurocoin", perché questa società è fallita. La
dimostrazione di questo è di come a livello internazionale -
"Eurocoin" era una società tedesca - le difficoltà del post-euro
hanno interessato in modo diffuso le società che producevano per
questo settore, di conseguenza le pendenze finanziarie che c'erano
con il gruppo "Eurocoin" sono state saldate e, al momento, non vi
sono né crediti, né debiti nei confronti di questa società.
Per quanto riguarda il piano industriale, avremo un incontro nei
prossimi giorni; per quanto riguarda il pre-consuntivo, l'azienda
prevede di raggiungere un bilancio di pareggio, malgrado la perdita
che si è riscontrata nelle attività collegate alla fonderia.
L'attività dello stabilimento, per ciò che attiene alla
monetazione, è alta e il "management" dell'azienda pensa di
raggiungere 9.000 tonnellate di produzione, per il 70% circa
costituite da commesse estere.
Ultima questione, ovvero un possibile disimpegno del Poligrafico
dello Stato dal capitale sociale di "Verrès S.p.a.", allo stato
attuale non possediamo alcuna informazione, né abbiamo mai sentito
parlare di questo. Se il collega Tibaldi ha ulteriori informazioni,
lo ringrazio se vorrà fornircele, ma in ogni caso al momento non
risulta che ci sia una posizione del genere da parte del
Poligrafico.
Président - La parole au Conseiller Tibaldi.
Tibaldi (CdL) - Non so se sia da apprezzare l'"aplomb" con il
quale ci risponde a delle domande relative alla "Verrès S.p.a.",
quasi fosse una situazione di normalità che l'azienda stesse
attraversando, mentre a nostro avviso ci sono i presupposti di una
crisi che rischia di essere piuttosto intensa. Tuttavia ne
prendiamo atto di questo tono quasi da disimpegno nei confronti di
questa realtà industriale, facendo due considerazioni.
La prima considerazione sul fatto che ci sia una riunione il 25
novembre prossimo, sarà anche importante scambiarsi 4 parole su
quello che sta accadendo in quel di Verrès o nelle varie realtà
industriali valdostane, però è alquanto curioso che questo incontro
si faccia a posteriori, cioè quando è già stato deciso che comunque
l'attività della fonderia di precisione verrà sospesa il 31
dicembre di quest'anno. Penso che lei avrà, in quell'occasione, una
conferma ufficiale della notizia che si chiudono i battenti nel
reparto di microfusione industriale; sarebbe stato più opportuno
meditare insieme a "Finaosta", visto che ha una partecipazione
azionaria all'interno di "Verrès S.p.a.", quali alternative
possibili c'erano alla chiusura di questo reparto.
Sinceramente sono allibito di come lei, Assessore, assorba
questa notizia e ne dia comunicazione come se fosse un fatto da
annotare, a livello notarile, sul registro delle magagne delle
imprese valdostane! La invitiamo a dare "un colpo di reni"
nell'affrontare con più decisione la situazione di un'altra azienda
valdostana, che è lì che sta dando dei segnali febbricitanti... non
vogliamo fare profezie, però vogliamo ricordarle, e arrivo al
secondo punto, che sono state le sue profezie che si sono
realizzate al contrario! Se faccio una piccola citazione di quello
che lei aveva detto del nuovo azionista, che oggi sappiamo essere
fallito, l'"Eurocoin", azionista privato all'interno della
compagine azionaria di "Verrès S.p.a.", vi leggo solo come veniva
dipinta 2 anni fa, il 5 novembre 2003:
"L'ingresso di un nuovo
azionista, "Eurocoin", ha la finalità di realizzare un partenariato
commerciale e industriale su scala multinazionale, capace di
consentire allo stabilimento di Verrès di utilizzare l'apporto di
un gruppo leader europeo e mondiale nel campo della monetazione.
L'obiettivo è quello di divenire fornitore a livello mondiale di
tondelli destinati a diversi usi".
Oggi lei ci comunica con molta freddezza che "Verrès S.p.a." non
ha più rapporti con "Eurocoin", perché "Eurocoin" è fallita. Ma che
analisi vengono fatte dai nostri enti, da "Finaosta" in primis che
è lì, che rappresenta gli interessi dei Valdostani e della gente
che lavora nella "Verrès S.p.a.", dal "Centro Sviluppo", che
dovrebbe essere l'ente che scandaglia le opportunità economiche
migliori della nostra Regione, in questo caso per la nostra
industria, come si fa il monitoraggio delle varie situazioni che
vivono o sopravvivono sul nostro territorio?
Oggi apprendiamo dall'Assessore, con questo suo "aplomb" che ci
fa specie, che è fallito un socio della "Verrès S.p.a.". Sappiamo
che 15 persone forse avranno delle difficoltà a proseguire il loro
impegno occupazionale con la stessa azienda, conseguentemente è
stato deciso che si chiude un reparto. Si tenga presente che il
reparto di microfusione industriale di "Verrès S.p.a." è fornitore
di componenti meccanici di precisione per la "Ferrari", auspichiamo
che la "Ferrari" sia stata tempestivamente avvertita che da domani
non avrà più i componenti meccanici dalla "Verrès S.p.a."...
(interruzione dell'Assessore Ferraris, fuori
microfono)
... lei ama fare ironia, ma penso che si possa ironizzare ben
poco di fronte a una situazione che coinvolge 120 persone, che
vivono in balia di un mercato che viene inventato quotidianamente!
Alla luce delle dichiarazioni che abbiamo sentito oggi in aula e
del fatto che l'azienda andava completamente ripensata, come ci
veniva detto a maggio scorso dall'amministratore delegato, vediamo
che i pensieri vanno in una direzione di contrazione e di chiusura
e questo non può lasciarci indifferenti!
Assessore, prenda un impegno solenne, il 25, non solo di
annotare sul registro degli eventi industriali valdostani
l'ennesima magagna, ma per favore che venga dato "un colpo di reni"
a questa azienda che abbia la capacità, visto che la microfusione
industriale è stata sviluppata in altre realtà italiane, perché non
è stato fatto in Val d'Aosta? Sono stati fatti investimenti
tecnologici notevoli, nuove linee produttive, sono stati reclutati
consulenti per la produzione di componenti in titanio, ricordo che
si parlava di titanio, quindi metalli e leghe di alto valore
aggiunto per componenti di precisione, che poi sono state
abbandonate. Ma chi ha deciso di abbandonare queste potenzialità a
scapito di un'azienda e della gente che vi lavora? Cosa ha detto
"Finaosta" con i suoi rappresentanti all'interno del "CdA"? Quali
input ha dato l'Assessore ai rappresentanti all'interno del "CdA"?
La distanza non solo geografica che esista fra il Poligrafico e la
"Verrès S.p.a.", ma anche la distanza aziendale, perché non si
pensa di colmarla in qualche maniera? Ma non certo con un socio che
dopo 3 anni apprendiamo essere fallito e non possedere quei titoli
di capacità di forza sul mercato, che ci erano stati
presentati!
Assessore, penso che questa sua dichiarazione aggiunga ulteriore
criticità alla situazione già precaria che esiste a Verrès e le
chiediamo di prendere questo solenne impegno di affrontarla con
determinazione e convinzione, affinché questo reparto non venga
chiuso, ma venga potenziato come era stato inizialmente previsto,
ed era stato inizialmente previsto anche con il voto favorevole dei
componenti di "Finaosta" all'interno del "CdA". Mi chiedo se dopo
aver fatto tutti questi investimenti, studi e azioni promozionali
per sviluppare il "core business", si debba decidere
improvvisamente di chiudere i battenti... qual è la motivazione?
Non c'è mercato forse? Qualcuno non è stato capace di implementare
questo settore?
Invito il 25, visto che questa Giunta si prende la "briga" di
scioperare per protestare contro la finanziaria... scioperate
contro voi stessi, che non siete capaci di decidere queste cose,
piuttosto che contro la finanziaria, che sono scioperi ideologici!
Rendetevi conto di cosa non siete capaci di decidere da anni a
questa parte!
Si dà atto che dalle ore 11,08 presiede il Vicepresidente
NICCO.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK