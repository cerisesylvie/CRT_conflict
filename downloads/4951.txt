Consiglio Regionale della Valle d'Aosta - Oggetto del Consiglio n. 672 del 15 dicembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 672 del 15 dicembre 1982 - Resoconto
OGGETTO N. 672/VII - CORSO DI ADDESTRAMENTO PER I TECNICI
DIPLOMATI DA ADIBIRE ALLE ATTIVITA' DI VIGILANZA DELL'U.S.L. IN
MATERIA DI IGIENE DEL LAVORO E PREVENZIONE INFORTUNI -
(Interpellanza).
PRESIDENTE
: Do lettura dell'interpellanza presentata dal
Consigliere Carlassare
INTERPELLANZA
PRESO ATTO della delibera n. 5052 del 1.10.1982 dove
la
Giunta approvava la istituzione, da parte dell'Assessorato alla
Sanità ed Assistenza Sociale, di un corso di addestramento per
attività di igiene del lavoro e prevenzione infortuni;
RICORDATA la delibera di Giunta n. 5376 dell'8.10.1982 che
precisava: "Saranno ammessi al corso 8 allievi già alle dipendenze
presso la U.S.L. della Valle d'Aosta. Qualora il numero degli
aspiranti fosse inferiore alle 8 unità, al corso potrà essere
ammesso un numero complementare di allievi esterni. In ogni caso
qualora il numero delle domande eccedesse quello degli allievi
ammissibili, una Commissione nominata dal la Giunta regionale
procederà all'espletamento di una prova selettiva".
RICORDATA INOLTRE la delibera di Giunta n. 5915 del 5.9.1982,
dove l'Assessore Marcoz, per incarico dell'Assessore alla Sanità ed
Assistenza Sociale Augusto Rollandin, comunicava che: "il numero
degli aspiranti a partecipare al corso suddetto è superiore al
numero dei posti stabiliti per cui devesi procedere ad una prova di
selezione espletata da una Commissione nominata dalla Giunta
regionale" e pertanto deliberava: "di nominare, come segue, la
Commissione per l'espletamento di una prova di selezione per
l'ammissione di n. 8 aspiranti al corso di addestramento per
tecnici diplomati da adibire alle attività di vigilanza
dell'U.S.L., in materia di igiene del lavoro e prevenzione
infortuni",
INTERPELLA
l'Assessore alla Sanità ed Assistenza Sociale per
conoscere:
1)
per quale motivo, contrariamente a quanto stabilito
dalle succitate de-libere, con la delibera di Giunta n. 6076 del
12.11.1982, si riteneva di limitare a cinque unità il numero
massimo di allievi al corso di cui trattasi;
2)
quanti sono i posti di tecnici diplomati da adibire
all'attività di vigilanza in materia di igiene del lavoro e
prevenzione infortuni, previsti dalla pianta organica dell'U.
S.L.;
3) quali sono stati i criteri "oggettivi" (teoricamente
imparziali) adotta ti dalla Commissione per effettuare la selezione
per ammettere i cinque aspiranti ritenuti idonei a frequentare il
corso in oggetto.
PRESIDENTE:
Il Consigliere Carlassare intende illustrare
l'interpellanza? Ne ha facoltà.
CARLASSARE - (Dem. Prol. Nuova Sin.):
Come avevo
preannunciato prima, qui si tratta di affrontare, al di là
dell'episodio specifico, il problema della prevenzione e come si
intende realizzare questo servizio all'interno della U.S.L.,
servizio che teoricamente, stando alla legge di riforma e stando a
quanto ho potuto vedere sommariamente, perché non ho ancora
approfondito il piano sanitario regionale, comporta tutta una serie
di interventi da realizzar si fuori sede in parte con delle
competenze notevolissime.
Il problema a questo punto, e io sono d'accordo che ci siano
tutte queste competenze e che ci siano tutte queste cose da fare, è
se queste rimangono cose sulla carta oppure se questi servizi e
questi interventi verranno poi realizzati, perché si è creata
nell'ambito dell'U.S.L. una struttura funzionante, con tecnici
capaci ad operare e intervenire in questo settore.
Ritengo che, come dicevo prima, il problema della prevenzione
sia uno degli elementi più caratterizzanti della legge di riforma e
ritengo anche che i costi sociali di un corretto servizio di
prevenzione e di tutela dell'ambiente siano recuperabili tutti in
un secondo tempo, perché con gli ambienti di lavoro sani, con una
corretta prevenzione degli infortuni e delle condizioni che
determinano malattie professionali si realizza un risparmio sulle
cure e riabilitazione dei soggetti che subiscono traumi derivati da
condizioni non sane di lavoro o di ambiente in generale. Ritengo
quindi ci si debba sforzare moltissimo per realizzare tutto
questo.
Voglio ricordare che attualmente in Valle d'Aosta noi ci
ritroviamo a non avere più l'ENPI, per quanto riguarda il settore
ascensori, che di fatto come struttura generale, è smantellato in
quanto non ci sono più tecnici e pochissima gente opera in questo
senso. Anche per quanto riguarda i periti non c'è nessun servizio
che riguarda l'ANCC, l'ente che controllava la combustione...
INTERRUZIONE...
No, non c'è mai stato, ma adesso non opera nessuno! Mi sembra
che operino abbastanza poco e che ci sia tutta una serie di
controlli da eseguire.
Ritengo che siamo di fronte ad una condizione molto confusa, poi
si è chiarita, ma in senso negativo per quanto riguarda
l'Ispettorato del Lavoro dove, da quanto mi risulta, c'erano
quattro tecnici che dovevano passare all'U.S.L. ma questi hanno
optato per rimanere all'Ispettorato del Lavoro come struttura
nazionale; dunque l'U.S.L. non assorbirà questo personale.
Mi pare che sia stato di fatto smantellato l'Ufficio regionale
di tutela dell'ambiente e salute pubblica (credo si chiamasse in
questo modo). In questo ultimo caso voglio ricordare che era stato
fatto un corso di cinque persone; una era stata assunta e delegata
a svolgere funzioni nell'ambito di quest'ufficio e poi è stata
spostata a svolgere funzioni (non so bene in che modo è stata fatta
questa operazione) di tecnico dell'ENPI.
Quindi, mi risulta che quest'altro ufficio sia stato smantellato
e non abbia personale. Quasi due mesi fa ho letto una prima
delibera dove si affermava che sarebbero state selezionate otto
persone, periti o geometri, per frequentare dei corsi di
addestramento per attività di igiene del lavoro e prevenzione
infortuni. La cosa mi aveva soddisfatto: finalmente, mi dicevo,
comincia a muoversi qualcosa. In un secondo tempo, si è precisato
che questi posti dovevano essere coperti, in prima istanza, con
degli spostamenti all'interno dell'U.S.L.; eventualmente se non ci
fossero state sufficienti domande all'interno dell'U.S.L. si
sarebbe ricorso a personale esterno.
Ad un certo punto queste otto persone sono diventate cinque;
esse dovrebbero frequentare il corso che, se ho ben capito,
dovrebbe servire a coprire solo ed esclusivamente i quattro posti
lasciati vacanti dai tecnici dell'Ispettorato del Lavoro che non
intendono passare alle dipendenze dell'U.S.L. regionale.
In questo modo noi ci ritroviamo con altri servizi che
continuano ad essere sguarniti in sede regionale. Mi si dice che
l'ANCC continua ad intervenire fuori ma penso che dovremmo
strutturarci per avere un intervento con dei tecnici valdostani
all'interno dell'U.S.L. della Valle d'Aosta senza ricorrere
all'esterno.
Oltre a questo, vorrei sottolineare un'altra cosa che di tutta
questa vicenda mi ha poco convinto: si è precisato che nel caso che
ci fossero state più di otto richieste ci sarebbe stata una
preselezione, non so sulla base di quali criteri.
Questo mi pare sia un metodo spesso adoperato dall'Assessore e
ritengo che dia scarsissime garanzie perché non è dato sapere con
quali criteri si imposti questo colloquio. Se non abbiamo una base
oggettiva su cui fare un confronto tra chi deve essere ammesso o
chi deve essere respinto, la Commissione può operare
tranquillamente in modo estremamente discriminatorio basandosi
sulla simpatia, sul fatto che si vuol fare una domanda più facile o
più difficile, e sulla capacità di risposta degli aspiranti a
questi corsi. Insomma ci possono essere le interpretazioni più
varie. Questa è la seconda domanda.
Terza domanda: vorrei chiedere (e questo mi pare sia la cosa più
importante) complessivamente quanti posti sono previsti
nell'organico regionale.
L'Assessore mi può dire, e probabilmente ha ragione, che non è
di sua competenza darmi questa risposta perché gli organici li
stabilisce il Comitato di gestione dell'U.S.L., e mi va bene. Però
vorrei chiedergli, grosso modo, quante persone si prevede, nelle
direttive politiche che vengono date dall'Assessorato all'U.S.L.,
saranno adibite a svolgere queste importantissime funzioni
all'interno del servizio n., praticamente quello che riguarda la
prevenzione e le attività antinfortunistiche, tenuto conto di tutte
quelle funzioni che sono previste, come dicevo prima, dalla legge
nazionale e dal piano sanitario regionale.
PRESIDENTE:
La parola all'Assessore alla Sanità ed
Assistenza Sociale Rollandin. Ne ha facoltà.
ROLLANDIN - (U.V.):
Innanzi tutto una precisazione. Io
rispetto tutti, rispetto i diversi, però rifiuto le illazioni che
vengono fatte a proposito dei colloqui per simpatia. Anzitutto i
candidati erano tutti maschi.
Voglio precisare che il colloquio è stato fatto e portato avanti
su indicazione dei tecnici che già operano in questo settore. Io mi
rendo conto che sia difficile predisporre dei criteri che siano
accettati; posso dire che da parte dei tecnici che erano presenti
in questa Commissione, e quindi da parte del sottoscritto, non è
stata posta nessuna domanda; le valutazioni sono state fatte sulla
base delle risposte date con una osservazione di merito relativa
all'idoneità a partecipare ad un corso per un posto specifico per
un indirizzo specifico. A questo criterio si è attenuta la
Commissione. Le valutazioni penso siano obiettivamente di difficile
comprensione per chi non era presente a questo colloquio.
Per il resto dovrebbero essere precisate alcune cose. Sul
discorso che ha fatto Carlassare, a proposito dell'ANCC: le
competenze dell'ANCC qui in Valle erano sempre state svolte
dall'Ufficio di Biella; il suo compito era limitatissimo, tanto è
vero che, quando era stato chiesto di intervenire, quell'ufficio
aveva fatto presente che sarebbe intervenuto a titolo consultivo
perché, non essendoci alcun Comune interessato a quella
regolamentazione che prescrive la 615, l'Ufficio stesso riteneva di
dover svolgere un lavoro limitatissimo. L'intervento è avvenuto a
livello di industrie private, per seguire alcuni aspetti. Su questo
punto parlano i verbali delle ultime riunioni che sono state fatte
con questi organismi.
Sul discorso dell'Ispettorato del Lavoro vorrei dire che ho
letto prima la lettera dell'Assessore dell'Emilia-Romagna che
riprendeva anche questo problema. Noi sappiamo che l'Ispettorato
del Lavoro, per una parte, è stato assorbito nelle funzioni
dell'ISPEL; per un'altra parte vi è la regolamentazione prevista
dalle leggi regionali. Le considerazioni che ha fatto prima
Carlassare su questo punto mi stanno benissimo, non solo, ma queste
considerazioni erano talmente chiare che hanno già fatto oggetto di
leggi specifiche regionali, tanto è vero che le leggi che sono in
vigore, a livello regionale, e che dovranno essere attuate tenendo
conto del piano che andremo ad esaminare, si muovono già nella
direzione richiamata da Carlassare. Si tratta giustamente di
dotarsi del personale necessario.
E veniamo al personale. La persona a cui faceva riferimento
Carlassare, e che è già stata assunta, era in sostituzione di
personale che aveva abbandonato il servizio e, quindi, si riferiva
ad un organico regionale. Poi sono sopravvenuti i controlli
relativi ai compiti che prima spettavano all'ENPI.
A questo punto si è trovata una difficoltà di questa natura:
l'organico dell'ENPI non è un organico che, come è avvenuto per gli
ex enti, veniva trasferito in riferimento al passaggio del le
funzioni. I quattro tecnici, infatti, non facevano parte di un
organico che poi è stato frazionato tra le regioni, ma di un
organico che è rimasto a livello di ministero. Cioè è un insieme di
tecnici che lavorano per i ministeri competenti che, come tali,
sono spariti.
Abbiamo avuto la disgrazia che questi tecnici che in un primo
momento sembrava volessero transitare alle dipendenze dell'U.S.L.,
poi non hanno accettato questo trasferimento. Penso che Carlassare
ricordi, appunto, che un tempo sembrava che volessero trasferirsi
all'U.S.L. Ora, come conseguenza, si è avuto uno scoperto di
personale. Tant'è, lo ribadisco, che vi è una preoccupazione
generale e cioè che gli organici non possono essere riempiti perché
la spesa per queste funzioni non è preventivata.
Se l'U.S.L. decide di immettere nei ruoli questi quattro tecnici
(e questo lo abbiamo fatto presente e penso che si potrà risolvere
con l'83) attualmente non vi sono i fondi per questo tipo di
attività. Questo penso che sia un altro punto da valutare
seriamente. Nel momento in cui viene presentato un bilancio devono
essere presentate anche le poste di carico del personale che deve
essere assunto. Attualmente questo non è possibile.
Sul problema specifico della delibera che richiama Carlassare, e
che parlava della necessità iniziale di istituire un corso di
formazione per otto persone, vorrei spiegare come era nato il
numero di otto persone. Era nato dall'esigenza di avere all'inizio
un certo numero di persone entro le quali scegliere o addestrare
quattro unità lavorative. Questo era il numero che poteva già
adesso concretamente sostituire quattro che erano andati via e ciò
in attesa della formazione di nuovi organici. Questo è un punto che
va tenuto in considerazione.
Gli otto candidati alla fine del corso non passavano
automaticamente alle dipendenze dell'U.S.L. ma alla fine per essi
era prevista una prova, analogamente a quanto avviene per altri
corsi. Terminato il corso veniva stilata una graduatoria e da
questa si sarebbero assunte quattro persone.
Cosa è successo? Che si è voluto tener conto di una situazione
che Carlassare conosce benissimo, cioè della situazione dei
laboratori, dove c'è del personale che ha delle qualifiche che non
sono direttamente rispondenti al lavoro che stanno svolgendo e che
avevano chiesto di occuparsi di altri problemi. A questo punto si è
fatta una indagine per sapere quanti lavoratori, attualmente
dipendenti dell'U.S.L., era no disponibili a frequentare questo
corso. E' emerso che erano disponibili all'inizio undici
dipendenti. Allora, evidentemente, doveva essere fatto un minimo di
selezione per arrivare al numero di otto, perché era stato fatto
presente che "con più di otto candidati non si riusciva a fare un
corso".
Questo è quanto ci è stato detto dai responsabili precedenti
dell'ENPI.
A questo punto si è proceduto alla preselezione dalla quale è
emerso che, in base a quei criteri di valutazione che tenevano
conto del lavoro che avrebbero dovuto svolgere, le persone che si
erano presentate non avevano quel minimo di conoscenze tecniche
richieste per accedere al corso. Ripeto, il fatto di limitarsi a
cinque piuttosto che a otto può essere rilevante per il discorso
del numero di partecipanti, ma come esito finale (questo mi sembra
che sia da tenere in considerazione) il risultato portava sempre a
quattro idonei. In seguito la Regione - perché la fissazione degli
organici non compete all'U.S.L. ma alla Regione (quindi è
pertinente la richiesta che facevi della richiesta di un organico
adeguato) - terrà in considerazione, a seguito dell'analisi di
quanto il Piano espone, appunto l'organismo confacente alle
funzioni che dovranno essere svolte in materia. Penso che al
momento di quella analisi si terrà conto delle osservazioni che
faceva Carlassare.
Non so se ho risposto a tutti quelli che erano i chiarimenti
richiesti. Penso che la preoccupazione principale di Carlassare, al
di là delle osservazioni di metodo riguardanti il colloquio, sia
quella di avere il personale necessario e sufficiente ad espletare
quella attività che richiamava.
In questo senso siamo d'accordo di rivedere il piano, tenendo
conto di alcune difficoltà che ho cercato di esprimere:
finanziamenti, personale attualmente non previsto, quindi organico
del tutto nuovo, oneri che dovranno essere tenuti in considerazione
nei nuovi riparti che dovranno essere fati per la Regione.
PRESIDENTE
: La parola al Consigliere Carlassare. Ne ha
facoltà.
CARLASSARE - (Dem. Prol. Nuova Sin.):
Il fatto che si
riconosca che questo è un servizio molto importante e che deve
essere realizzato non solo sulla carta ma con del personale tecnico
preparato dovrebbe, a mio modesto parere, spingere l'Assessore ad
agire in modo che le varie difficoltà che sicuramente ci saranno,
sia di ordine finanziario che di revisione delle piante organiche,
siano superabili.
Voglio precisare che non è con un corso di otto o dieci ore,
come è avvenuto due anni fa per la tutela dell'ambiente...
INTERRUZIONE...
Comunque è un corso di poche decine di ore, di 120 ore! Non è
con un corso di questo genere, dicevo, che si riesce ad affinare
dei tecnici per intervenire in questo settore. Si tratta di creare
le condizioni per cui si gettano le basi per specializzare periti o
geometri - e ritengo che vada studiato il problema anche per quanto
riguarda gli ingegneri ed eventualmente i medici specializzati in
medicina del lavoro - affinché abbiano la possibilità di
perfezionarsi per poter cominciare ad operare in questi
settori.
Ritengo che il perfezionamento dei tecnici in questo campo non
abbia mai fine, perché devono evolvere la loro tecnica con
l'evolversi della realtà, tenuto conto altresì che come Regione
sarà necessario e doveroso da parte del l'Assessore,
dell'Assessorato e dell'U.S.L. tener conto di tutti quei settori
sociali, strutturali e ambientali che praticamente non sono mai
stati toccati a fondo dall'Ispettorato del Lavoro e dall'ENPI.
Io vorrei ricordarne uno per tutti.
Secondo me è necessario, in una realtà sociale come quella
valdostana, che si buttino le basi per avere un efficace e corretto
intervento di risanamento dell'ambiente anche infortunistico per
quanto riguarda l'agricoltura. Mi pare che mai nessun tecnico
dell'ENPI sia andato a vedere qual è la realtà di lavoro in
agricoltura. Ecco, tenuto conto di questo, non capisco come si sia
potuto ridurre i partecipanti a questo corso, essendo gli stessi
dipendenti regionali. In ogni caso il corso avrebbe potuto dare
degli elementi di base anche ad altri, tenuto conto che i quattro
primi classificati sono assorbibili immediatamente dall'U.S.L. per
svolgere queste funzioni in sostituzione dei quattro
dell'Ispettorato del Lavoro che non passano.
Comunque questi quattro posti sono difficilmente copribili
perché, da quanto mi risulta, uno di questi cinque dipendenti ha
già, se non ufficialmente per lo meno ufficiosamente, affermato in
varie sedi che la cosa non gli interessa più, per cui siamo nella
situazione che, se per caso un altro cambierà idea, o rinuncerà per
qualsiasi motivo, ci ritroveremo praticamente a non poter coprire
questi servizi minimi.
Ritengo quindi che sarebbe stato importante fare uno
sforzo per ampliare la rosa dei partecipanti a questo corso,
piuttosto che restringerla all'osso. Questo è il problema.
L'altro problema, sicuramente più importante dal punto di vista
politico, è che, se vogliamo avere un servizio efficace, è
necessario fare un grossissimo sforzo per quanto riguarda la
preparazione del personale, perché qui non sono richieste grosse
strutture, non sono richiesti palazzi e, secondo me, non è
richiesto un grandissimo sforzo finanziario per preparare del
personale in questo senso. E' necessario, però, muoversi per tempo.
Perchè? Per riprendere a funzionare un servizio di questo genere
necessita di un periodo di tempo molto lungo perché, per esperienza
personale, non si può fare un certo corso di formazione ad un
tecnico e poi pretendere che questo recuperi degli arretrati e
nello stesso tempo riesca ad impostare del lavoro nuovo.
Ripeto che è necessario muoversi per tempo perché rischiamo di
rimanere con un servizio di antinfortunistica e di prevenzione
praticamente bloccato per anni. Basterebbe riflettere sulle
competenze di questo servizio, che sono enormi, gravosissime e che
vanno dalla prevenzione e sicurezza nei luoghi di lavoro agli
interventi che riguardano le messe a terra. Si tratta di un
controllo molto rigido e severo che riguarda tutte le aziende che
hanno dei dipendenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK