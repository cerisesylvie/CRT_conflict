Consiglio Regionale della Valle d'Aosta - Oggetto del Consiglio n. 133 del 2 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 133 del 2 dicembre 2020 - Resoconto
OGGETTO N. 133/XVI - Interpellanza: "Rispetto della normativa
in materia di sicurezza per gli immobili presenti sul sito di VdA
Structure disponibili per la locazione".
Bertin (Presidente) -
Passiamo al punto n. 20 all'ordine
del giorno. Per l'illustrazione, ha chiesto la parola il
consigliere Ganis, ne ha facoltà.
Ganis (LEGA VDA) -
Da una verifica è emerso che VdA
Structure possiede un grande numero di immobili sparsi sul
territorio valdostano, in parte disponibili per la locazione e
altri invece destinati alla vendita. Questo viene definito da un
piano di dismissione.
Durante una breve ricerca una nota testata giornalistica
valdostana confermava lo stato finanziario della società di VdA
Structure, un bilancio in perdita per circa un decennio per poi
segnare un anno positivo, esattamente il 2019, risultato ottenuto
grazie a un'entrata straordinaria dovuta alla vendita di un
immobile di proprietà: lo stabilimento Sorgenti Monte Bianco.
Sempre durante la ricerca, ho notato la presenza di una proposta
progettuale fatta dall'architetto genovese Maurizio Varatta avente
come scopo la valorizzazione di alcune aree industriali
abbandonate, un progetto alquanto avveniristico. Sarebbe
interessante sapere inoltre se questo progetto sia stato
minimamente preso in considerazione.
Da una prima occhiata al sito VdA Structure, si legge e si
percepisce la volontà di affittare alcune attività per scopo
commerciale, dall'altra parte invece mi sono giunte segnalazioni da
più persone, artigiani e commercianti, che, per affittare un
immobile a uso commerciale, non è così semplice, ci sono una serie
di trafile burocratiche da rispettare e da concordare che non
facilitano l'operazione. È un peccato perché si potrebbe dare la
possibilità ad aziende valdostane di insediarsi sul territorio
ottenendo dei benefici per VdA Structure e, dall'altra, per aziende
interessate. Inoltre in questo periodo emergenziale causa Covid-19
ci chiediamo se alcune strutture di proprietà di VdA non possano
essere destinate a supporto di quelle già esistenti per contrastare
l'emergenza. Abbiamo molteplici immobili, perché non utilizzarli?
Questo eviterebbe, ad esempio, lo spostamento affrettato di
pazienti Covid su altre strutture già prossime al collasso, queste
ultime non adibite per il ricovero, vedi Variney e Fénis. Anche
nella precedente legislatura sono state segnalate diverse
iniziative, lo stato di difficoltà in cui verte VdA Structure.
Ora, abbiamo appena iniziato una nuova legislatura, i problemi
spesso restano irrisolti e ci ritroviamo ad affrontare gli stessi
intoppi con la consapevolezza del fatto che molti immobili, con il
passare degli anni, diventeranno obsoleti. Chiediamo quindi
all'Assessore se tutti gli immobili presenti nel patrimonio di VdA
Structure siano compatibili e rispettino le norme di sicurezza
necessarie per la locazione.
Presidente -
Per la risposta, ha chiesto la parola
l'assessore Bertschy, ne ha facoltà.
Bertschy (AV-SA) -
Grazie, collega Ganis, per
l'interpellanza. La storia di VdA Structure in questo Consiglio
regionale è stata più volte scritta e riscritta e se n'è parlato in
lungo e in largo, credo che in questa legislatura... anzi, colgo
l'occasione della sua interpellanza, dovremo tutti cercare di dare
l'impulso necessario per far sì che questa società, che è nata con
degli intenti corretti in virtù della volontà di valorizzare il
patrimonio immobiliare della Regione in termini commerciali e poi
agricoli, possa definitivamente prendere la sua strada.
Segnalo con positività il lavoro che sta facendo l'attuale
Presidente e la collaborazione che c'è con l'Assessorato e con
Finaosta e in questi giorni anche con l'assessore Caveri, che si
occupa delle strutture partecipate, per dare quello che giustamente
lei segnala: noi abbiamo bisogno di una società che possa lavorare
un po' più libera da tutti i vincoli che fino ad ora l'hanno
bloccata. Ci sono state numerose segnalazioni della sezione di
controllo, ci sono state difficoltà di operatività, finalmente
iniziamo un lavoro che ci permetterà, in virtù del lavoro che è
stato svolto, di fare quello che è necessario fare. Abbiamo bisogno
di far sì che questo patrimonio possa essere utile alle attività
produttive valdostane e utile ad attirare da fuori Valle aziende e
imprese che possano utilizzare il nostro patrimonio per portare qui
economia e lavoro. In questo senso vogliamo lavorare. C'è da
completare - ed è questo il lavoro che stiamo facendo - una serie
di attività di tipo amministrativo in particolare.
Oggi la società ha presentato un piano di risanamento, il piano
di risanamento che, tra l'altro, verrà presto discusso, ha fatto il
suo bilancio in attivo e ha una previsione di bilancio in attivo e
ha bisogno di poter utilizzare la legge n. 10, che è la legge che
permette all'Amministrazione regionale di finanziare le attività di
investimento e di manutenzione del proprio patrimonio. Una legge
che è bloccata da tempo e questo blocca l'attività di VdA Structure
e dobbiamo aggiornare al più presto la convenzione attraverso la
quale erano state assegnate delle risorse nel 2017, se non mi
ricordo male, a VdA Structure per fare quest'attività di
manutenzione e di investimento. In questo periodo, dalla presa in
carico della delega, quindi abbiamo fatto un'attività proprio
relativa a cercare di sbloccare questa situazione per metterci in
condizione nella prossima primavera di finanziare, oltre alle
attività che sono già state finanziate e che al momento sono
bloccate, ulteriori attività di investimento.
VdA Structure, per dare qualche numero, ha 109 immobili
industriali, 76 sono locati e 33 no e 29 immobili agricoli di cui
25 locati e 4 no. L'80% delle superfici sia per un settore che per
l'altro sono locati, il 20% rimane da locare. Alcune di queste
mancate locazioni sono locazioni relative a difficoltà manutentive
o, per certi versi, a inagibilità, come credo lei ben sa, poi per i
settori non in assoluto l'inagibilità di un locale lo può essere
per l'altro perché dipende dal settore di riferimento, dal livello
di attività produttiva e anche dal codice Ateco. Anche sui codici
Ateco dobbiamo fare un ragionamento. Per il patrimonio immobiliare
sono stati affidati tutta una serie di codici Ateco che con
l'evoluzione anche economica che c'è stata vanno rivisitati,
probabilmente vanno ampliati e va messa in condizione la società di
avere ulteriori disponibilità.
La sollecitazione che ne deriva dall'interpellanza quindi è
quello che abbiamo cominciato a fare, io credo che sarà anche
opportuno un'audizione in Commissione per fare uno stato delle cose
presentare il lavoro che si sta facendo e presentare anche la
proiezione futura del lavoro che vorremmo fare, perché credo che
non ci possiamo permettere di avere una società che ancora per i
prossimi anni non sia in grado di portare quel valore aggiunto per
la quale è stata creata. Noi abbiamo necessità di lavorare in
maniera pesante e performante per garantire sviluppo economico e
lavoro, in questo senso questa società riveste un'importanza
fondamentale perché a lei è affidato il nostro patrimonio. Il
lavoro che cercheremo di fare - e io spero che ci sarà la
collaborazione necessaria in merito - sarà anche quello di uscire
anche un po' dai luoghi comuni, perché anche a noi vengono riferite
a volte le difficoltà di poter locare degli immobili al prezzo che
c'è in Canavese: per esempio, l'attività se la metto appena fuori
dalla Valle, trovo a un prezzo molto più conveniente di affitto la
possibilità di sviluppare la mia azienda, appena entro in Valle
d'Aosta... allora anche su queste cose credo che abbiamo bisogno di
esempi pratici - e noi abbiamo chiesto al Presidente in questo
senso di lavorare - ma abbiamo bisogno anche di creare le
condizioni affinché la società non sia bloccata in termini
giuridici e anche finanziari dalla tagliola nella quale è stata
bloccata fino adesso, perché ci sono stati parecchi problemi e
dobbiamo creare le condizioni affinché la società si possa
sviluppare.
Il primo appuntamento quindi è sbloccare la legge n. 10, rifare
una convenzione per garantire l'utilizzo delle risorse che già la
VdA Structure ha a sua disposizione, garantirgli nuove risorse e
far sì che quella piccola parte di patrimonio che ancora oggi non è
utilizzata possa essere messa a norma e soprattutto che possa
essere utile ai nostri imprenditori e agli imprenditori che
vorranno utilizzare il nostro patrimonio per venire a lavorare in
Valle d'Aosta.
Presidente -
Per la replica, ha chiesto la parola il
consigliere Ganis, ne ha facoltà.
Ganis (LEGA VDA) -
Come Lega, continueremo a vigilare su
questa tematica al fine di portare nel prossimo Consiglio altre
interpellanze in merito allo stato attuale degli immobili. Vorrei
soltanto far notare all'Assessore lo stato di degrado avanzato di
alcuni immobili evidenziato tramite un sopralluogo sul territorio,
questi ultimi sicuramente incompatibili con le norme di sicurezza
ma presenti sul sito con la dicitura "in locazione".
Concludo sottolineando l'importanza di poter destinare gli
immobili quelli idonei in caso di bisogno e di emergenza evitando
di cercare altrove possibili soluzioni spesso con ulteriori costi
per la nostra Amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK