Consiglio Regionale della Valle d'Aosta - Oggetto del Consiglio n. 3549 del 8 luglio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3549 del 8 luglio 1992 - Resoconto
OGGETTO N. 3549/IX Valutazione sulla situazione produttiva ed
occupazionale nello stabilimento Cogne di Aosta.
(Interrogazione)
Presidente
Do lettura dell'interrogazione presentata dai
consiglieri Beneforti, Limonet e Ricco:
Interrogazione Ricordati i contenuti della Risoluzione
presentata dall'Assessore all'Industria, Commercio e Artigianato al
Consiglio regionale nella seduta straordinaria convocata il 4
maggio u.s. per compiere una valutazione sulla situazione
produttiva ed occupazionale nello stabilimento Cogne di
Aosta;
i sottoscritti consiglieri regionali
interrogano
l'Assessore competente per conoscere:
1) i tempi entro i quali sarà presentata al Consiglio la
proposta operativa per "il riposizionamento strategico dell'azienda
ILVA-Cogne nell'ambito della produzione e del mercato siderurgico
nazionale"
2) quali iniziative sono state assunte nel frattempo per
respingere fermamente la logica aziendale incentrata sui tagli
occupazionali e la smobilitazione delle risorse umane.
Si dà atto che dalle ore 9,56 presiede il Vicepresidente
Stévenin.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha
facoltà.
Mafrica (PCI-PDS)
L'interrogazione chiede i tempi entro
i quali sarà presentata al Consiglio la proposta operativa per il
riposizionamento strategico dell'azienda ILVA-Cogne e quali
iniziative sono state assunte nel frattempo.
Credo di dover dire innanzitutto, anche rispondendo
indirettamente ad osservazioni polemiche nate in questo mese, che
la questione Cogne è affrontata con determinazione dalla Giunta
regionale.
Proprio mentre venivano accuse di inerzia, due fatti importanti
si stavano sviluppando: da un lato la richiesta dei parlamentari
valdostani di una presa di posizione da parte del Presidente del
Consiglio dei ministri, dall'altra l'incontro con l'Amministratore
delegato dell'ILVA Gambardella, svoltosi a Roma il 2 luglio alla
presenza del Presidente della Giunta, dell'onorevole Caveri e
dell'Assessore all'Industria.
L'incontro con i vertici dell'ILVA è stato affrontato ponendo in
modo complessivo tutte le questioni che riguardano l'ILVA-Cogne e
lo stabilimento aostano. Si è chiesto che non si discutesse
separatamente di stabilimento, di aree e di centrali, ma che i tre
argomenti venissero visti insieme.
Si è chiesto che ci fosse da parte dell'ILVA una disponibilità
ad un confronto ravvicinato e complessivo.
Su questo terreno sono stati presi degli impegni per avere entro
luglio un incontro in Valle d'Aosta, con la presenza dell'ingegner
Gambardella ed entro settembre un accordo complessivo tra Regione
ed ILVA, in merito al futuro dello stabilimento.
In quell'occasione si è anche discusso della possibilità di
accordi con privati interessati al progetto industriale.
Questo è un punto significativo, perché l'interesse ad un
accordo è evidente, però deve avvenire per il rilancio della
produzione e per il risanamento dello stabilimento e non
finalizzato prevalentemente ad intese di altro tipo.
Poiché la Regione Valle d'Aosta rispetto a questi processi ha
fondamentalmente tre punti di intervento quali il rispetto delle
sue competenze, la possibilità di determinare la destinazione delle
aree e la possibilità di intervenire con un sostegno di tipo
finanziario, è chiaro che l'intervento della Regione deve essere
fatto se ci sono garanzie che esso sia finalizzato a questo
risanamento economico-industriale.
In questo senso lo studio Booz Allen, che sta valutando le
possibilità operative di avere una proposta di risanamento, fondata
sulla possibile competitività dell'azienda in base a
ristrutturazioni valutate nei costi e nei tempi, ha presentato un
primo rapporto il 30 giugno ed entro luglio si riserva di
consegnare il lavoro completo. Questo studio servirà alla Regione
per l'accordo complessivo, che si potrebbe raggiungere con l'ILVA
entro il mese di settembre.
Nel prossimo Consiglio presenteremo una risoluzione, contenente
gli indirizzi già concordati con il gruppo di lavoro e saranno
portati alla discussione del Consiglio gli indirizzi, da
considerare quali presupposto al prosieguo delle trattative con
l'ILVA.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Devo dire che non sono affatto
soddisfatto della risposta pervenutaci dall'Assessore
all'Industria.
Credo che un problema come quello della Cogne non possa essere
trattato con tanta superficialità.
Occorre, caro Assessore, che il Consiglio regionale, i
lavoratori, la collettività valdostana conoscano sia le linee, sia
le strategie, che si intendono seguire per salvare l'occupazione e
mantenere nella nostra regione il capitale pubblico nel settore
siderurgico.
Oggi, a distanza di due mesi da quel famoso 4 maggio 1992,
dall'adunanza straordinaria del Consiglio, sono stati disattesi gli
impegni assunti in quella sede, i quali prevedevano la
presentazione di una proposta entro sessanta giorni. Non solo il
gruppo di lavoro non ha operato e messo in atto il mandato
ricevuto, non solo non è stata presentata un'analisi della
situazione occupazionale e produttiva, come è stato richiesto
precedentemente dall'interpellanza e oggi anche
dall'interrogazione, ma non siete stati nemmeno capaci di tutelare
il numero dei pre-pensionamenti che era stato assegnato alla
Regione Valle d'Aosta.
Mi pare che con il vostro comportamento avete dato la
dimostrazione più che evidente che non esisteva e non esiste la
volontà di dare un futuro alla massima azienda valdostana.
Signor Presidente, lei, con il gruppo dell'Union Valdôtaine, ha
accusato la precedente Giunta di incapacità a risolvere i problemi
della Cogne.
Qui c'è un volantino, che avete distribuito alla Cogne il 2
aprile del 1992, dove impegnavate il Consiglio regionale a dedicare
una seduta e chiedevate all'Assessore in carica e alla Giunta, di
presentare immediatamente un piano per salvare la situazione della
Cogne. Avete inventato il gruppo di lavoro per dare maggiore peso e
apporto alle idee della minoranza, tant'è vero che in questa
commissione erano entrati lei e l'attuale Assessore
all'Agricoltura.
lei, Assessore Mafrica, che doveva uscire dal guado in cui si
era venuto a trovare con la Giunta Bondaz, in modo da affrontare il
problema con un Governo regionale più forte, autonomista, non
legato alla partitocrazia e capace di affrontare i problemi
occupazionali, che cosa ha fatto?
Non è sufficiente l'incontro con Gambardella e tanto meno è
credibile concordare oggi, che ogni decisione deve essere presa
insieme, quando le decisioni sono già state prese tutte, vista la
situazione in cui si trova la Cogne.
Si legge sui giornali di un miglioramento economico della
società, ma se ciò è vero, a quale prezzo è arrivato? E' ricaduto
sull'economia e sull'occupazione della Valle d'Aosta.
Voglio sapere a questo punto come direte alle organizzazioni
sindacali, ai cittadini valdostani, che qualcosa sta cambiando! Ma
che cosa? Che avete portato a termine gli impegni che vi siete
assunti? Ma quali progetti avete presentato?
Il 2 aprile avete distribuito ai lavoratori della Cogne un
volantino con il quale vi impegnavate. Quegli impegni non sono
stati certamente rispettati.
Il 7 maggio su "Le Peuple Valdôtain" vi vantavate di aver
dimostrato l'incapacità dell'Assessore Mafrica ad affrontare il
problema della Cogne e avete presentato una mozione in cui dicevate
che la maggioranza aveva accettato la mozione della minoranza e che
davate le aspettative di affrontare e risolvere con quel gruppo di
lavoro i problemi della Cogne. Quali risultati ha avuto questo?
Nelle dichiarazioni programmatiche della nuova maggioranza, il
Presidente Lanivi affermava che entro il mese di luglio avrebbe
presentato al Consiglio un progetto per il futuro della Cogne. Oggi
sento parlare di settembre.
Mi auguro che le organizzazioni sindacali, i lavoratori e la
gente valdostana, a cui tanto ci si richiama, sappiano rispondere
come devono ed in particolare che le organizzazioni sindacali si
ricordino che le manifestazioni, le proteste, gli scioperi non
devono avvenire soltanto a seconda di chi è al potere del Governo
regionale.
Tanto meno si devono far illudere da promesse tendenti a
superare con tranquillità il momento elettorale, come accadde nel
1988, in occasione delle elezioni regionali. Allora fu sottoscritto
il piano IRI-Regione con i risultati che abbiamo avuto e che ognuno
di noi conosce.
Oggi magari si intende accreditare nella gente, che esiste una
schiarita nei rapporti Regione-ILVA.
Infatti nel comunicato emesso dalla Giunta e che ho letto su "La
Vallée", si afferma che si è nuovamente stabilito un clima di
dialogo, il quale ha permesso di affrontare con serenità i problemi
dell'insediamento industriale.
Ho l'impressione che si voglia ripercorrere la stessa
strada.
Ma a quale clima ci si vuole riferire? A quello dell'accordo
IRI-Regione con i risultati che ha dato oggi? Come può essere
cambiato il clima, quando a trattare è sempre lei, Assessore
Mafrica? Perché è cambiato questo clima? Questo ce lo deve
spiegare, perché è lei che ha trattato.
Com'è poi possibile pensare di risolvere i grossi problemi
occupazionali e produttivi solo con il cambiamento del metodo della
trattativa con il signor Gambardella?
Noi abbiamo tutti rispetto nei confronti del dottor Gambardella,
ma i problemi della siderurgia nel nostro Paese e in Valle d'Aosta,
non si possono certamente affrontare e risolvere con un
amministratore delegato, che fino ad oggi ha avuto solo il compito
ed il mandato di ridurre la produzione e le unità lavorative nella
azienda Cogne, o di vendere il prodotto a sottocosto, così come
viene accusato dalle aziende americane, le quali sostengono che la
maggior parte dei grandi concorrenti europei e giapponesi vendono
sul loro mercato sottocosto, sono sostenuti da indebiti sussidi
statali e chiedono l'applicazione di dazi doganali.
Tra le ottantaquattro aziende incriminate vengono indicate anche
l'ILVA e la Falk. Questo signore, che dovrebbe essere il nostro
dirimpettaio, sta facendo questo all'estero.
Caro Assessore, caro Presidente occorre giungere al Governo e al
Parlamento ed in tal senso credo che i nostri parlamentari possano
giocare un ruolo importante.
Occorre che il nodo Cogne sia sciolto senza ambiguità e promesse
elettorali, ma con realtà e trasparenza. Non si possono attendere
le visite del Signor Gambardella in Valle d'Aosta.
Ho letto su questo comunicato, senza che venisse smentito, che
per approfondire i temi di discussione, l'ingegner Gambardella ha
manifestato l'intenzione di venire in Valle, bontà sua, dopo una
lunga assenza, nella seconda quindicina di luglio.
Sottolineo ha manifestato una sua volontà, non perché gli è
stato chiesto di venire in quanto la regione ha un ruolo da
svolgere. Impegno e dichiarazioni di buona volontà oggi non sono
più sufficienti.
Occorre operare in modo da dare all'azienda un struttura
organizzata, capace di portare avanti una corretta gestione e
realizzare un programma produttivo nell'ambito del settore
siderurgico nazionale.
Occorre tener presente che la salvezza della Cogne non sta nel
privato ma nel pubblico.
Per quanto ci riguarda continueremo a seguire il problema molto
da vicino. Per il prossimo Consiglio, abbiamo presentato una
mozione e vi abbiamo chiesto nuovamente la convocazione di un
Consiglio straordinario entro luglio, in modo da definire le linee
e le prospettive che si debbono dare alla nazionale Cogne.
Se volete disattendere anche questi impegni nei confronti della
collettività, diremo alla collettività la nostra e la vostra
posizione.
Président
Je tiens à rappeler que l'article 95 dit que
le temps de parole accordé pour ces déclarations est de cinq
minutes .
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK