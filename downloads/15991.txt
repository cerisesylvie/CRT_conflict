Consiglio Regionale della Valle d'Aosta - Oggetto del Consiglio n. 2341 del 18 dicembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2341 del 18 dicembre 1996 - Resoconto
SEDUTA ANTIMERIDIANA DEL 18 DICEMBRE 1996
OGGETTO N. 2341/X Approvazione del piano di riparto dei
finanziamenti da assegnare agli enti gestori per l'anno 1997, in
applicazione della legge regionale 15 dicembre 1982, n. 93 ("Testo
Unico delle norme regionali in materia di promozione di servizi a
favore delle persone anziani ed inabili"). Direttive
applicative.
Deliberazione Il Consiglio
Richiamate le leggi regionali 15 dicembre 1982, n. 93 ("Testo
unico delle norme regionali in materia di promozione di servizi a
favore delle persone anziane ed inabili") e 26 maggio 1993, n. 46
("Norme in materia di finanza degli Enti Locali e delle Comunità
montane") in base alle quali la Regione promuove interventi a
favore delle persone anziane ed inabili mediante l'assegnazione
agli Enti Locali di finanziamenti per l'istituzione, il
potenziamento e la gestione dei servizi precisati nelle leggi
medesime;
Considerato che sono stati inviati dagli Enti Locali programmi
per l'istituzione, il potenziamento e/o la gestione di servizi per
l'anno 1997;
Ravvisata la necessità, in applicazione dell'articolo 20 della
legge regionale n. 93/82, di adottare il piano annuale di riparto
dei contributi regionali per il predetto anno;
Considerato che il competente Servizio dell'Assessorato della
Sanità ed Assistenza Sociale ha provveduto alla predisposizione dei
relativi atti e ha sentito l'Associazione dei Sindaci della Valle
d'Aosta e la Consulta regionale delle organizzazioni sindacali dei
Pensionati;
Visto il parere favorevole di legittimità rilasciato dal
Dirigente del Servizio Affari Generali, Assistenza e Servizi
Sociali dell'Assessorato della Sanità e Assistenza sociale, ai
sensi dell'articolo 72 della legge regionale n. 3/1956 e successive
modificazioni, e del combinato disposto degli articoli 13 - comma 1
- lett. e) e 59 - comma 2 - della legge regionale n. 45/1995, sulla
presente deliberazione;
Delibera
1) di approvare, per l'anno 1997, il piano di riparto dei
finanziamenti regionali, in applicazione delle leggi regionali 15
dicembre 1982, n. 93 e 26 maggio 1993, n. 46, come dagli allegati
A), B), C), D) e E) che formano parte integrante della presente
deliberazione;
2) di dare atto che la spesa complessiva di Lire 33.000.000.000
(trentatremiliardi) dovrà essere imputata sul Capitolo del bilancio
di previsione della Regione per l'anno 1997 corrispondente al
Capitolo 58400 "Contributi agli Enti Locali nelle spese di gestione
di servizi sociali a favore delle persone anziane ed inabili" del
bilancio preventivo della Regione per l'anno 1996;
3) di stabilire che nei limiti dei finanziamenti assegnati gli
Enti gestori devono provvedere prioritariamente al pagamento al
personale delle competenze, anche arretrate, e degli adeguamenti
contrattuali dovuti, nonché delle spese per le sostituzioni nei
casi previsti dalla normativa vigente e degli straordinari e di
altre eventuali competenze da riconoscere per la partecipazione a
iniziative formative;
4) di stabilire che gli Enti devono applicare le direttive di
cui alla presente deliberazione e ai relativi allegati B), C) e D)
per quanto concerne le modalità per l'utilizzazione dei fondi
assegnati con il piano di riparto dei finanziamenti, per le
modalità operative e per le tabelle di contribuzione;
5) di stabilire che agli impegni e alle liquidazioni dei
finanziamenti assegnati agli Enti si provveda con successivi
provvedimenti dirigenziali;
6) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettere b, e, h del decreto
legislativo 22 aprile 1994, n. 320.
Allegati
(...omissis...)
Presidente É aperta la discussione generale.
Se nessuno chiede la parola, dichiaro chiusa la discussione
generale.
Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Questo, così come tutti quegli altri
provvedimenti dell'amministrazione che, a fronte di un servizio
indubbiamente valido che viene offerto ai cittadini, prevedono una
contribuzione da parte degli stessi, a nostro avviso avrebbe
bisogno di una riflessione sulle modalità con cui queste
contribuzioni vengono richieste.
Abbiamo già avuto in passato occasione di proporre al Consiglio
una riflessione in questo senso, riflessione che finora non è mai
avvenuta. Ricordo quando discutemmo in quest'aula delle famose
rette degli asili nido, a carico appunto dei genitori dei
bambini.
Qui chiediamo, com'è giusto, una contribuzione da parte dei
familiari degli anziani ricoverati presso le microcomunità, e a noi
non pare - visto che di questi tempi uno degli argomenti più
dibattuti è quello della equità (anche a livello governativo si
parla di equità per la manovra fiscale e tributaria che sarà presto
in vigore) - che quando andiamo a chiedere queste contribuzioni
agli utenti o ai familiari degli utenti come in questo caso si
possa parlare di equità. Spesso l'equità viene confusa con costi
accessibili, in realtà sono due cose diverse. É chiaro che sui
costi accessibili di un servizio ci troviamo tutti d'accordo;
parlare di equità invece significa valutare se i costi sono
proporzionalmente accessibili per tutti. E noi su questo, di fronte
a questo atto, non ci ritroviamo; perché?
Perché guardando l'allegato D, che è quello che prevede le
contribuzioni a carico dei familiari, vediamo che nonostante uno
sforzo di equità, un tentativo comunque non sufficientemente
riuscito di andare a differenziare i redditi da una parte e
all'interno degli stessi una ulteriore differenziazione fra i
nuclei familiari che hanno una abitazione in proprietà e quelli che
hanno una abitazione in affitto, penalizzando i primi (e questo può
essere un criterio da seguire perché i primi non hanno le spese di
affitto, anche se - sempre vista l'equa manovra tributaria - ci
sarebbe anche da fare una riflessione in questo senso, con tutte le
varie tasse che stanno arrivando sulla casa), non si raggiunge
l'obiettivo.
Veniamo infatti a scoprire che per qualsiasi fascia, ad esempio
la prima che prevede una contribuzione pari al 5 percento dei
redditi, vengono messi sullo stesso piano nuclei familiari composti
da una sola persona, che pagano questo 5 percento fino a 20 milioni
di reddito, se il nucleo è di due persone, quindi a parità di
contribuzione sempre il 5 percento, la fascia di reddito è di 26
milioni e se il nucleo è di tre, la fascia di reddito è di 27
milioni. Qui proponiamo ancora una volta alla Giunta e al Consiglio
la seguente riflessione: una persona da sola con un reddito di 20
milioni vive sicuramente più decorosamente rispetto ad un nucleo
familiare dove ci sono tre persone con un reddito di 27 milioni.
Ecco dove sta l'inghippo della non equità, pur riconoscendo che
questo è un servizio con costi accessibili: quindi costi
accessibili ma non equi.
Sono queste le motivazioni che ci inducono ad astenerci sul
provvedimento.
Presidente Se non ci sono altri interventi, pongo in votazione
il piano di riparti dei finanziamenti con gli emendamenti
allegati:
Presenti: 28
Votanti e favorevoli: 24
Astenuti: 4 ( Lanièce, Linty, Marguerettaz e Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK