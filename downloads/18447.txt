Consiglio Regionale della Valle d'Aosta - Oggetto del Consiglio n. 1553 del 4 ottobre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Sanità veterinaria
Precedente
Successivo
Resoconto integrale del dibattito dell'aula
Oggetto del Consiglio n. 1553 del 4 ottobre 2000 - Resoconto
OGGETTO N. 1553/XI Notizie relative alla soluzione dei
problemi del randagismo. (Interrogazione)
Interrogazione Ricordato che a seguito di
un’interrogazione sui problemi del randagismo,
l’Assessore competente si impegnò a convocare i
nuovi Amministratori comunali per incentivare forme di
collaborazione con le Associazioni preposte per la soluzione dei
problemi in esame;
Appreso che nel futuro il gattile non potrà probabilmente più
occuparsi, per ragioni finanziarie, delle colonie di gatti randagi,
con ciò aggravando tale problema;
Ritenuto opportuno avere informazioni al riguardo;
i sottoscritti Consiglieri regionali
Interrogano
l’Assessore competente per sapere:
1) se l’incontro che si era impegnato a convocare
si è già svolto;
2) in caso affermativo, con quali esiti; in caso negativo,
quando verrà organizzato l’incontro.
F.to: Curtaz - Squarzino Secondina
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
La risposta all'interrogazione che chiede se
l'incontro che mi ero impegnato a fare si è svolto, è no, perché
durante l'estate i sindaci hanno chiesto di soprassedere.
Dopo di che c'è stata una serie di contatti fra il Servizio
veterinario regionale e il Servizio veterinario dell'azienda USL
per fissare questo incontro, che era stato fissato in data 3
ottobre, però per un equivoco non si è potuto svolgere perché
l'intenzione manifestata dal sottoscritto al presidente dei sindaci
era di fissare un incontro con l'assemblea del CELVA, cioè con
tutti i sindaci riuniti e non con il direttivo. Fatto sta che la
riunione è prevista per il prossimo 10 ottobre.
Nel frattempo, in data 16 dicembre il Servizio veterinario aveva
inviato una lettera ai comuni della regione con all'oggetto
l'aggiornamento dell'anagrafe canina, che diceva testualmente:
"Al fine di assicurare un costante aggiornamento dell'anagrafe
canina ai sensi dei commi 1 e 3 dell'articolo 14 della legge
regionale 28 aprile 1994, n. 14, si invitano gli enti in indirizzo
ad adottare appositi provvedimenti che impongano ai proprietari
detentori a qualsiasi titolo di un cane, di provvedere alla sua
iscrizione all'anagrafe canina entro 90 giorni dalla nascita, o
comunque per i cani di età superiore entro 60 giorni
dall'acquisizione del possesso dell'animale, e di segnalare
l'eventuale nascita di cuccioli entro 15 giorni dall'evento. Si
ricorda infatti che l'anagrafe canina è uno strumento utile per il
controllo sanitario e numerico della popolazione dei cani, per la
prevenzione delle zoonosi, per la prevenzione del controllo del
randagismo, per la repressione dell'abbandono dei cani e per la
restituzione dei cani smarriti ai proprietari detentori. I comuni
devono inoltre concordare con i veterinari competenti per
territorio un congruo numero di sedute annuali per l'applicazione
del tatuaggio elettronico di identificazione dei cani iscritti
all'anagrafe".
In data 28 aprile 2000 a firma mia è stata indirizzata una
circolare ai comuni, avente per oggetto la gestione delle colonie
di gatti, che recitava:
"Il comma 3 dell'articolo 25 della legge
regionale n. 14/94 stabilisce quali servizi debbano essere
assicurati presso il gattile regionale, la disposizione non prevede
interventi sul territorio nei confronti dei gatti delle colonie,
per garantirne la cura e le condizioni di sopravvivenza da parte
dell'associazione protezionistica che gestisce la struttura. Il
ragionamento giuridico che sta alla base della mancata previsione
di tale competenza in capo al gattile regionale è che l'animale è
un oggetto e che il detentore o possessore è equiparato al
proprietario, pertanto i gatti appartengono a chi gestisce lo
spazio pubblico o privato nel quale vivono e nel quale trovano la
fonte di alimentazione e/o di ricovero e rifugio.
Per quanto riguarda i gatti delle colonie presenti sul
territorio pubblico il proprietario è individuabile
nell'amministrazione pubblica a cui appartiene il territorio. Alla
luce di quanto sopra esposto, tenuto conto delle competenze in
materia di igiene e sanità pubblica e di polizia veterinaria
previste in capo al sindaco dal T.U. della legge sanitaria
approvato con R.D. del 1894 e dal regolamento di polizia
veterinaria approvato con DPR 8 febbraio 1954 e successive
integrazioni, si ritiene di poter individuare nel comune l'ente
competente a provvedere alla cura della salute e a garantire le
condizioni di sopravvivenza dei gatti presenti nelle colonie.
L'individuazione del comune come detentore responsabile delle
colonie di gatti consente non solo di assicurare interventi in
materia di igiene e sanità pubblica e di polizia veterinaria, ma
anche di adottare misure atte ad evitare la diffusione delle
malattie proprie della specie, nonché di quelle a carattere
zoonosico. Si invitano pertanto gli enti in indirizzo ad adottare
tutte le misure necessarie a garantire l'adempimento delle suddette
competenze, avvalendosi eventualmente tramite apposite convenzioni
della collaborazione degli enti o associazioni zoofile, animaliste
e protezionistiche".
In data 28 settembre, in previsione dell'incontro che si doveva
tenere, i sindaci mi avevano chiesto di inviare loro una lettera
esplicativa del problema, cosa che ho fatto.
La lettera diceva:
"L'incontro fissato per il giorno 3
ottobre presso la vostra sede è legato ai problemi derivanti dal
"fenomeno randagismo" e alla gestione delle colonie feline, nonché
all'impegno preso a suo tempo da questo Assessorato di coinvolgere
e sensibilizzare le amministrazioni comunali per ovviare alle
problematiche precitate. Gli argomenti da trattare sono in
particolare quelli indicati nelle lettere, che si allegano in
copia, inviate a tutti i comuni della regione: in data 16 dicembre
1999, con la quale li si invitava ad adottare appositi
provvedimenti per assicurare un costante aggiornamento
dell'anagrafe canina, e in data 28 aprile 2000 concernente la
gestione delle colonie di gatti. La necessità di trovare una
soluzione adeguata per garantire la cura della salute e le
condizioni di sopravvivenza dei gatti delle colonie, deriva non
solo dalla legge quadro in materia di animali di affezione
prevenzione randagismo del 14 agosto 1991 n. 281 e dalla legge
regionale del 28 aprile 1994 n. 14, ("Norme per la tutela e il
corretto trattamento degli animali di affezione", che stabiliscono
il divieto per chiunque di maltrattare i gatti che vivono in
libertà, questi ultimi possono essere soppressi soltanto se
gravemente malati o incurabili), ma anche dalle ripetute
segnalazioni di privati cittadini di casi di maltrattamento dei
gatti presenti nelle colonie. A questo proposito risulta
emblematica la lettera inviata in data 11 settembre 2000 al sindaco
del Comune di Valtournenche al Presidente della Giunta e
all'Assessore alla sanità, dallo Studio Legale Associato Felisari
di Milano secondo la quale i cittadini di Valtournenche anziché
ottemperare a quanto disposto dalle leggi vigenti, risolvono il
problema della sovrappopolazione felina mercé metodi violenti e
cruenti, che certo non fanno onore ad una collettività
civile".
Nel frattempo, avevamo anche risposto al Comune di Valtournenche
ribadendo gli stessi concetti espressi nelle lettere precedenti,
cioè che la competenza è delle amministrazioni comunali.
In conclusione cosa posso dire? Spero che l'incontro del
prossimo 10 ottobre sia significativo per poter illustrare ai neo
amministratori comunali quali sono le loro competenze in materia di
T.U. delle leggi sanitarie e in materia di polizia veterinaria.
Ho fondati dubbi nel ritenere che questa sensibilizzazione
ottenga i risultati sperati, perché la situazione in Valle d'Aosta
è un po' "a macchia di leopardo", nel senso che alcune
amministrazioni comunali applicano molto rigidamente la legge del
1994 sia per quanto riguarda l'anagrafe canina, sia per quanto
riguarda il divieto di lasciare liberi sul territorio comunale i
cani.
Altri assolutamente non ne tengono conto, pur essendo previsto
dalla legge che i cani devono essere controllati sul proprio
territorio.
Si dà atto che dalle ore 10,07 riassume la presidenza il
Presidente Louvin.
Président
La parole au Conseiller Curtaz.
Curtaz (PVA-cU)
Della risposta dell'Assessore sono
soddisfatto a metà.
Sono soddisfatto perché basta confrontare le date delle sue
iniziative, per farmi dire che la mia interrogazione è stata
opportuna avendo fatto riprendere un percorso su questa vicenda che
probabilmente durante il periodo estivo era stata un po'
accantonata, e questa è la parte positiva. D'altronde spesso lo
scopo di queste nostre iniziative è proprio quello di essere di
stimolo alla Giunta, affinché i problemi vengano portati a
soluzione.
Sono ovviamente meno soddisfatto del fatto che la riunione con i
sindaci non si è ancora tenuta, anche se l'Assessore ci ha
dichiarato che verrà fatta la prossima settimana. Poco soddisfatto
perché, come l'Assessore ricorderà, questo problema era stato
sollevato dal mio gruppo nella scorsa primavera e l'Assessore si
era preso l'incarico, che peraltro sta espletando, di convocare i
sindaci successivamente alle elezioni comunali, perché per certi
versi giustamente aveva fatto rilevare che sarebbe stato più
opportuno affrontare le tematiche con i nuovi sindaci. Ora sono
passati 3-4 mesi dalle elezioni comunali e mi sembra il caso di
affrontare il problema.
In conclusione chiedo che l'Assessore nelle forme che lui
riterrà più opportune ci possa far conoscere l'esito di questa
riunione, se la sua opera di sensibilizzazione, della quale gli do
personalmente atto, sarà riuscita a convincere anche i sindaci più
negligenti - perché non applicano la legge - della necessità di
occuparsi di questi problemi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK