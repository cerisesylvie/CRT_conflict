Consiglio Regionale della Valle d'Aosta - Oggetto del Consiglio n. 2862 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2862 del 13 luglio 2017 - Resoconto
OGGETTO N. 2862/XIV - Interpellanza: "Rimodulazione
dell'intervento di manutenzione di un immobile di edilizia
residenziale pubblica nel quartiere Cogne di Aosta".
Rosset (Presidente) -
Punto n. 21 dell'ordine del giorno.
Ha chiesto la parola il Consigliere Baccega per l'illustrazione; ne
ha facoltà.
Baccega (EPAV) -
Con questa interpellanza noi vogliamo
riprendere il decreto del Ministero delle infrastrutture e
trasporti del 16 marzo 2015 che aveva per oggetto "Criteri per la
formulazione di un programma di recupero e razionalizzazione degli
immobili e degli alloggi di edilizia residenziale pubblica", al
quale la Regione aveva partecipato potendo accedere a risorse e
finanziamenti abbastanza importanti che potevano dare delle
risposte.
Qui ci riferiamo - e torniamo un po' indietro nel tempo -
all'anno 2002, a quando viene firmato con il MIT, con il Comune di
Aosta e con l'ARER un intervento denominato "Contratto di Quartiere
I" che prevedeva la realizzazione di ottantadue alloggi, un Centro
diurno, un Centro anziani con strutture socioassistenziali e
relativi parcheggi. Per individuare bene l'intervento, l'intervento
pronto da mesi, va ultimando solo il piano terra e gli uffici
dell'ARER dietro il CRAL Cogne. Nel 2015, su nostra proposta, viene
individuata la possibilità di un'importante azione di recupero,
determinata dalla mancanza di alloggi e con attenzione al risparmio
energetico.
Cosa prevedeva quell'accordo di programma del 2002? Prevedeva
l'abbattimento del grattacielo alto e del grattacielo basso del
quartiere Cogne, dietro la chiesa dell'Immacolata. Sulla base di
questa nostra richiesta, accettata dal Ministero, viene
sottoscritto un nuovo accordo di programma atto a rivedere gli
impegni assunti per intervenire nella convenzione e fare abbattere
soltanto il grattacielo alto di dodici piani. Il cosiddetto
"grattacielo basso" non presentava, a seguito di approfondimenti
fatti dai tecnici dell'ARER, problematiche strutturali tali da
giustificarne l'abbattimento, quindi si è chiesto e ottenuto dal
Ministero di prevederne la ristrutturazione, che nella fase
progettuale aveva la volontà di prevedere anche un ampliamento del
numero di alloggi. Attualmente sono ventiquattro, ma li si voleva
portare a trenta, quindi con sei alloggi in più, per un impegno
economico di circa 1,5 milioni, di cui circa 938 mila euro erano
con finanziamento statale e 562 mila euro con risorse
dell'ARER.
L'autorizzazione da parte del Ministero delle infrastrutture e
dei trasporti è pervenuta l'8 febbraio 2016; stiamo parlando di un
programma di recupero e razionalizzazione degli immobili e degli
alloggi di ERP. In quest'ottica c'erano due linee: la linea A, che
prevedeva un finanziamento di 150 mila euro e la linea B, di cui ho
parlato poco fa, che stanziava 938 mila euro. Con i 150 mila euro
sono stati ristrutturati al meglio dieci alloggi - 15 mila euro ad
alloggio - completati e assegnati nel marzo 2016. Con la linea B,
quindi con tutti gli approfondimenti fatti al Ministero - sono
stato personalmente a Roma a caldeggiare questo percorso - e
ovviamente anche dopo un ampio approfondimento con l'Assessore
Donzel del Comune di Aosta e i suoi uffici - ci dovevano dare delle
risposte sulla compatibilità urbanistica di questo percorso - è
venuta fuori la questione che non era possibile realizzare i trenta
alloggi perché si trattava di ristrutturazione, ma che era
possibile fare una manutenzione straordinaria sui ventiquattro
alloggi esistenti, quindi siamo andati in quella direzione. La
ristrutturazione prevedeva la posa del cappotto, l'efficientamento
energetico, il cambio serramenti, il miglioramento sismico e tutta
una serie di interventi significativi che avrebbero messo a
disposizione una struttura pronta in poco tempo.
Ora, siccome i lavori dovevano iniziare il 21 aprile 2017 -
suppongo pena la revoca del finanziamento - io, prima del cambio di
maggioranza, avevo dato mandato di scrivere al Ministero affinché
si chiedesse una proroga per l'inizio lavori, proprio perché c'era
questo passaggio dalla ristrutturazione alla manutenzione
straordinaria. Chiediamo quindi a lei, Assessore, se è stata
inviata e in quale data questa richiesta di proroga e, nel caso non
fosse stata inviata, quali sono i motivi e le intenzioni della
nuova Giunta.
Presidente -
Ha chiesto la parola l'Assessore Borrello
per la risposta; ne ha facoltà.
Borrello (SA) -
Risponderò subito all'ultimo quesito da
lei posto. Ad oggi non è cambiato nulla rispetto alle decisioni
assunte sull'intervento. Come da lei proposto, la delibera di
Giunta regionale n. 20/2017 conteneva gli indirizzi all'ARER per
l'anno 2017 e nessun atto è intervenuto a modificare tali
indirizzi. La rassicurazione che le formulo adesso l'ho formulata
direttamente anche alla Presidente dell'ARER, che recentemente si è
molto impegnata dal punto di vista mediatico su questo tema.
Nel merito dei rapporti che noi abbiamo con il MIT, per quanto
concerne la richiesta di proroga di inizio lavori e di
rimodulazione dell'intervento, vorrei solo fare una piccola
precisazione riguardo ai dettami dell'articolo 5 del decreto del
MIT da lei citato. Per quanto riguarda l'assegnazione e la
ripartizione dei fondi, tale articolo prevede che i monitoraggi
degli interventi competono alla struttura regionale di edilizia
residenziale individuata, ai sensi dell'articolo 6 dello stesso,
quale responsabile dell'attuazione del programma, e hanno cadenza
trimestrale. Questo è importante per fare l'analisi temporale in
merito anche a quello che lei giustamente ha citato, l'ipotetica
data di inizio lavori: 21 aprile 2017.
L'ARER, fin dalla fine dell'anno 2016, aveva verbalmente
richiesto di concedere una proroga alla data di inizio lavori (21
aprile 2017) informando sia lei - e l'ha citato nella sua
esposizione iniziale - che gli uffici di non poter procedere alla
realizzazione dei trenta alloggi inizialmente previsti, dovendo
limitare l'intervento ai ventiquattro esistenti per problemi di
tipo urbanistico. Questo è un aspetto importante che dopo andrò a
sottolineare. Sono stato informato del problema in una riunione
congiunta tra l'ARER e il Comune in data 27 marzo e, su indicazione
degli uffici, ho richiesto ai soggetti presenti di aggiornare tutti
i monitoraggi degli interventi in corso con il Ministero per poter
"supportare al meglio" la richiesta di proroga di inizio lavori e
di rimodulazione degli interventi. Gli uffici, non avendo ricevuto
alcunché nei quindici giorni successivi - elemento temporale della
scadenza del trimestre di monitoraggio - non hanno avuto né i
monitoraggi, né le rimodulazioni da proporre, permanendo i dubbi
non chiariti sugli aspetti di carattere urbanistico: hanno,
pertanto, verbalmente concordato con il Ministero che sarà con il
monitoraggio
post
30 giugno - quindi quello che stiamo
attuando adesso - che si motiverà il mancato avvio dei lavori e si
richiederà la rimodulazione dell'intervento, come poi già
formalizzato dall'ARER con una nota del 30 maggio scorso, trasmessa
per conoscenza al Ministero stesso. Piccola nota: tra le persone e
gli enti in indirizzo c'era anche un'associazione che non c'entra
molto, la Federcasa, che è un ente esterno rispetto alle dinamiche
di concertazione tra enti.
L'orientamento alla più alta sensibilità esternata dal Ministero
circa la facoltà di rimodulare gli interventi finanziati non solo
solleva dalla preoccupazione di non riuscire ad utilizzare nei
tempi previsti il finanziamento, ma addirittura consentirebbe
l'individuazione
ex novo
di altri alloggi su cui
intervenire. In definitiva, prima di formalizzare ulteriori
comunicazioni al Ministero, abbiamo invitato l'azienda a fornire ai
responsabili rassicurazioni circa il superamento delle difficoltà
urbanistiche da lei citate; tutto questo è a garanzia del corretto
utilizzo del finanziamento concesso.
Per concludere, le nostre intenzioni sono quelle di assecondare
la richiesta, tra l'altro - come già detto - inviata dall'ARER al
Ministero, non appena avremo garanzie del superamento delle
responsabilità e delle potenziali criticità emerse. Tutto questo va
con il monitoraggio che stiamo predisponendo in questo momento.
Presidente -
Ha chiesto la parola il Consigliere Baccega
per la replica; ne ha facoltà.
Baccega (EPAV) -
Assessore, su questo punto lei mi parla
in "burocratese" e io ci capisco poco. Lei mi deve dire: la lettera
è partita o non è partita? Non è partita, partirà adesso. Allora
perché lei fa una lettera all'Amministrazione comunale e all'ARER
chiedendo "poiché trattasi di immobili che si trovano in condizioni
di contrasto con il piano regolatore, motivo per cui non sarà
possibile il previsto frazionamento da ventiquattro a trenta
alloggi, preme conoscere quali motivazioni inducono codesta azienda
- parliamo dell'ARER - a conformare l'opportunità dell'intervento"?
Il piano regolatore prevede che non si può fare la
ristrutturazione, non si può passare da ventiquattro a trenta
alloggi, ma sui ventiquattro alloggi è possibile fare un intervento
di ristrutturazione efficace ed effettivo che prevede tutti gli
interventi di efficientamento energetico, il cappotto, i
serramenti, il tetto da rifare, ovviamente i nuovi interventi dal
punto di vista sismico, e quindi si va in quella direzione.
All'epoca, quando io ho cambiato la prima verifica, la lettera è
partita in tempo zero e la risposta è arrivata in quindici giorni.
Non capiamo bene se c'è una volontà di dirottare le risorse da
un'altra parte - ammesso che sia concesso e previsto da parte del
MIT - oppure se volete portare avanti questa procedura. So anche
che è stata sospesa la validazione del progetto da parte dell'ARER,
so che ci sarà il Consiglio di amministrazione a breve e che
l'hanno iscritta all'ordine del giorno. Appena arrivata
l'interpellanza si sono mossi tutti! Se dobbiamo fare sempre
interpellanze per far muovere le cose noi continueremo a farle.
Le ricordo questo: perché era nata fortemente la volontà di
andare nella direzione di ristrutturare il grattacielo basso? C'era
una motivazione politica forte dietro questo, e gliela spiego.
Nell'assegnazione degli alloggi del IV lotto e nell'assegnazione
degli alloggi del "Contratto di Quartiere I" - che avverrà chissà
quando, auspichiamo presto, perché gli alloggi sono finiti da anni
e da mesi - sono venuti meno tutta una serie di alloggi per
disabili che non ci sono: non sono stati progettati e non sono
stati realizzati. All'interno di questo processo si era deciso di
predisporre un certo numero importante di alloggi che potessero
accogliere famiglie con al loro interno dei disabili. Questa era la
motivazione principale e l'ARER aveva fatto una relazione
approfondita in tal senso; se la faccia dare e verifichi che questo
è il percorso più ideale per andare nella direzione di fare della
buona amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK