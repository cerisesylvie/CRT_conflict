Consiglio Regionale della Valle d'Aosta - Oggetto del Consiglio n. 688 del 10 giugno 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 688 del 10 giugno 2021 - Resoconto
OGGETTO N. 688/XVI - Interpellanza: "Azioni finalizzate alla
risoluzione delle problematiche concernenti i dipendenti della
Autoporto Valle d'Aosta S.p.a.".
Bertin (Presidente) -
Punto n. 30 all'ordine del giorno.
Per l'illustrazione la consigliera Spelgatti.
Spelgatti (LEGA VDA) -
Letta la documentazione ricevuta
in risposta alla richiesta, ex articolo 116 del Regolamento interno
del Consiglio regionale, con protocollo 1755, in relazione a una
consulenza affidata a un avvocato - ci sono gli estremi dell'atto
del conferimento - avente come descrizione alla pagina
amministrazione trasparente la società Autoporto Valle d'Aosta
S.p.A., verifica documentazione, parere, redazione eventuale
lettera di contestazione, eventuale lettera con provvedimento
disciplinare; considerato che gli atti fanno riferimento all'unica
figura dirigenziale presente nell'organigramma aziendale;
considerato che dall'analisi del sito della società è emerso che il
dirigente, al momento dei fatti, ricopriva e ancora attualmente
ricopre i ruoli di responsabile della prevenzione della corruzione
e di responsabile della trasparenza;  preso atto che i vertici
aziendali erano e sono a conoscenza dei fatti gravi rilevati
riportati nei verbali del consiglio di amministrazione; visto che
la società Autoporto Valle d'Aosta S.p.A. ha adottato un proprio
codice etico nel quale riconosce l'importanza dei propri dipendenti
e consideri inaccettabile qualsiasi tipo di violenza, molestia o
comportamento indesiderato che violi la dignità della persona verso
cui questi atteggiamenti sono rivolti; considerato che la società
Autoporto Valle d'Aosta S.p.A. è partecipata indirettamente dalla
Regione autonoma Valle d'Aosta per il tramite della finanziaria
regionale Finaosta, che ne detiene il 98 percento delle azioni.
Per questo interpelliamo la Giunta regionale per conoscere se
all'epoca dei fatti siano stati presi i provvedimenti indicati
dall'avvocato incaricato dalla società Autoporto S.p.A. e, in caso
di risposta positiva, quale tra le diverse tipologie indicate nel
parere medesimo. In caso di risposta negativa al quesito di cui
sopra, come mai gli organi di vigilanza non abbiano prodotto alcun
atto che riguardasse la situazione emersa, nonostante vi fosse un
copioso quadro probatorio sui fatti compiuti e fosse stato dato un
incarico a un legale, il quale ha indicato determinate strade da
percorrere. Se la società Finaosta S.p.A. sia a conoscenza dei
fatti occorsi, se il Governo regionale intenda comprendere se le
problematiche dei dipendenti della società Autoporto permangano e
se intenda comunque sollecitare la società a procedere con la
revoca dei ruoli di responsabile della prevenzione della corruzione
e di responsabile della trasparenza, attualmente ancora in capo al
dirigente, visto i comportamenti posti in essere e le
sollecitazioni in tal senso emerse nel parere legale
sopraindicato.
Presidente -
Vedo che si è prenotato per rispondere
l'assessore Guichardaz, presumo che risponda in sostituzione
dell'assessore Caveri. Passo la parola all'assessore Jean-Pierre
Guichardaz.
Guichardaz J. (PCP) -
Grazie collega Spelgatti per aver
sollecitato questa interpellanza, che mi ha dato anche modo di
entrare appieno nelle dinamiche di questa organizzazione che non
conoscevo, anche perché la delega conferita all'Assessorato
rispetto all'Autoporto è molto recente, risale a meno di due mesi
fa e quindi sino ad allora la struttura competente era un'altra,
per cui mi sono dovuto e anche i nostri dirigenti si sono dovuti
attivare per cercare di capire cosa fosse successo all'interno.
L'argomento, quindi, è del tutto nuovo e io non avevo avuto sentore
delle problematiche evidenziate nella sua interpellanza, se non
leggendo gli atti che lei ha richiesto con il suo 116 e che spero
le siano stati mandati completi e nei tempi dovuti. Per chiarire la
situazione abbiamo interpellato gli amministratori delegati della
società Autoporto e Finaosta, i quali hanno risposto: io le leggerò
le risposte e poi farò due parole di conclusione.
Rispetto alla prima domanda, se all'epoca dei fatti siano stati
presi i provvedimenti indicati dall'avvocato, eccetera, la risposta
è stata data dalla società Autoporto, che le leggo, relativamente
al punto 1 dell'interpellanza. L'avvocato incaricato, nel proprio
parere rilasciato il 2 ottobre del 2018 - quindi parliamo di eventi
risalenti a quasi tre anni fa - prospettava due tipologie di
intervento. Il mero invito a prestare maggiore attenzione al clima
aziendale e, il secondo intervento, la lettera di contestazione con
relativo procedimento disciplinare. Il consiglio di amministrazione
della società nella riunione del 23 ottobre 2018, dopo discussione
- come lei sa perché era presente negli atti che le abbiamo
trasmesso - deliberava di inviare al dirigente una lettera di
richiamo come indicata dall'avvocato nella propria relazione quale
ipotesi 1, cioè mero invito a prestare maggiore attenzione, e
inviare a tutti i dipendenti una lettera con ben evidenziato quelli
che devono essere i diritti e i doveri, ma soprattutto le
conclusioni da noi evidenziate al seguito delle varie discussioni.
Non si ha evidenza - risponde la società Autoporto, i nuovi vertici
ovviamente - dell'invio di tale missiva, ma l'allora presidente
verbalmente ne espose i contenuti all'interessato e a tutti i
dipendenti; questo mi garantisce la società Autoporto.
Rispetto alla domanda 2, relativamente al punto 2, il collegio
dei sindaci pro tempore, immediatamente dopo la vicenda che ha
riguardato due dipendenti della società, e di cui lei conosce tutti
i dettagli, richiedeva all'organo amministrativo di convocare
un'apposita riunione del consiglio di amministrazione, avente per
oggetto l'esame e la valutazione della situazione tra i dipendenti
all'interno dell'azienda. Detta riunione si è svolta in data 18
giugno 2018, durante la quale il Consiglio di amministrazione, con
la presenza del collegio dei sindaci, ha audito in merito
individualmente tutti i dipendenti della società. Successivamente
il consiglio di amministrazione, su invito del collegio dei
sindaci, ha deciso di chiedere un parere in merito a un avvocato
giuslavorista esperto. Il collegio dei sindaci, nella verifica
periodica del 27 settembre 2018, incontrava l'amministratore
delegato della società il quale, a richiesta specifica del
collegio, evidenziava che il legale incaricato dalla società era in
attesa della valutazione da stress di lavoro correlato da parte di
un medico del lavoro necessario al completamento del proprio
parere, relazione che mi sembra le sia stata mandata con il 116,
che stava comunque concludendo la propria relazione, per poi
trasmetterla al consiglio per le opportune valutazioni. Il
consiglio di amministrazione il 23 ottobre infine deliberava, come
dicevamo prima, come evidenziato nel precedente punto 1.
Il collegio dei sindaci, dopo la decadenza del consiglio di
amministrazione della società e successivamente alla nomina del
nuovo cda in data 28 giugno 2019, nella relazione sull'attività di
ordinaria amministrazione svolta dal collegio dei sindaci del 3
maggio 2019, al 28 giugno 2019 informava il nuovo consiglio di
quanto accaduto e della perdurante situazione di disagio tra i
dipendenti. Mi dicono che l'organismo di vigilanza della società
nominato in data 20 marzo 2018 non risulta essere stato coinvolto
nella vicenda in argomento, in quanto i fatti contestati non
rientrano nella fattispecie individuata dal decreto legislativo n.
231 del 2001 tra i reati presupposti astrattamente commissibili a
vantaggio della società.
Alla domanda n. 3 risponde Finaosta, in questo caso il direttore
generale. La richiesta di informazioni in oggetto pervenuta via
posta elettronica, eccetera, rappresentante che la scrivente
società ha ricevuto in data 30 maggio 2018 una lettera raccomandata
indirizzata al consiglio di amministrazione di Autoporto Valle
d'Aosta S.p.A. e per conoscenza al consiglio di amministrazione di
Finaosta S.p.A. Quindi la società Finaosta ricevette il 30 maggio
2018 una lettera raccomandata al cda. Detta comunicazione datata 29
maggio 2018 e avente quale oggetto "situazione ambientale società"
non reca alcuna sottoscrizione, viene riportata in calce la mera
indicazione "I dipendenti della società" - è presente anche quella
nel pacchetto del 116, l'ho vista anch'io - e riporta da un lato la
descrizione data dal mittente dei fatti asseritamente occorsi il 25
maggio 2018, e dall'altro la generica lamentela in ordine
all'attuale situazione ambientale fonte di conflitti, frustrazioni,
disagio e stress per tutti noi, richiesta all'organo amministrativo
Autoporto Valle d'Aosta di intervento immediato. In seguito alla
citata raccomandata la scrivente non ha ricevuto ulteriori
comunicazioni, per il che non è dato conoscere se la stessa abbia
avuto in seguito e se del caso quale.
Io ho poi visto anche le due lettere che sono state mandate
rispettivamente dai due interessati di cui non facciamo il nome,
che sono state anche inviate con il 116, in cui ciascuno dei due
raccontava un po' la sua versione e mi pare alla fine la
minimizzava o la riconduceva a una schermaglia occasionale. Non so
le motivazioni che hanno portato poi ad assumere una versione di
quel genere. Comunque, per quanto mi riguarda, essendo appunto la
questione nota e non avendo avuto fino a ora sentori diretti della
situazione che lei ha rappresentato nelle interpellanze, che
abbiamo potuto verificare leggendo gli atti a corredo della sua
richiesta di 116, io ho già preso accordi con i vertici della
società Autoporto e con Finaosta per un incontro che avverrà fra
due settimane, una settimana e mezzo. Abbiamo messo insieme le
disponibilità in agenda, proprio con l'obiettivo di fare luce
sull'eventuale perdurare della situazione e di attivare le
eventuali azioni necessarie per riportare un clima lavorativo più
disteso e maggiormente performante.
Le garantisco che è nostro interesse, è interesse della Giunta,
mio in particolare e dell'assessore Caveri che ha la delega
comunque sulle partecipate, che l'ente possa funzionare senza alcun
tipo di conflittualità e che tutti i lavoratori, la dirigenza e gli
organi amministrativi possano operare nel pieno e totale interesse
dell'ente, evitando dinamiche lavorative che impediscono
l'espletamento e l'esplicitazione della piena attività di un ente,
che è estremamente importante anche da un punto di vista proprio
logistico e amministrativo. Quindi l'impegno mio è di continuare a
informarla circa il procedere di queste interlocuzioni, anche sugli
eventuali provvedimenti e azioni di
governance
esterna, se
vogliamo, perché come lei sa la Regione non è direttamente
implicata nella governance, essendo la società Autoporto dipendente
funzionalmente da Finaosta, ma noi ci siamo.
Presidente -
Per la replica consigliera Spelgatti.
Spelgatti (LEGA VDA) -
Partiamo dal fondo. Mi fa piacere
che ci sia la volontà di approfondire e di comprendere quale sia la
situazione soprattutto attuale. Mi colpisce il fatto che ogni volta
che tocco qualche questione sull'Autoporto mi risponda un assessore
differente: c'è qualche cosa che non quadra, ogni volta che si
tocca il tasto Autoporto, è il terzo assessore che cambia. C'è
qualcosa un po' di particolare nelle modalità di risposte che mi
arrivano, come particolare è stata anche tutta la gestione di
questa questione. Quello che è emerso dagli atti in maniera
inequivocabile, indipendentemente dal fattore scatenante singolo,
quindi interessa poco sapere sulla dinamica tra due persone, quello
che conta è che emerge da tutti i verbali del consiglio di
amministrazione che la situazione comunque era molto grave in
relazione alla situazione ambientale per i dipendenti. È emersa e
non è stata sottovalutata, tanto che è stata chiesta una relazione
da stress di lavoro, che ha dato dei risultati molto pesanti: sono
stati incaricati dei medici, è venuto fuori anche dalla risposta,
il medico del lavoro che ha fatto una relazione pesante sulla
situazione ambientale, è stato incaricato un avvocato per chiedere
sulla base di tutto questo quali avrebbero dovuto essere i
provvedimenti da adottare. Il cda stabilisce quindi sulla base
della relazione e del parere dell'avvocato di mandare la lettera,
che era la soluzione meno pesante ma comunque sia da fare,
dopodiché per ora la lettera non c'è.
Ma non solo. Quello che mi stupisce è che, nonostante si sia
detto tra l'altro anche nella risposta che ci sia una perdurante
situazione di difficoltà, guardando su Internet l'organigramma nel
cambio tra il vecchio cda e l'insediamento del nuovo, quello che si
vede è che sostanzialmente oltretutto se prima c'erano tre rami,
area amministrazione, direzione commerciale e
marketing
,
area tecnica, adesso abbiamo l'area amministrativa e l'area tecnica
con sopra la direzione commerciale e amministrativa. Quindi
tendenzialmente ancora più responsabilità rispetto a prima. Non
solo, veniva fuori che nella sua relazione l'avvocato diceva non è
possibile che oltretutto i ruoli di responsabile della prevenzione
della corruzione e della trasparenza siano messi in capo alla
stessa persona, tra l'altro da cui dipende tutta questa situazione
ambientale che perdura da tantissimi anni. E siccome dal codice
etico viene fuori chiaramente che i dipendenti devono rivolgersi al
responsabile della prevenzione della corruzione in caso di
problematiche, cosa dice l'avvocato? Chiaramente la prima cosa da
fare è dare questo ruolo a qualcun altro, anche perché poi è
normale che se i dipendenti devono mandare una lettera a Finaosta,
scrivono "i dipendenti" e non c'è nessuno che firma. È già tanto
che sia venuto fuori, perché poi quando ci sono queste situazioni
diventa anche difficile che le persone si espongano, perché poi
devi anche tornare a lavorare. Evidentemente se ci deve essere una
situazione di questo tipo, oltretutto non si capisce perché venga
incaricato un legale che dà delle risposte e poi non si tenga conto
neanche delle cose più banali, cioè della revoca di quel ruolo, in
maniera tale che le persone possano rivolgersi effettivamente a
qualcuno per tutelare le proprie esigenze, il proprio ruolo e
quindi esprimere anche quelle che possono essere tranquillamente
delle difficoltà all'interno di qualsiasi ambiente di lavoro.
La cosa che non va bene, oltre a tutta la situazione, è che non
si sia dato atto e dato seguito alla risposta del legale. Tra
l'altro è anche quello che il consiglio di amministrazione stesso
aveva comunque deliberato, perché non aveva sottovalutato questa
situazione e le azioni susseguenti sono state fatte, poi è mancato
però il risultato finale. Quindi chiedo che effettivamente lei dia
seguito e presti veramente attenzione a questa situazione e che
magari poi si adottino anche le azioni susseguenti, per evitare che
ci siano delle situazioni perduranti e di difficoltà da parte dei
dipendenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK