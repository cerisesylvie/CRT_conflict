Consiglio Regionale della Valle d'Aosta - Oggetto del Consiglio n. 2125 del 20 settembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2125 del 20 settembre 2006 - Resoconto
OGGETTO N. 2125/XII - Situazione dei lavoratori esposti
all'inalazione delle polveri di amianto. (Interrogazione)
Interrogazione
Ricordato che i provvedimenti a favore dei lavoratori esposti
all'inalazione delle polveri di amianto prevedono importanti
benefici in termini di rivalutazione del periodo assicurativo utile
ai fini pensionistici;
Venuti a conoscenza che numerosi curricula predisposti da
FINTECNA S.p.a. presentano errori ed omissioni e che i lavoratori
interessati hanno ripetutamente presentato domande di correzione,
corredate delle testimonianze asseverate di capireparto,
responsabili di produzione e colleghi di lavoro, cui erano stati
già riconosciuti gli stessi periodi di esposizione all'agente
coniotico, senza avere a tutt'oggi alcuna risposta;
Evidenziato il disagio che tali ritardi stanno provocando ai
lavoratori interessati, anche per l'impossibilità di capire chi sia
effettivamente incaricato di tali correzioni tra la sede romana di
FINTECNA di Roma, i suoi uffici di Genova e la Soc. Multerservice,
con sede nel capoluogo ligure, che pare abbia ottenuto
l'esternalizzazione di tali servizi;
i sottoscritti Consiglieri regionali
Interrogano
la Giunta regionale per conoscere:
1) quanti siano i lavoratori che hanno in essere dei
contenziosi sui curricula con FINTECNA S.p.a.;
2) quali siano gli interventi esercitati dalla Giunta
regionale per risolvere i problemi in oggetto;
3) quale ruolo potrebbe avere la sede regionale della Valle
d'Aosta dell'INAIL per concludere nel più breve tempo possibile
l'accertamento dell'esposizione all'amianto dei lavoratori
valdostani.
F.to: Sandri - Fontana Carmela
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Questo è un argomento molto delicato, sul
quale la Regione, pur non avendo una competenza specifica, essendo
un contenzioso fra i lavoratori e l'azienda, ha un dovere di
controllo rispetto ad una situazione. Infatti con estrema
attenzione ho cercato anche di capire come mai c'era tutta questa
confusione sullo stato dei curricula dei dipendenti, così sono
andato ad appurare tutti i passaggi che purtroppo la "Cogne S.p.a."
ha avuto prima di arrivare alla situazione attuale della "CAS",
cioè vi sono state una serie di situazioni che hanno fatto sì che
gli archivi - quindi le documentazioni necessarie a costruire i
curricula a sostegno delle varie posizioni - purtroppo fossero
sballottati da un luogo all'altro, da una società all'altra,
creando una serie di scompensi. Qual è stato l'unico colpo di
fortuna? È stato che l'archivio della "Cogne" è stato giudicato un
archivio storico e quindi dalla Sovrintendenza dei beni
archivistici del Piemonte e della Valle d'Aosta è stato tutelato, è
stato conservato, tant'è vero che proprio questo è quello che ha
permesso in parte di andare a recuperare tutta una serie di dati
che sono serviti, pur non risolvendo tutte le questioni perché tale
archivio purtroppo già non era più integro, per supportare tutta
una serie di richieste con dei dati storici. Infatti tale
archivio... prima "Ilva", poi "Iritecna", poi "Fintecna"... quindi
con tutta una serie di passaggi era stato autorizzato da parte del
Sovrintendente agli archivi il trasferimento a Genova per poter
estrapolare dagli archivi tutta una serie di dati: questo lo dico
solo per far capire qual è la ragione che sta a monte di tutta la
confusione che vi è stata sui curricula.
Ciò detto, cercherò di rispondere in modo sintetico alle sue
domande. Alla sua prima domanda:
"quanti siano i lavoratori che
hanno in essere dei contenziosi sui curricula con "Fintecna""
,
secondo i dati dell'INAIL - perché sono gli unici dati su cui noi
possiamo lavorare e, tra l'altro, ho predisposto anche uno schema
per farglielo avere, perché è giusto che questi dati li
condividiamo, essendo questo un problema su cui più attenzione si
pone e più solidarietà si può dare a delle persone che vivono anche
un problema non indifferente: quello dell'asbestosi... - le domande
relative ai benefici previdenziali avanzate dai lavoratori ed ex
lavoratori della "CAS" sono 1.864, di cui 1.226 con esito positivo,
fra le quali 402 con un periodo di esposizione all'amianto
inferiore ai 10 anni - il periodo, come sapete, è valevole per i
benefici previdenziali solo se cumulato con altri periodi maturati,
quindi in questo caso non hanno l'assoluta certezza di ottenere il
beneficio -, 622 pratiche sono con esito negativo e 16 in corso di
istruttoria. Le domande con esito negativo si riferiscono a reparti
e a mansioni rimaste escluse dal riconoscimento, quindi nel corso
degli ultimi anni alcuni lavoratori che sono stati inizialmente
esclusi hanno prodotti nuova curricula rilasciati da "Fintecna" e
da "CAS", quindi hanno cercato di aggiornare questi nuovi curricula
supportandoli con delle dichiarazioni dei capireparto, con
testimonianze e con quello che poteva essere. Tutto questo ha
generato anche dei ricorsi, non su tutto si è potuto trovare
l'accordo. Attualmente i ricorsi pendenti sono 36, di cui 18 con
"Fintecna" e 18 con "CAS".
Per quanto riguarda la seconda domanda, il 20 settembre dovrebbe
esserci un ulteriore incontro che era già stato programmato con
"Fintecna"... era nella "routine" degli uffici, quindi era un
lavoro che si stava compiendo per avere un aggiornamento, comunque
la Giunta regionale, per quanto riguarda più in generale il
problema dell'amianto, con deliberazione n. 1960/2006 ha approvato
un programma di interventi presentato dall'USL in attuazione del
Piano regionale per la difesa dei pericoli derivanti dall'amianto,
che prevede l'individuazione di gruppi di lavoratori esposti ad
elevate concentrazioni di amianto, la programmazione quindi di un
protocollo di sorveglianza sanitaria e l'analisi dei risultati con
un rapporto finale.
Per quanto riguarda la sua terza domanda, la sede regionale
dell'INAIL ha istituito diversi tavoli di concertazione con "CAS" e
con "Fintecna" ed attualmente è impegnata a riesaminare alcune
posizioni di persone ancora in servizio presso la "CAS", titolari
di riconoscimenti parziali e alcune di alcun riconoscimento -
perché ci sono anche dei lavoratori che hanno chiesto il
riconoscimento, ma ai quali non è stato accettato -, la cui
mansione lavorativa però può essere riconsiderata quindi sia per la
certificazione di mansioni diverse da quelle contenute nel primo
curriculum, sia per la diversa quantificazione dei tempi di
esposizione al rischio. Il prossimo incontro con la Dott.ssa Goglia
dell'INAIL, con il Dott. Gandini della "Fintecnica" e il Dott.
"Giometto" di "CAS" è programmato per il 20 settembre 2006, non
appena ho l'esito dell'incontro, le farò sapere questa cosa; fra
l'altro, ho fatto schematizzare questi dati e glieli metto a
disposizione, dopo ci incontriamo e glieli fornisco insieme ad una
copia della deliberazione del luglio di quest'anno.
Si dà atto che dalle ore 10,25 presiede il Vicepresidente
Lanièce.
Presidente
- La parola al Presidente della Regione,
Caveri.
Caveri (UV)
- Vorrei solo dire che del "dossier" si
occupa anche la Presidenza della Regione vista la delicatezza della
questione, ho avuto modo di incontrare la Direttrice dell'INAIL per
farle presente la particolare delicatezza di questa parte dei
lavoratori che devono ancora ottenere il riconoscimento in merito
all'amianto. Sappiamo già che vi sono alcuni reparti dove molto
difficilmente si potrà ottenere un riconoscimento: penso
all'officina meccanica, vi sono state molte richieste in questo
senso. Molto diverso è il problema dei curricula personali, quindi
se uno, pur avendo lavorato nell'officina meccanica, ha nel corso
della propria carriera lavorato anche per brevi periodi in settori
dove è entrato in contatto con l'amianto, qualche possibilità c'è.
Si ipotizza e si spera che almeno 40-50 lavoratori possano
rientrare in questo dibattito e devo dire che anche il nuovo Capo
del personale della "Cogne" è apparso molto determinato e
documentato per poter fare in modo che una serie di casi possano
essere risolti, per accedere a tali vantaggi pensionistici.
Presidente
- La parola al Consigliere Sandri.
Sandri (GV-DS-PSE)
- Volevo ringraziare l'Assessore e il
Presidente della Regione per l'attenzione dimostrata su questo
tema.
Credo sia stato evidenziato il nodo fondamentale: esiste una
serie di lavoratori o di ex lavoratori a cui sono stati "confidati"
dei curricula con degli errori. È chiaro che quelli che hanno
svolto la vita lavorativa in reparti che non erano esposti ad
amianto... lì vi è poco da fare, ma vi sono persone che hanno
lavorato in reparti sottoposti a rischio di amianto, che hanno
ricoperto funzioni particolari, ad esempio, il responsabile del
treno non era esposto all'amianto, mentre il capoturno del treno
sì, cioè vi sono delle cose da specificare e vi sono dei "dossier"
in cui questo potrebbe comportare il raggiungimento dei 10 anni e
il riconoscimento dei vantaggi.
Due iniziative: la prima è quella che state realizzando voi e
che è molto positiva, cioè un forte interessamento del pubblico
rispetto a questa situazione delicata; l'altra che mi permetto di
suggerire è quella di trovare un tavolo unico in cui siano
coinvolti anche i patronati, perché penso che un po' di confusione
stia anche nel fatto che non sempre i patronati si sono ritrovati
coordinati fra di loro e coordinati con le procedure che erano
state messe in piedi, per cui definire procedure comuni per
l'INAIL, per "Fintecna " e per i patronati credo renda le
comunicazioni più efficienti e quindi riduca i tempi con cui questi
lavoratori possono avere riconosciuti i loro diritti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK