Consiglio Regionale della Valle d'Aosta - Oggetto del Consiglio n. 1079 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1079 del 1° dicembre 2021 - Resoconto
OGGETTO N. 1079/XVI - Interrogazione: "Stato dell'iter
finalizzato all'inserimento nei LEA aggiuntivi regionali
dell'esenzione per le terapie farmacologiche delle pazienti affette
da endometriosi negli stati clinici di I° e II° grado".
Bertin (Presidente) -
Punto n. 17. Per il Governo
risponde l'assessore Barmasse.
Barmasse (UV) -
La domanda di questa interrogazione è a
che punto sia l'iter della delibera di Giunta regionale per
l'inserimento nei LEA aggiuntivi regionali dell'esenzione del
pagamento delle terapie farmacologiche necessarie a fermare la
crescita degli impianti endometriosici nelle pazienti affette da
endometriosi negli stadi clinici di I° e II° grado. Con riferimento
all'oggetto dell'interrogazione, facendo richiamo a quanto già
illustrato a quest'Assemblea in data 22 luglio 2021 in occasione
della discussione e approvazione della mozione n. 834, si
rappresenta che i competenti uffici dell'Assessorato, con la
collaborazione delle preposte strutture dell'Azienda USL della
Valle d'Aosta, in questi ultimi mesi hanno condotto gli opportuni e
ulteriori approfondimenti al fine di istituire la gratuità delle
terapie farmacologiche a beneficio delle pazienti affette da
endometriosi negli stadi clinici di I° e II° grado. Le valutazioni
svolte hanno evidenziato che le donne in età riproduttiva affette
da endometriosi di I° e II° grado in Valle d'Aosta sono circa
1.500, stima calcolata su una percentuale del 5-10% riferita a
ventimila donne in età fertile per tutte le classi di endometriosi
compresa quella profonda. Il dato si presenta pertanto più
importante rispetto a una prima stima che era stata inizialmente
comunicata dall'Azienda USL della Valle d'Aosta che contava
solamente trecento-seicento casi. Per queste pazienti, secondo
quanto riferito dai clinici competenti, sarebbe necessaria una
terapia continuativa con un progestinico specifico: il Dienogest
alla dose di 2 milligrammi al giorno, ovverosia una compressa al
giorno.
Quanto alla stima della spesa, informo che le valutazioni
svolte, tenuto conto del dosaggio giornaliero e ipotizzando
l'acquisto dei farmaci direttamente da parte della Struttura
complessa di farmacia dell'Azienda USL della Valle d'Aosta, porta a
un onere annuo pari a circa 150 mila euro, ma abbiamo visto che è
molto variabile probabilmente anche al rialzo. Al fine di poter
procedere con la relativa deliberazione della Giunta regionale che
aggiorna i livelli essenziali di assistenza aggiuntivi regionali
con l'istituzione della gratuità delle terapie farmacologiche di
cui trattasi, è necessario disporre di congrue risorse a incremento
dello stanziamento registrato sul relativo capitolo di spesa a
bilancio regionale. A tal proposito informo che l'Assessorato della
sanità, salute e politiche sociali ha richiesto un incremento di
risorse annue sul capitolo di spesa di cui trattasi in sede di
bilancio di previsione della Regione 2022-2024, cioè siamo passati
da 1.319.500 euro a una richiesta di 2 milioni. Tali maggiori
risorse saranno destinate a dare una risposta a una serie di
importanti azioni poste da nuovo in capo agli extra LEA, tra cui un
particolare rilievo alla recente DGR n. 1579 in data 29 novembre
2021 relativa alle nuove disposizioni per l'erogazione di
dispositivi medici per pazienti affetti da diabete mellito.
Compatibilmente con le maggiori risorse messe a disposizione a
bilancio regionale, i competenti uffici dell'Assessorato, in
collaborazione con i referenti competenti dell'Azienda USL,
definiranno le modalità più corrette per realizzare l'intervento di
cui trattasi, valutando se istituire una specifica esenzione
regionale della compartecipazione alla spesa sanitaria per le
terapie farmacologiche o se diversamente prevedere una
distribuzione diretta da parte dell'Azienda USL medesima.
Presidente -
Per replica, ha chiesto la parola il
consigliere Manfrin.
Manfrin (LEGA VDA) -
Come avevamo ricordato,
l'endometriosi è una malattia altamente invalidante che colpisce in
Italia, è stato detto anche nella relazione dell'Assessore, il
10-15 percento delle donne in età riproduttiva. Tra i trattamenti
proposti per l'endometriosi, appunto l'uso dell'estroprogestinico o
del solo progestinico a livello continuativo è capace di migliorare
il quadro sintomatologico in quanto abolisce la stimolazione
ormonale e la crescita degli impianti endometriosici. Sulla base di
questo ragionamento, quindi abbiamo preso atto che purtroppo
l'endometriosi è inserita nell'elenco delle patologie croniche
invalidanti solamente negli stadi clinici più avanzati, ovvero
moderato o terzo grado e grave o quarto grado riconoscendo a queste
pazienti il diritto a usufruire in esenzione di alcune prestazioni
specialistiche di controllo. Non dobbiamo però dimenticare che il
I° e il II° grado della patologia sono considerati un'endometriosi
non severa e includono lesioni sottili e di piccole dimensioni ma
richiedono comunque l'assunzione di progestinici a livello
continuativo e qui nasce il problema poiché i farmaci contenenti
estroprogestinici e progestinici che devono essere assunti
continuativamente senza interruzione, come giustamente ha anche
ricordato l'Assessore nella sua risposta, hanno costi molto elevati
e sono a totale carico del paziente. Per questo motivo nel
Consiglio di luglio avevamo presentato una mozione che chiedeva
alla Giunta regionale di valutare l'inserimento nei LEA aggiuntivi
regionali dell'esenzione dal pagamento delle terapie farmacologiche
necessarie a fermare la crescita degli impianti endometriosici
nelle pazienti affette da endometriosi negli stadi clinici di I° e
II° grado. Secondo quanto risposto al momento dall'Assessore pare
che ci siano delle risorse aggiuntive che verranno inserite nei LEA
e che verranno fatte le opportune valutazioni rispetto alla
copertura, si parla di 150 mila euro, quindi prendiamo di buon
grado questa risposta nel senso che mi pare che possa prevedere,
anche se non si è detto chiaramente, una tutela anche per questo
tipo di patologia come il Consiglio ha deliberato, quindi
attenderemo che si discuta in sessione di bilancio il capitolo
dedicato per poter avere delle informazioni più certe augurandoci
che per quel momento le valutazioni dell'USL saranno giunte a
conclusione e quindi si sarà potuta fare una stima e si saranno
potuti tutti fare i conseguenti impegni per permettere anche alle
persone che soffrono di questa grave patologia di poter accedere
gratuitamente a delle cure che altrimenti sarebbero molto onerose
se affrontate in maniera privata.
Presidente -
Sono le ore 12:53, sospendiamo i lavori del
Consiglio che riprenderanno alle ore 15:00. Buon appetito.
---
La seduta termina alle ore 12:53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK