Consiglio Regionale della Valle d'Aosta - Oggetto del Consiglio n. 2132 del 7 maggio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2132 del 7 maggio 1991 - Resoconto
OGGETTO N. 2132/IX - Effettuazione di scavi in riva alla Dora
Baltea in località Chavonne a Villeneuve, per la costruzione del
depuratore di Aosta. (Interrogazione)Errore. L'origine riferimento
non è stata trovata.
Presidente: Do lettura dell'interrogazione presentata dal
Consigliere Riccarand ed iscritta al punto 14 dell'ordine del
giorno.
INTERROGAZIONE
Alcuni abitanti di Villeneuve hanno segnalato che, nelle scorse
settimane, la Ditta che costruisce le condutture fognarie per il
depuratore di Aosta ha effettuato scavi non previsti dal progetto
in riva alla Dora Baltea in località Chavonne a Villeneuve.
Gli scavi realizzati hanno determinato l'abbattimento di molti
alberi, hanno devastato la sponda per un tratto di circa 400 metri
e richiederanno opere di sistemazione con scogliere costose e di
notevole impatto ambientale.
Tali lavori, inoltre, sono stati realizzati senza avvisare i
proprietari dei terreni dei cambiamenti di tracciato delle
condutture fognarie.
Tutto ciò premesso, il sottoscritto Consigliere regionale del
Gruppo Verde Alternativo
interroga
l'Assessore regionale ai Lavori Pubblici per sapere:
1) per quale motivo sono state apportate delle modifiche
rispetto al tracciato inizialmente previsto per le condutture
fognarie;
2) quanti alberi sono stati abbattuti ed in che modo si prevede
di intervenire per una sistemazione ambientale della sponda del
fiume devastato dai lavori;
3) se non ritiene assurda la prosecuzione di intervento di
pesante arginatura della Dora Baltea in aperto contrasto con la
dichiarata volontà di creare un Parco fluviale su tutto il tratto
della Dora compreso fra Villeneuve e Saint-Vincent.
Presidente:
Ha chiesto la parola l'Assessore ai Lavori
pubblici, Martin; ne ha facoltà.
Martin (ADP):
L'interrogazione del Consigliere Riccarand
pone tre domande.
Rispondendo alla prima, posso dire che inizialmente il tracciato
delle condutture fognarie prevedeva la posa di tubi di 300 mm di
diametro sulla scarpata, della sinistra idrografica, con il
conseguente abbattimento di pressoché tutti gli alberi presenti,
l'interruzione della strada comunale per consentire
l'attraversamento della stessa e quindi il blocco dell'attività di
alcune imprese locali, la costruzione di un muro di sostegno di 250
metri di lunghezza e di altezza variabile fra i 5 ed i 7 metri,
nonché la sostituzione delle attuali opere di protezione costituite
da gabbioni.
L'attuale tracciato prevede invece la posa delle condutture al
piede della scarpata e la costruzione, ad esclusiva protezione
della tubazione, di un tratto di scogliera in pietrame e malta di
altezza non superiore ai 2,5 metri e di lunghezza pari a circa 250
metri. La scarpata stessa è interrotta solo per un breve tratto (40
metri circa) dalla pista di accesso e quindi è pressoché
integralmente salvaguardata la sua copertura vegetale e non viene
inoltre pregiudicato il transito sulla strada comunale, poiché il
collettore passa sotto l'arcata del ponte.
Veniamo ora alla seconda domanda. La realizzazione della pista
di accesso all'alveo ha comportato l'abbattimento di quattro
pioppi, di una betulla e di alcuni arbusti. La realizzazione delle
opere di protezione del collettore al piede della sponda ha
comportato il taglio degli arbusti presenti sul tracciato. Al
termine dei lavori verranno ripristinati allo stato originario i
tratti di scarpata prossimi alle opere i scavo e alla posa dei
collettori. La pista attualmente presente nell'alveo verrà
completamente smantellata ed il tratto di alveo di fronte alla
nuova scogliera interessata dai lavori verrà sistemato con il
ripristino delle caratteristiche morfologiche esistenti.
Per quanto attiene alla terza domanda, tengo a precisare che
l'intervento in oggetto, che interessa circa 250 metri della sponda
idrografica sinistra della Dora Baltea, è ridotto al minimo
indispensabile per proteggere le condutture ed interessa una zona
abbastanza penalizzata, dal punto di vista ambientale, dalla
presenza di elevati cumuli di materiale inerte della adiacente
società di lavorazione e trasformazione di inerti in prossimità
della sponda fluviale.
La creazione di un parco fluviale, tuttora in fase di
elaborazione, non è in contrasto con l'attuale intervento, che,
anzi, interessando primarie necessità di servizio pubblico,
permette di raccogliere tutti gli scarichi presenti lungo le sponde
del fiume e di tutelare la Dora Baltea da eventuali
inquinamenti.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
Dichiaro di non essere soddisfatto della
risposta dell'Assessore, perché ancora una volta si interviene con
lavori che determinano un impatto ambientale pesante sulla Dora
Baltea, che è già fortemente penalizzata.
Noi ci auguriamo che l'impegno di smantellare quantomeno la
pista che corre nell'alveo della Dora sia rispettato e che si
faccia un'opera di ripristino, ma restiamo preoccupati per la
continua prosecuzione di lavori di arginatura, che sono
estremamente nocivi.
Faccio presente che da diverse parti ci giungono segnalazioni da
cittadini e da persone che per fini sportivi e ricreativi usano il
corso d'acqua e che lamentano uno stato di progressivo degrado
della Dora Baltea e delle sue sponde. Interventi di questo genere
non fanno che aggravare la situazione.
Ribadisco quindi di non essere soddisfatto della risposta e
raccomando che quantomeno l'intervento di ripristino in questa zona
sia fatto in modo puntuale ed accurato.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK