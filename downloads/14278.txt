Consiglio Regionale della Valle d'Aosta - Oggetto del Consiglio n. 801 del 6 luglio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 801 del 6 luglio 1994 - Resoconto
OGGETTO N. 801/X - Disegno di legge: "Dismissione di beni del
patrimonio immobiliare regionale in attuazione dell'articolo 4,
comma 1, della legge regionale 14 gennaio 1994, n. 2 (Legge
finanziaria per gli anni 1994/1996)".
Articolo 1 - (Oggetto)
1. I beni immobili del patrimonio disponibile della Regione di
cui agli allegati A e B sono dichiarati inservibili per uso
pubblico o per pubblica funzione.
2. La Giunta regionale è autorizzata ad alienare i beni immobili
di cui al comma 1 secondo le procedure indicate nella presente
legge, cui provvede il Servizio affari generali e legali della
Presidenza della Giunta.
Articolo 2 - (Modalità di vendita delle unità immobiliari
locate)
1. L'alienazione delle unità immobiliari di cui all'allegato A è
effettuata a trattativa privata diretta mediante offerta in
prelazione ai conduttori, titolari del contratto di locazione alla
data del 31 dicembre 1993, e/o ai loro rispettivi coniugi non
separati legalmente o al/ai figli conviventi alla stessa data, che
non risultino in mora con il pagamento dei canoni e degli oneri
condominiali alla data di entrata in vigore della presente
legge.
2. Il prezzo di cessione delle singole unità abitative è
determinato dal Servizio demanio e patrimonio dell'Assessorato del
bilancio e delle finanze con riferimento al prezzo di ogni
fabbricato indicato nell'allegato A.
3. Le alienazioni possono essere effettuate con le seguenti
modalità:
a) pagamento in un'unica soluzione, con una riduzione pari al
trenta per cento del prezzo di stima di cui al comma 2;
b) pagamento immediato di una quota non inferiore al trenta per
cento del prezzo di stima e corresponsione dell'ammontare residuo
in non più di trenta rate semestrali posticipate a decorrere dalla
data di stipulazione dell'atto notarile di vendita; sull'importo
rateizzato sarà calcolato l'interesse al tasso annuo pari al
cinquanta per cento dell'ultimo tasso di riferimento dell'edilizia
residenziale pubblicato al momento della stipula dell'atto di
vendita, arrotondato al mezzo punto, con iscrizione ipotecaria a
garanzia del pagamento delle rate dovute.
4. Per gli acquisti di cui al presente articolo gli interessati
non possono fruire dei benefici previsti dalla legge regionale 28
dicembre 1984, n.76 (Costituzione di fondi di rotazione per la
ripresa dell'industria edilizia) e successive modificazioni.
5. Il diritto di prelazione deve essere esercitato mediante
lettera raccomandata, contenente l'indicazione delle modalità di
pagamento prescelte, nel termine perentorio di sessanta giorni
decorrenti dalla comunicazione del Servizio affari generali e
legali della Presidenza della Giunta recante l'offerta di
vendita.
6. L'atto di compravendita dovrà essere stipulato, pena la
decadenza dai diritti e dalle agevolazioni di cui al presente
articolo, entro novanta giorni dalla data dell'esercizio del
diritto di prelazione, salvo che il ritardo non sia imputabile
all'acquirente.
7. Decorso inutilmente il termine di cui al comma 5, o quello di
cui al comma 6, le unità possono essere alienate mediante asta
pubblica secondo le procedure indicate nella presente legge, ad
esclusione di quelle locate a persone ultrasessantenni o aventi nel
proprio nucleo familiare portatori di handicap riconosciuti ai
sensi della legge 5 febbraio 1992, n. 104 (Legge quadro per
l'assistenza, l'integrazione sociale e i diritti delle persone
handicappate) oppure in possesso dei requisiti di cui all'articolo
6 della legge regionale 6 marzo 1987, n. 15 (Normativa e criteri
generali per l'assegnazione, la determinazione dei canoni e la
gestione degli alloggi di edilizia residenziale pubblica), purché
in regola con il pagamento dei canoni e delle spese alla data di
entrata in vigore della presente legge.
8. Le unità immobiliari acquistate ai sensi del presente
articolo non possono essere alienate, neppure parzialmente, per un
periodo di dieci anni dalla data di registrazione del contratto di
acquisto e comunque sino a quando non sia pagato interamente il
prezzo.
Articolo 3 - (Vendita di altri fabbricati e terreni)
1. I beni immobili di cui all'allegato B sono alienati mediante
asta pubblica, con il sistema delle offerte segrete in aumento, con
le procedure previste dall'allegato C.
Articolo 4 - (Deleghe alla Giunta regionale)
1. La Giunta regionale è autorizzata ad apportare le rettifiche
ai dati delle unità immobiliari indicati negli allegati A e B che
si rendessero necessarie alla esatta identificazione delle unità
immobiliari stesse per il perfezionamento degli atti di
trasferimento.
2. La Giunta regionale è altresì autorizzata, qualora tra la
data di entrata in vigore della presente legge e quella di vendita
degli immobili sia decorso più di un anno, oppure siano intervenuti
fatti o situazioni che abbiano modificato sostanzialmente il valore
degli stessi, a provvedere alla rideterminazione dei prezzi di
cessione degli immobili indicati negli allegati A e B.
Articolo 5 - (Destinazione dei proventi)
1. I proventi derivanti dalle cessioni di cui alla presente
legge saranno introitati al capitolo 10200 (Provento vendite beni
immobili) del bilancio di previsione della Regione per l'anno 1994
e successivi.
2. Il ricavato dalla alienazione dei beni di cui all'allegato A,
al netto degli oneri per legge a carico della Regione quale parte
venditrice, sono destinati, per la parte eccedente le entrate
annuali previste dal bilancio pluriennale 1994/1996 sul capitolo
10200, al finanziamento del capitolo 50760 (Spese per la
costituzione di fondi regionali di rotazione per la ripresa
dell'industria edilizia).
Tabelle A, B e C (...Omissis...)
Presidente -
Ha chiesto la parola il relatore,
Consigliere Parisi.
Parisi (VAP) -
Il disegno di legge 68, che
riguarda la dismissione di beni del patrimonio immobiliare
regionale, presentato dalla Giunta regionale in attuazione
all'articolo 4, comma 1, della legge regionale 14 gennaio 1994, n.
2, Legge finanziaria per gli anni 1994-96, si pone come obiettivo
generale la dismissione dei beni del patrimonio immobiliare non
utilizzati ai fini istituzionali. Con tale atto l'esecutivo ha
inteso mantenere fede all'impegno politico assunto in sede di
approvazione del bilancio di previsione, che era quello di
presentare al Consiglio un piano di dismissione entro quattro
mesi.
La presente legge realizza inoltre, da una parte, il
trasferimento ai privati di proprietà della regione e, dall'altra,
il reperimento di risorse per il finanziamento degli interventi
previsti nel bilancio regionale.
La Giunta con tale atto ha ritenuto di far valere una propria
autonomia decisionale e quindi di non assoggettarsi in linea
generale alle norme dettate dalla legge 560/93.
Il disegno di legge prevede per la cessione agli affittuari
degli alloggi locati al 31 dicembre 1993 delle modalità e
condizioni diverse da quelle per la cessione degli altri beni di
proprietà, terreni e fabbricati.
La differenza sostanziale fra il disegno di legge in discussione
e la 560/93 è riferita in particolare alla valutazione
dell'alloggio. In effetti, mentre il disegno di legge n. 68 applica
un prezzo al mq valutato sulla base di quelli che sono i valori
medi del mercato immobiliare, la legge 560/93 applica invece un
prezzo di riferimento alle rendite catastali, le quali assumono
come parametro il vano catastale.
In termini di valori, i prezzi previsti dal disegno di legge
regionale per ciascuna unità immobiliare sono leggermente superiori
a quelli determinati dalla legge 560/93.
Al fine, quindi, di restringere la forbice e ridurre al massimo
le differenze rispetto alla legge 560/93, la Giunta regionale ha
introdotto le seguenti migliori condizioni:
a) sconto del 30 percento, anziché del 10 percento previsto
dalla 560, per pagamenti in una unica soluzione;
b) tasso di interesse pari al 50 percento del tasso di
riferimento dell'edilizia residenziale, circa il 4,5 percento,
invece del 10 percento previsto per il pagamento dilazionato.
Il disegno di legge si è posto, inoltre, il problema di
salvaguardare così come previsto dalla 560/93 alcune categorie
sociali, quali ad esempio: a) gli ultrasessantenni, b) i nuclei
familiari con la presenza di portatori di handicap, c) i nuclei
familiari in possesso dei requisiti di cui all'articolo 6 della
legge 15, facendo riferimento evidentemente al reddito del nucleo
familiare che è quello previsto da questo articolo della legge.
Le suddette categorie conservano quindi la titolarità
dell'alloggio anche qualora non volessero esercitare il diritto di
prelazione all'acquisto.
Al fine di evitare possibili speculazioni, è stata introdotta la
norma di cui all'articolo 2, comma 8, la quale prevede che gli
alloggi acquistati non possono essere alineati per un periodo di 10
anni dalla data di registrazione del contratto di acquisto.
Presidente -
M. Parisi a annoncé un amendement, on
distribue l'amendement proposé par M. Parisi.
La discussion générale est ouverte, quelqu'un demande la
parole?
M. Marguerettaz demande la parole.
Marguerettaz (PpVA) -
Credo che il significato del
disegno di legge presentato dalla Giunta, così come è detto anche
nella relazione che accompagna il medesimo, ha una urgenza.
L'urgenza è quella di reperire i 5 miliardi do lire che erano già
stati previsti dalla legge di bilancio e che quindi dovranno essere
inseriti, come proventi da queste vendite, nelle entrate del
bilancio 1994.
A fronte di questa urgenza la Giunta fa un discorso più ampio,
pone cioè sul mercato dei beni immobili per un totale di 25
miliardi.
Una prima considerazione da fare è sul genere di immobili che
vengono posti sul mercato: non si tratta solo di alloggi, ma si
tratta anche di tutta una serie di beni per così dire non abitati,
quali prati, garages, cantine, palestre, alberghi non utilizzati al
momento presente.
A fronte di tutto ciò credo sia giusto iniziare a fare un
ragionamento sulle modalità con cui questi beni verranno posti sul
mercato.
La preoccupazione che guida il mio intervento va nella direzione
della tutela di quelle persone che pur avendo una locazione in
alcuni di questi alloggi, non sono interessati oppure non si
trovano nella possibilità di acquistare questi locali. Ecco perché
credo che sia necessario che la Giunta preveda la vendita
prioritaria di quegli alloggi per i quali gli inquilini possono
esercitare il diritto di prelazione; secondariamente o
contemporaneamente porre sul mercato gli immobili di cui
all'allegato B, quelli che non coinvolgono direttamente la
situazione personale della gente; solo come estrema ratio porre sul
mercato gli alloggi di quegli inquilini che, come dicevo, non sono
interessati oppure sono impossibilitati ad acquistare gli
appartamenti da loro abitati.
Questo è un primo problema. Il secondo problema si rifà alla
legge 560. Per alcune parti questo disegno di legge n. 68 si
discosta in maniera notevole rispetto alla legge nazionale e uno
dei punti dai quali si discosta e che mi preoccupa maggiormente è
riferito alle categorie di inquilini che sono tutelati dalla
vendita degli alloggi. In effetti la legge 560 prevede, come lo
prevede la nostra, la tutela per quei nuclei familiari dove siano
presenti dei portatori di handicap, la tutela per quei locatari
ultrasessantenni, mentre (e qui si differenzia invece dalla legge
nazionale) la legge 560 così recita: "Sono sotto tutela - oltre
quelle categorie di persone che dicevo prima - gli assegnatari di
cui al comma 6 se titolari di reddito familiare complessivo
inferiore al limite fissato dal CIPE ai fini della decadenza dal
diritto all'assegnazione".
Il nostro disegno di legge fa riferimento invece all'articolo 6
della legge regionale 6 marzo 1987 n. 15 per quanto riguarda i
requisiti, il quale articolo 6 della legge 15 indica i criteri per
l'aver diritto all'alloggio; questo cosa significa? Che mentre la
legge nazionale dice: se tu inquilino hai un reddito che ti dà
ancora diritto ad avere l'alloggio in edilizia residenziale, il tuo
diritto viene salvaguardato, contrariamente la legge regionale
dice: se tu inquilino superi il limite di reddito per accedere alla
casa popolare, tu perdi il diritto.
Mi sembra una proposta troppo forte in questo senso, perché se
un nucleo familiare si trova ad avere un reddito ad esempio di
100mila lire superiore a quello minimo di accesso alle case
popolari, di fatto il suo alloggio può essere messo in vendita, il
proprietario dell'alloggio può per evidenti motivi sfrattare
l'inquilino medesimo, e poi ci si troverebbe nella condizione in
cui l'inquilino non avrebbe più diritto ad accedere ad altre case
popolari, anche se questo fa ridere perché sappiamo le domande che
sono giacenti ad esempio solo presso il comune di Aosta e che non
hanno ancora attualmente risposta, e al tempo stesso non si
troverebbe nella condizione economica per poter accedere ad affitti
di alloggi presso privati.
Una terza questione che ci tenevo a sottolineare è quella che
tutte queste categorie sono tutelate dal comma 7 dell'articolo 2, e
l'ultima parte del comma 7 dice che queste categorie sono tutelate
a patto che esse siano in regola con il pagamento dei canoni e
delle spese alla data di entrata in vigore della presente
legge.
Ora, senza voler fare della demagogia perché non ne ho proprio
l'intenzione, credo che anche questa sia una richiesta troppo dura,
cioè so che in comune (almeno io parlo di una situazione comunale
che conosco di più, non so la situazione dettagliata degli
inquilini di questi immobili) succede che ci siano dei nuclei
familiari che risultano morosi, temporaneamente morosi per svariati
motivi, ivi compresi quelli più smaliziati, ma ci sono altrettanti
motivi seri che vanno presi in considerazione. Dire che
dall'entrata in vigore di questa legge viene a decadere il diritto
di coloro che magari hanno persone handicappate nel nucleo
familiare, di coloro che sono ultrasessantenni e che risultano
essere morosi - fra l'altro non si dice per quanto tempo, non in
regola, quindi per dire se non hanno pagato l'ultimo canone di
affitto -, mi sembra una costrizione troppo forte. Credo che prima
di togliere il diritto di poter mantenere l'alloggio, si debbano
fare altri passi, ben più moderati; ci sono altre forme quali
quelle della diffida, del pignoramento dei beni, ma dire il tuo
diritto viene a cadere semplicemente perché non sei in regola con
il pagamento del canone mi sembra decisamente forzoso.
Un'altra considerazione in generale che faccio e che mi
preoccupa riguarda l'informazione che arriverà all'utenza,
preoccupazione che credo sia fondata e spero che chi mi risponderà
della Giunta mi toglierà questi dubbi. É la preoccupazione che alla
gente arrivi una informazione corretta là dove lo IACP e il comune
perseguiranno certe azioni per le vendite dei loro alloggi e là
dove la regione persegue una politica leggermente diversa rispetto
a quella che porteranno avanti gli IACP e i comuni, e credo che la
sensazione che si ha leggendo il comunicato da parte del Sunia è
quella di una preoccupazione da parte dell'utenza di vedere una
situazione di due pesi e due misure: l'uno portato avanti dalla
regione con questo disegno di legge, l'altro portato avanti dallo
IACP e dal comune seguendo i dettami della 560.
In conclusione annuncio al Consiglio che, proprio per cercare di
ovviare agli inconvenienti che sono presenti in questo disegno di
legge, presento tre emendamenti
Si dà atto che, dalle ore 18,09 alle ore 18,14, presiede il
Vicepresidente Aloisi.
Presidente -
Ha chiesto la parola il Consigliere
Tibaldi.
Tibaldi (LN) -
Il presente disegno di legge è
strettamente connesso, perlomeno per quanto riguarda le finalità,
alla legge nazionale 560/93.
Le mie osservazioni saranno su questo disegno di legge
squisitamente tecniche, perché dal punto di vista politico ne
condividiamo le finalità.
In particolare volevo soffermarmi su alcuni immobili che sono
stati individuati come patrimonio immobiliare regionale destinato
alla alienazione. Mi riferisco ai condomini, agli immobili, agli
edifici di via Lys e di via Chavanne, che sono gestiti in
convenzione dallo IACP e che essendo stati edificati con fondi
regionali, ai sensi dell'articolo 1 della legge 560 dovrebbero
quindi rientrare nei cosiddetti alloggi di edilizia residenziale
pubblica e per tale ragione disciplinati da questa normativa.
Questo è il primo appunto che faccio alla Giunta, sul quale
vorrei avere una risposta precisa. Si tratta di 48 alloggi, che
verrebbero sottratti alla disciplina della legge 560.
Un'altra osservazione riguarda sempre il comma 7, dove si fa
riferimento alle cosiddette categorie protette, ove si procede alla
alienazione mediante asta pubblica ad esclusione delle abitazioni
locate a persone ultrasessantenni o aventi nel proprio nucleo
familiare portatori di handicap, oppure in possesso dei requisiti
di cui all'articolo 6 della legge regionale 6 marzo 87 n. 15, che
fa riferimento alla posizione reddituale della famiglia. Se
prendiamo gli stessi immobili di cui parlavo prima, cioè quelli di
via Lys e di via Chavanne, ove risiedono 48 famiglie, all'interno
di questo edificio circa 30 possessori dei rispettivi alloggi sono
ultrasessantenni, per cui potrebbe essere di fatto vanificato
l'obiettivo finale di questa legge, cioè il reperimento dei fondi
per sopperire ad esigenze di bilancio.
Chiedo quindi all'assessore competente di avere dei chiarimenti
anche su questo punto, relativo al fatto che le categorie protette
potrebbero dare adito anche a ricorsi amministrativi al TAR, e
quindi di cercare non solo di non vanificare gli obiettivi che si
pone la legge, ma soprattutto di rallentare il procedimento di
dismissione del patrimonio immobiliare regionale.
Un'ultima osservazione invece la riferisco alla 560, ove già nei
mesi scorsi la Lega ha fatto un'interpellanza per conoscere se è
stato predisposto il piano di vendita degli alloggi di edilizia
residenziale; mi venne risposto ai primi di marzo che era in via di
definizione, ma ancora non ne possediamo notizia, quindi sarebbe
opportuno sapere se questo piano è stato definito, se è veramente
in via di definizione, anche per far sapere ai potenziali futuri
proprietari quale sarà il destino dei loro alloggi.
Presidente -
Ha chiesto la parola il Consigliere
Chiarello.
Chiarello (RC) -
Quello che volevo dire in parte
lo ha già detto il Consigliere Marguerettaz.
Come abbiamo già detto in commissione nel corso delle
discussioni su questa legge, condividiamo in parte la necessità
della Regione di andare alla alienazione di beni, cioè siamo
contenti che la Regione cerchi di vendere ai privati perché qui in
Valle d'Aosta fra l'altro c'è una tendenza contraria alle altre
regioni.
La nostra paura e le nostre diversità di opinioni sono venute
quando si è parlato di certi alloggi che la regione aveva
fabbricato a mo' di edilizia sovvenzionata, per mettere dentro dei
nuclei familiari che non trovavano sistemazione in altre
abitazioni, parlo di via Chavanne e di via Lys. Ci siamo chiesti se
veramente era opportuno che questi due fabbricati venissero
inseriti in questa legge e non fossero almeno lasciati nella legge
nazionale, che, come diceva prima Marguerettaz, andava a vedere
meglio i diritti di chi sta dentro.
C'è un'altra cosa mi sta a cuore di questa legge. All'articolo 5
si dice che il ricavato della alienazione dei beni di cui
all'allegato A è destinato al finanziamento del cap. 50760, spese
per la costituzione di fondi regionali a rotazione per la ripresa
dell'industria edilizia: vorrei che questi soldi fossero destinati
almeno per una buona parte ad edilizia residenziale sovvenzionata,
cioè rimanessero nel giro. Come diceva Marguerettaz ci sono tante
domande ancora giacenti, non è finito il problema casa, vorremmo
che i soldi fossero almeno investiti con gli stessi scopi.
Presidente -
D'autres conseillers demandent la
parole? S'il n'y pas d'autres conseillers qui demandent la parole,
je déclare close la discussion générale.
M. l'Assesseur du budget et des finances Lévêque a demandé la
parole.
Lévêque (Ass.tec.) -
Credo che i temi sollevati
dal disegno di legge e dagli interventi del relatore e dei
consiglieri che mi hanno preceduto e che ringrazio siano numerosi e
meritino qualche approfondimento e qualche risposta. Inoltre
meritano sicuramente risposta le proposte di emendamento presentate
da Parisi e da Marguerettaz.
Come richiamato già da entrambi ed anche da Tibaldi, l'articolo
4 della legge regionale n. 2, cioè la legge finanziaria per questo
anno, prevede al primo comma che entro 4 mesi dalla entrata in
vigore della legge stessa la Giunta regionale debba presentare al
Consiglio un piano di dismissioni di beni immobili del patrimonio
regionale, non utilizzati ai fini istituzionali né oggetto di
programmi di reimpiego.
Il presente disegno di legge costituisce l'attuazione di quanto
previsto in finanziaria e in effetti il capitolo 10200 del
bilancio, che indica i proventi di vendite di beni immobili, nel
bilancio di previsione del 1994 fissa in 5 miliardi l'ammontare
presunto di entrate derivanti da alienazioni patrimoniali. Pertanto
si rende necessario fornire con un provvedimento organico il quadro
programmatorio dei beni posti in vendita, del loro valore di stima
e delle procedure da seguire per la dismissione.
Voglio sottolineare innanzitutto come per la prima volta la
Regione si ponga in modo concreto il problema della
razionalizzazione del proprio patrimonio, programmando oltretutto
in modo coerente e trasparente le fasi di dismissione del
sovrappiù, di quello che risulta eccedente alle necessità
dell'amministrazione. Direi che queste dismissioni sono motivate da
ragioni economiche, dai costi (se non accompagnati ovviamente da
benefici) che gravano sulla collettività intera dal possesso da
parte della Regione di beni non utilizzati. Sono costi di
manutenzione ordinaria e straordinaria, sono oneri fiscali, sono
minusvalenze che possono derivare dal deprezzamento per
l'obsolescenza dei beni, in alcuni casi per il degrado addirittura,
tutto ciò in una fase in cui le finanze regionali richiedono un uso
accorto e razionale delle risorse disponibili, impongono scelte
innovative e responsabili nei contenuti e nei metodi. Ritengo
pertanto che quanto previsto in questo disegno di legge in
discussione contenga questi elementi.
Nel concepire questo provvedimento sono state tenute ferme
alcune linee di principio che voglio richiamare:
1 - l'alienazione dei beni patrimoniali della Regione deve
avvenire all'insegna della massima pubblicità e trasparenza;
2 - non deve costituire un momento di svendita di un patrimonio
che è di tutti, ma, attraverso la procedura dell'asta pubblica,
deve consentire alla Regione di realizzare quanto più il mercato è
in grado di offrire;
3 - le dismissioni non devono né possono in alcun modo
costituire occasione speculativa per chicchessia;
4 - per alcune categorie di alloggi deve essere offerta a tutela
(poi entrerò più nel dettaglio) agli inquilini ove esistenti, se
interessati all'acquisto.
Queste linee guida hanno ispirato l'elaborazione di questo
provvedimento, che di fatto prevede la messa in vendita dei beni
costituenti l'allegato B con la procedura dell'asta pubblica - e
gli stessi beni sono proposti in questo allegato anche in ragione
di richieste che nel tempo sono pervenute all'Amministrazione,
quindi anche in ragione di una probabile realizzazione nell'asta
pubblica - e la messa in vendita dei beni costituenti invece
l'allegato A, gli alloggi, con la procedura dell'asta pubblica solo
dopo l'offerta di acquisto in prelazione agli inquilini, i quali
hanno sessanta giorni di tempo per esercitarla e novanta per
sottoscrivere l'atto di acquisto.
A tale proposito è importante sottolineare come all'articolo 7,
comma 2, si prevede che, decorso inutilmente il termine previsto
per esercitare la prelazione da parte degli inquilini, le unità
possono - non "debbono" - essere poste in vendita mediante asta
pubblica. Considerato che la finalità primaria dell'intera
operazione è quella di finanziare il bilancio regionale come da
previsione, è del tutto evidente che, qualora fra i beni
dell'allegato B - e pregherei il Consigliere Marguerettaz di tenere
conto di quello che dico proprio alla luce dell'emendamento che ha
proposto - e le prelazioni effettivamente esercitate sui beni
dell'allegato A si fossero raggiunti o superati gli importi
previsti dal bilancio di previsione, potrebbe essere ritenuto
opportuno dalla Giunta regionale non porre in vendita quegli
alloggi ove non fosse stato esercitato effettivamente il diritto di
prelazione.
In relazione alla cessione dei beni di cui all'allegato A
offerti in prelazione, le condizioni fissate sono condizioni che
partono da una base di mercato: un prezzo base come valore di
mercato del singolo bene stimato dai tecnici dell'ufficio
competente.
Due formule alternative: lo sconto del 30 percento sul prezzo
base per regolazione in contanti in una unica soluzione, oppure una
dilazione in 15 anni del prezzo base, trenta rate semestrali, ad un
tasso di interesse pari al 50 percento del tasso di riferimento
dell'edilizia residenziale, che è circa il 4,3 - 4,5 per cento,
dedotto un acconto non inferiore al 30 percento da versare all'atto
dell'acquisto.
Tali condizioni, applicate agli alloggi degli stabili posti in
vendita, fanno sì che l'operazione - e qui vorrei sottolineare
questo aspetto, perché il taglio di alcuni interventi e lo stesso
comunicato stampa che il Sunia ha fatto stamattina lascia
intravedere una certa preoccupazione che a mio modo di vedere va
capovolta -, oltre ad avere un riscontro positivo per
l'amministrazione regionale, costituisca in prima battuta una
opportunità per quegli inquilini che si vedono offrire in
prelazione la vendita dell'alloggio in cui vivono a condizioni
particolarmente favorevoli. Infatti, rispetto ad un prezzo di
mercato, è considerata una condizione favorevole sia un 30 percento
di sconto, qualora sia pagato in contanti, sia la condizione di
rateazione, che di fatto è un mutuo surrettizio, in quanto sono
nella sostanza una serie di mutui aggiuntivi con un beneficio che
attualizzato equivarrebbe ad un 22-25 per cento di sconto.
Quindi tali condizioni, dicevo, rendono l'operazione una
opportunità per i potenziali acquirenti, che possono divenire
proprietari dell'alloggio che occupano con modalità agevolate.
Va sottolineato che gli alloggi acquisiti con le suddette
modalità agevolate non possono essere ceduti per un periodo di
dieci anni, e questo perché è volontà dell'Amministrazione con
questa operazione di non innescare in alcun caso operazioni di tipo
speculativo.
Va infine evidenziato che il disegno di legge in discussione
prevede una particolare tutela per alcune fasce deboli, è già stato
detto; tutela che impedisce la messa in vendita della unità
abitativa qualora non sia esercitata la prelazione.
Beneficiari di tale tutela sono i locatari ultrasessantenni,
quelli aventi nel proprio nucleo familiare portatori di handicap
riconosciuti e quelli in possesso dei requisiti di cui all'articolo
6 della legge regionale. Mi sia consentita una digressione su
questo tema delle tutele. La giunta ha ritenuto che fosse
indispensabile fornire delle tutele agli inquilini, però i livelli
di tutela sono di quattro tipi. Il primo livello è il diritto di
prelazione, ed è una tutela. Un secondo livello di tutela sono le
condizioni agevolate, quindi possibilità di prelazione a condizioni
agevolate. Terzo livello di tutela: sono identificate tre categorie
protette e rispetto all'unico caso su cui potrebbe esserci qualche
opinione in ordine alla possibilità di inserire questi alloggi
nella 560 invece che in questo provvedimento, che sono gli alloggi
di via Lys e di via Chavanne; in questo caso la tutela riguarda le
categorie protette, in particolare la condizione "locatari
ultrasessantenni" che da sola tutela oggi 34 locatari su 47.
Per quanto riguarda l'osservazione fatta da Marguerettaz in
ordine al livello di reddito mi permetto di fare questa
considerazione (non è stata né una imprecisione né uno svarione):
si è scelto il livello di accesso alle case popolari invece che il
livello di decadenza come fa la 560 perché scegliere il livello di
decadenza significa di fatto rendere inapplicabile la legge se non
con l'esercizio di prelazione. Ora, poteva essere una scelta quella
di trovare una via di mezzo, come mi pare proponga il Consigliere
Marguerettaz, fra il livello di accesso e il livello di decadenza.
Abbiamo ritenuto che il mix di questi tre elementi di tutela
consenta una più che ragionevole copertura agli inquilini di questi
due stabili, perché per gli altri il discorso è completamente
diverso in termini formali, anche se nella sostanza la condizione
dell'inquilino è analoga, pertanto garantire questi tre livelli di
tutela insieme al fatto che è possibile, qualora non sia esercitata
la prelazione, non mettere in vendita il loro alloggio, abbiamo
ritenuto che fosse la strada più opportuna.
Infine, svolgerei alcune considerazioni sul perché il governo
regionale ha deciso di proporre a questo Consiglio di includere la
dismissione degli alloggi di proprietà regionale in questo disegno
di legge, e non nel piano previsto dalla legge 560.
La prima è di principio ed attiene all'esercizio dell'autonomia.
L'applicazione tout court ai beni del patrimonio regionale, di cui
questi fanno parte, delle norme della 560 sottrae alla regione la
libera ed autonoma disponibilità del suo patrimonio in contrasto
con quanto stabilito dall'articolo 1 della legge 690, quella
dell'ordinamento finanziario, tante volte citata come baluardo per
difenderci da angherie varie in sede di finanziarie statali, là
dove è previsto che la regione Valle d'Aosta provveda al suo
fabbisogno finanziario con i proventi derivanti dai suoi beni
demaniali e patrimoniali.
Tenuto conto del fatto che, se la regione dovesse applicare la
560 per il proprio patrimonio, essa andrebbe applicata in tutte le
norme in essa contenute, ivi compreso il prezzo, le modalità di
cessione, il vincolo di destinazione delle somme ricavate dalla
cessione degli alloggi, in quel caso l'autonomia patrimoniale e
finanziaria della regione verrebbe lesa da un provvedimento
legislativo di rango ordinario cui la regione non ha concorso né ai
sensi dell'articolo 9, primo comma, del DPR 182, cioè la norma di
attuazione che delega alla regione le competenze amministrative in
materia di edilizia residenziale pubblica, né ai sensi
dell'articolo 1 del decreto legislativo 320, l'ultima norma di
attuazione, che dice che per modificare, incidere su queste norme
di attuazione la regione deve avere il suo concorso: sulla 560 la
regione non è stata chiamata ad esprimere una sua posizione, è
uscita a fine anno un po' come una meteora e rientra fra la facoltà
dell'amministrazione di darsi modalità e criteri diversi in ordine
alla gestione, acquisizione e dismissione del proprio
patrimonio.
Una seconda ragione è più di sostanza. La legge 560 è un
provvedimento di politica per la casa, infatti prevede che l'80
percento del ricavato sia finalizzato a piani di reinvestimento
sull'edilizia residenziale pubblica, il 20 percento deve essere
utilizzato per ripianare i deficit degli enti locali e degli IACP
in materia di case. Il presente disegno di legge non ha tale
finalità; dà attuazione alla finanziaria e vuole razionalizzare
quantità e qualità del patrimonio immobiliare della regione, fra
cui anche alcuni immobili destinati ad edilizia residenziale, buona
parte dei quali oggetto di richieste di acquisto da parte degli
stessi inquilini che li occupano, e tutti comunque realizzati senza
il concorso finanziario dello stato e con disciplina autonoma della
regione anche per quanto riguarda i due edifici, via Lys e via
Chavanne, citati sia dal Consigliere Marguerettaz sia dai
Consigliere Tibaldi e Chiarello.
In particolare vorrei richiamare il fatto che, rispetto a quei
due edifici, lo IACP in convenzione ha provveduto all'assegnazione
degli alloggi in argomento secondo criteri stabiliti dal Consiglio
regionale con deliberazione n. 8 del 25 febbraio 1975. Quindi la
autonomia decisionale, la discrezionalità decisionale già in fase
di costituzione di questi immobili fu del Consiglio regionale e ad
esso soltanto, e non alla legge 560, vanno attribuite le competenze
per decidere come e in che modo dismettere.
Resta naturalmente inteso che una attenzione particolare ai
meccanismi della 560, soprattutto relativamente alle condizioni,
così come è stato ricordato dal Consigliere Parisi, è stata
dedicata nello stendere il presente provvedimento, e va detto che
le condizioni economiche per gli inquilini eventualmente
interessati alla prelazione non si discostano, se non in alcuni
casi e in misure molto ridotte, dai valori determinabili ai sensi
della 560.
Sono sensibilmente diversi i valori base, ma sono sensibilmente
ridotte queste differenze, poiché le condizioni che pratichiamo con
questo disegno di legge sono diverse da quelle della 560, cioè 30
percento di sconto e non 10 percento, 4-4,5 per cento di tasso di
interesse invece del 10 percento: queste due condizioni diverse
tendono a far convergere in modo significativo le due
differenze.
Concluderei dicendo che il blocco di beni che complessivamente
viene posto in vendita con questo disegno di legge ammonta a circa
25 miliardi di lire, di cui circa 18 in alloggi, cantine e garages
- e richiamerei il fatto che la 560 per quanto riguarda cantine e
garages non prevede lo stesso tipo di valutazione degli alloggi, ma
lascia a prezzi di mercato - e circa 7 miliardi di lire per gli
altri terreni e fabbricati.
Qualora questa operazione generasse per l'esercizio in corso
entrate superiori a quelle stabilite in sede di bilancio di
previsione, e qui vorrei richiamare un attimo i tempi, scusandomi
anche con i commissari delle commissioni seconda e terza che sono
state chiamate ad esaminare forse con un po' di fretta questo
disegno di legge, ma i tempi sono importanti: per poter accertare
gli eventuali 5 o più miliardi in entrata vanno conclusi gli atti
di vendita e di acquisto entro il 31 dicembre 94, questo significa
che i 60 giorni di tempo per le prelazioni e i 90 giorni di tempo
per la sottoscrizione degli atti portano alla necessità di
approvare oggi se non già ieri questo disegno di legge per arrivare
con una ragionevole certezza ad avere concluso i contratti entro
l'anno in corso. In questo senso, in merito al richiamo che mi pare
sia contenuto nell'emendamento n.1 proposto da Marguerettaz, cioè
quello di chiedere che siano messi all'asta gli alloggi degli
inquilini che non avessero esercitato la prelazione solamente dopo
aver fatto tutto il giro delle prelazioni e la messa all'asta degli
immobili dell'allegato B, ritengo di poter condividere in pieno la
preoccupazione e lo spirito di questo emendamento. Direi anche di
più: è un impegno politico quello che ci assumiamo, l'impegno cioè
di non porre in vendita questo tipo di beni immobili, se non dopo
aver fatto esercitare le prelazioni e dopo aver visto come è andata
l'asta pubblica sui beni dell'allegato B; però non mi sentirei di
accogliere questo emendamento inserendolo in legge, in quanto
potrebbero verificarsi situazioni in cui c'è convenienza e per
l'amministrazione e per gli stessi utenti ad andare in modo
diverso. In quel caso ritengo che sarebbe opportuno che
nell'interesse di tutti non ci fosse un paletto in legge che
vincola in modo contrario.
Dicevo, infine, che qualora l'operazione generasse per
l'esercizio in corso entrate superiori a quelle stabilite in sede
di bilancio di previsione, la legge prevede che la quota eccedente
vada a finanziare il capitolo che oggi è quello sui mutui prima
casa, e l'evoluzione che esso potrà avere con l'attuazione delle
misure di politica per la casa che questa maggioranza si è
impegnata a proporre all'attenzione di questo consiglio.
Ci terrei che questo tipo di disposizione fosse intesa nella sua
finalità generale e non nella sua specifica formalizzazione.
Sappiamo, e ne abbiamo discusso più volte in quest'aula, che lo
strumento del mutuo prima casa è uno strumento da solo
insufficiente, è uno strumento che deve essere rivisto e inserito
in un più ampio disegno di politica per la casa, ma oggi questo è
l'unico capitolo disponibile se vogliamo dare un segnale che, se le
dismissioni vanno bene, la parte eccedente verrà destinata a piani
per la casa.
In merito all'impegno che la Giunta si è assunta in ordine a
questo problema (non so se l'assessore Ferrero dopo vorrà accennare
una risposta anche alla richiesta che ha fatto il consigliere
Tibaldi), quello di addivenire entro l'anno ad una proposta
organica di interventi sulla politica per la casa, credo che il
fatto che questi eventuali introiti siano su quel capitolo non
pregiudica il fatto che da quel capitolo possano essere poi
impiegati quegli strumenti di politica per la casa ritenuti più
opportuni.
Rispetto agli emendamenti presentati, mi sento di condividere e
di accogliere l'emendamento presentato dal Consigliere Parisi che
propone di aggiungere dopo il comma sesto dell'articolo 2 il
seguente comma: "Qualora l'acquisto venga effettuato dai familiari
conviventi di cui al primo comma - si prevede che la prelazione la
possa esercitare sia l'intestatario del contratto, sia i familiari
conviventi, moglie, figli eccetera - a favore del conduttore viene
costituito il diritto di abitazione, ai sensi dell'articolo 1022
del codice civile". Questo per tutelare il possesso dell'abitazione
anche da eventuali, purtroppo mai auspicabili, soprusi familiari
possibili. Questo emendamento non stravolge, ma completa il
documento e l'articolo 2.
Viceversa sull'emendamento n. 1 del Consigliere Marguerettaz ho
detto che come impegno politico nello spirito lo condividiamo, ci
sono a mio modo di vedere delle controindicazioni a metterlo nella
legge; sull'emendamento 2 che prevede di spostare del 50 percento
in alto la fascia di reddito di accesso come tutela, ho illustrato
le ragioni per cui riteniamo opportuno mantenere le proposte di
tutela che abbiamo introdotto in legge, con questo già ampiamente
garantendo gli inquilini esistenti. Il terzo emendamento prevede la
cancellazione della prescrizione che siano in regola con i
pagamenti dei canoni di affitto e delle spese alla data di entrata
in vigore della legge; capisco il problema di principio sollevato
da Marguerettaz, però proprio a livello di principio mi sento di
esprimere delle perplessità in ordine alla legittimazione di
posizioni inadeguate rispetto ai padroni di casa degli
inquilini.
Quello che potrei accogliere, e qui non so se Marguerettaz può
essere d'accordo, è che dove abbiamo scritto "all'entrata in vigore
della presente legge" possa essere sostituito con "alla data
dell'esercizio della prelazione", in modo che eventuali interessati
all'acquisto oppure eventuali protetti non in regola, sapendo che
non essendo in regola rischiano o di non poter esercitare la
prelazione o di avere la tutela che decade, abbiano il tempo di
mettersi in regola, e quindi non con l'entrata in vigore della
legge, ma con la data di esercizio del diritto di prelazione, cioè
nei 60 giorni che seguono alla lettera che la regione manderà per
chiedere se esercitano o meno il diritto di prelazione. In questo
senso mi sentirei di accogliere il principio; se il consigliere è
d'accordo si tratta solo riformulare l'emendamento.
Presidente -
Se nessun altro chiede la parola
passiamo all'esame dell'articolato.
Pongo in votazione l'articolo 1:
Presenti, votanti e favorevoli: 26
Presidente -
Sull'articolo 2 ha chiesto la parola
l'Assessore al bilancio e finanze Lévêque.
Lévêque (Ass.tec.) -
É legato alla risposta che
Marguerettaz mi può dare sull'emendamento n. 3, perché lo stesso
criterio può valere, anzi direi che se lo introduciamo, lo
estendiamo anche al comma 1 dell'articolo 2, là dove si parla di
offerta in prelazione ai conduttori ed in fondo si dice: "che non
risultino in mora con il pagamento dei canoni e degli oneri
condominiali alla data di entrata in vigore della presente legge":
proporrei di sostituirlo con "alla data di scadenza dei termini
previsti per l'esercizio del diritto di prelazione". Questa
modifica la propongo sia qui che nella parte successiva.
Presidente -
L'emendamento presentato
dall'assessore Lévêque recita:
Emendamento - Al 1° comma e al 7° comma dell'articolo 2 le
parole: "alla data di entrata in vigore della presente legge" sono
sostituite da: "alla data di scadenza dei termini previsti per
l'esercizio del diritto di prelazione".
Ha chiesto la parola il Consigliere Marguerettaz.
Marguerettaz (PpVA) -
Sono d'accordo nel
sostituire l'emendamento n. 3 così come suggerito
dall'assessore.
Per quanto riguarda l'emendamento n. 1 credo che l'impegno
formale preso dall'assessore possa essere sufficiente garanzia a
che quello che ritenevo opportuno avvenga.
Quanto all'emendamento n. 2, ci troviamo su posizioni diverse
rispetto alla decisione della Giunta; credo che al di là della
situazione contingente degli immobili a cui faceva riferimento
l'assessore, da un punto di vista politico sia significativo che
nella legge invece sia presente l'emendamento così come l'ho
proposto.
Quindi in sintesi: sono d'accordo sull'emendamento proposto
dall'assessore Lévêque che sostituisce il mio emendamento n. 3,
ritiro l'emendamento n. 1, chiedo che sia messo in votazione
l'emendamento n. 2.
Presidente -
Pertanto sono ritirati dal
Consigliere Marguerettaz gli emendamenti nn. 1 e 3, che recitano
rispettivamente:
Emendamento n. 1 - Sostituire così l'inizio dell'articolo 2,
comma 7:
"Decorso inutilmente il termine di cui al comma 5, o quello di
cui al comma 6, e solo dopo aver proceduto all'espletamento delle
aste pubbliche di cui al successivo articolo 3, comma 1, la giunta
regionale può deliberare di alineare le unità mediante asta
pubblica secondo le procedure indicate nella presente legge. Da
tali unità abitative sono escluse quelle locate a persone
ultrasessantenni..."
Emendamento n. 3 - Articolo 2, comma 7, cancellare le seguenti
parole:
"purché in regola con il pagamento dei canoni e delle spese alla
data di entrata in vigore della presente legge".
Prima di dare la parola al Consigliere Parisi, vorrei sapere se
dove si dice: "Qualora l'acquisto venga effettuato dai familiari
conviventi di cui al primo comma..." si intende che qualsiasi
familiare convivente, anche se ha già una prima casa, può fare la
domanda?
Ha chiesto la parola il Consigliere Parisi.
Parisi (VAP) -
Il senso dell'emendamento non è
riferito a questa tematica, è evidentemente riferito a chi
attualmente abita con il conduttore dell'alloggio. Questo concetto
mi sembra che lo avesse chiarito l'assessore: è per fare in modo
che per problemi di carattere familiare, se i figli conviventi
acquistano l'alloggio, il giorno dopo non diano un calcio nel
sedere al titolare attuale.
Con l'inserimento di questo comma si vuole garantire il diritto
di abitazione a colui che attualmente è utente dell'alloggio, ma
non riguarda quell'aspetto che sollevava il Presidente del
Consiglio.
Presidente -
Ha chiesto la parola il Consigliere
Marguerettaz.
Marguerettaz (PpVA) -
Volevo solo brevissimamente
illustrare l'emendamento n. 2, prima che venga posto in
votazione.
La legge dice che vengono a cadere quei gradi di tutela per gli
ultrasessantenni, per i nuclei familiari dove c'è la presenza di un
portatore di handicap, per coloro che superano il reddito minimo di
accesso alle case popolari. L'emendamento invece tutela anche
quelle famiglie il cui reddito supera del 50 percento il limite
minimo.
Perché il 50 percento? Perché attualmente il limite massimo per
aver diritto alla casa popolare è pari al 100 percento rispetto a
quello minimo, quindi la proposta del 50 percento fissa, proprio
come aveva ben capito l'assessore, in una fascia mediana la
proposta.
Presidente -
Pongo in votazione l'emendamento n. 2
proposto dal Consigliere Marguerettaz, che recita:
Emendamento n. 2 - Articolo 2, comma 7: dopo le parole "i
diritti delle persone handicappate" sostituire così:
"Sono inoltre escluse le unità locate ai soggetti aventi reddito
annuo complessivo eccedente fino al 50 percento da quello previsto
dalla normativa come limite per il diritto di accesso all'edilizia
residenziale pubblica".
Presenti: 25
Votanti: 17
Favorevoli: 3
Contrari: 14
Astenuti: 8 (Chenuil, Dujany, Ferraris, Lanivi, Mostacchi,
Parisi, Squarzino e Stévenin)
Il Consiglio non approva
Presidente -
Pongo in votazione l'emendamento
presentato dal Consigliere Parisi, che recita:
Emendamento - Dopo il comma 6 dell'articolo 2 è inserito il
seguente comma: "Qualora l'acquisto venga effettuato dai familiari
conviventi di cui al primo comma, a favore del conduttore viene
costituito il diritto di abitazione, ai sensi dell'articolo 1022
del codice civile".
Presenti e votanti: 25
Favorevoli: 24
Contrari: 1
Presidente -
Pongo in votazione l'articolo 2
modificato con l'emendamento accettato dal Consigliere Marguerettaz
e proposto d'intesa con l'assessore Lévêque e con l'emendamento
proposto dal Consigliere Parisi:
Articolo 2 - (Modalità di vendita delle unità immobiliari
locate)
1. L'alienazione delle unità immobiliari di cui all'allegato A è
effettuata a trattativa privata diretta mediante offerta in
prelazione ai conduttori, titolari del contratto di locazione alla
data del 31 dicembre 1993, e/o ai loro rispettivi coniugi non
separati legalmente o aVai figli conviventi alla stessa data, che
non risultino in mora con il pagamento dei canoni e degli oneri
condominiali alla data di scadenza dei termini previsti per
l'esercizio del diritto di prelazione.
2. Il prezzo di cessione delle singole unità abitative è
determinato dal Servizio demanio e patrimonio dell'Assessorato del
bilancio e delle finanze con riferimento al prezzo di ogni
fabbricato indicato nell'allegato A.
3. Le alienazioni possono essere effettuate con le seguenti
modalità:
a) pagamento in un'unica soluzione, con una riduzione pari al
trenta per cento del prezzo di stima di cui al comma 2;
b) pagamento immediato di una quota non inferiore al trenta per
cento del prezzo di stima e corresponsione dell'ammontare residuo
in non più di trenta rate semestrali posticipate a decorrere dalla
data di stipulazione dell'atto notarile di vendita; sull'importo
rateizzato sarà calcolato l'interesse al tasso annuo pari al
cinquanta per cento dell'ultimo tasso di riferimento dell'edilizia
residenziale pubblicato al momento della stipula dell'atto di
vendita, arrotondato al mezzo punto, con iscrizione ipotecaria a
garanzia del pagamento delle rate dovute.
4. Per gli acquisti di cui al presente articolo gli interessati
non possono fruire dei benefici previsti dalla legge regionale 28
dicembre 1984, n.76 (Costituzione di fondi di rotazione per la
ripresa dell'industria edilizia) e successive modificazioni.
5. Il diritto di prelazione deve essere esercitato mediante
lettera raccomandata, contenente l'indicazione delle modalità di
pagamento prescelte, nel termine perentorio di sessanta giorni
decorrenti dalla comunicazione del Servizio affari generali e
legali della Presidenza della Giunta recante l'offerta di
vendita.
6. L'atto di compravendita dovrà essere stipulato, pena la
decadenza dai diritti e dalle agevolazioni di cui al presente
articolo, entro novanta giorni dalla data dell'esercizio del
diritto di prelazione, salvo che il ritardo non sia imputabile
all'acquirente.
7. Qualora l'acquisto venga effettuato dai familiari conviventi
di cui al comma 1, a favore del conduttore viene costituito il
diritto di abitazione, ai sensi dell'articolo 1022 del codice
civile.
8. Decorso inutilmente il termine di cui al comma 5, o quello di
cui al comma 6, le unità possono essere alienate mediante asta
pubblica secondo le procedure indicate nella presente legge, ad
esclusione di quelle locate a persone ultrasessantenni o aventi nel
proprio nucleo familiare portatori di handicap riconosciuti ai
sensi della legge 5 febbraio 1992, n. 104 (Legge quadro per
l'assistenza, l'integrazione sociale e i diritti delle persone
handicappate) oppure in possesso dei requisiti di cui all'articolo
6 della legge regionale 6 marzo 1987, n. 15 (Normativa e criteri
generali per l'assegnazione, la determinazione dei canoni e la
gestione degli alloggi di edilizia residenziale pubblica), purché
in regola con il pagamento dei canoni e delle spese alla data di
scadenza dei termini previsti per l'esercizio del diritto di
prelazione.
9. Le unità immobiliari acquistate ai sensi del presente
articolo non possono essere alienate, neppure parzialmente, per un
periodo di dieci anni dalla data di registrazione del contratto di
acquisto e comunque sino a quando non sia pagato interamente il
prezzo.
Presenti, votanti e favorevoli: 25
Presidente -
Pongo in votazione l'articolo 3:
Presenti, votanti e favorevoli: 25
Presidente -
Pongo in votazione l'articolo 4:
Presenti, votanti e favorevoli: 25
Presidente -
Pongo in votazione l'articolo 5:
Presenti, votanti e favorevoli: 25
Presidente -
Pongo in votazione gli allegati
A,B,C:
Presenti, votanti e favorevoli: 25
Presidente -
Ha chiesto la parola il Consigliere
Marguerettaz per dichiarazione di voto.
Marguerettaz (PpVA) -
Credo sia doveroso
giustificare non dico il voto del Gruppo a questo punto, ma il mio
voto favorevole al disegno di legge, pur permanendo qualche
perplessità sulla tutela di quelle categorie a cui facevo
riferimento.
Credo comunque che il disegno di legge nel suo complesso sia
positivo soprattutto perché così come asserimmo alcuni mesi fa, e
confermiamo oggi, nel corso di quelle "battaglie" per quanto
concerne i mutui casa, il diritto alla proprietà è un diritto che
va salvaguardato e in questo senso credo che si vada decisamente in
questa direzione.
Presidente -
Ha chiesto la parola il Consigliere
Parisi, per dichiarazione di voto.
Parisi (VAP) -
Devo dire onestamente che avevo
delle grosse perplessità nel votare questo disegno di legge, non
tanto per quello che è lo spirito che la stessa legge si propone,
ma perché ritenevo che in un momento così delicato ed avendo
affrontato moltissime volte in questo Consiglio la problematica
della casa, questo poteva essere il momento in cui la regione si
faceva programmatrice e coordinatrice di un progetto generale che
riguardasse tutto questo settore.
Il fatto di aver perso questa occasione e di aver voluto non
tener conto di quella che è la problematica attualmente in atto, e
cioè che esiste comunque una legge 560 che dovrà regolamentare la
dismissione dei beni degli altri enti, farà sì che questo disegno
di legge si ponga in una posizione non dico di antitesi, ma
comunque in una posizione differenziata rispetto a quella che è la
posizione che terranno gli altri enti. La mia critica è riferita a
questo aspetto che ritengo importante.
Mi auguro che l'applicazione di questo disegno di legge, a parte
quello che è l'aspetto finanziario (e non voglio fare
dell'allarmismo), non crei problemi di ordine sociale. Mi ha
tranquillizzato la dichiarazione dell'assessore, che riguarda
l'aspetto che vanno comunque salvaguardate oltre le categorie
previste dalla legge anche quelle categorie che potrebbero trovarsi
al di fuori di quelle già citate, ma che comunque potrebbero
trovarsi in difficoltà. La cosa che mi preoccupava - e, ripeto,
l'assessore mi ha tranquillizzato - è che prima di passare alla
vendita attraverso l'asta pubblica, si vada a riesaminare quella
che è una situazione che si determinerà dopo aver realizzato questa
prima fase.
Non contesto la potestà decisionale della Giunta, quindi del
Consiglio regionale per quanto riguarda questo aspetto; avrei
preferito che in questo momento la regione si fosse fatta artefice
di un disegno di legge che andasse nel senso di regolamentare e di
dare degli indirizzi precisi e globali a tutti gli altri enti.
Presidente -
Ha chiesto la parola la Consigliera
Secondina Squarzino.
Squarzino (VA) -
Rispetto a questa legge ci sono
alcune perplessità che riguardano non tanto gli interventi che sono
indicati, quanto una carenza che c'è. É vero che è una carenza che
non poteva probabilmente essere superata grazie a questo disegno di
legge, però esiste la carenza di un piano di interventi rispetto al
patrimonio di edilizia a prezzi contenuti.
Dico questo perché andiamo a vendere una serie di alloggi che
sono affittati a gente che non può pagare canoni molto alti di
affitto e non ricostituiamo un patrimonio edilizio a prezzi
contenuti.
Quindi direi che senza un piano chiaro di interventi si rischia
di ridurre la quota percentuale di abitazioni in affitto a
carattere contenuto proprio nelle zone di maggior pressione
edilizia come la zona di Aosta.
Allora, che questo sia un problema importante lo sappiamo tutti:
prima è stato ricordato come esista un elenco lunghissimo di
persone che chiedono un'edilizia residenziale a basso costo e come
ci siano degli stanziamenti ad hoc che non possono essere
utilizzati; mancano progetti, mancano anche le relative aree di
intervento.
Ripeto, non era con questa legge possibile rispondere a questo
problema, però bisognerà cercare, proprio nel momento in cui si
presenta un piano più generale, di individuare con chiarezza quali
sono gli interventi di edilizia popolare che possono essere fatti
con i soldi ricavati proprio dalla vendita di alloggi che erano di
edilizia popolare.
Questo è a nostro avviso un elemento negativo di questa legge,
ma, ripeto, è una carenza a cui si deve rispondere con altri
provvedimenti.
Però questo impegno ci deve essere, dichiaro che con questa
legge non poteva essere data una risposta.
Quindi noi votiamo a favore, tenendo conto che c'è questo
problema a cui bisogna rispondere nel momento in cui andremo a
regolamentare la materia più in generale.
Presidente -
Ha chiesto la parola l'Assessore ai
lavori pubblici Ferrero.
Ferrero (Ass.tec.) -
Non è una dichiarazione di
voto perché, come è noto, io non voto, però date le dichiarazioni
di voto vorrei dire qualcosa perché in maniera inevitabile mi pare,
la discussione su questa legge che riguarda un argomento ben
specifico e determinato, ha richiamato il problema più generale
della vendita degli alloggi di edilizia economica e popolare, la
legge 560, e più in generale la questione della casa, argomenti che
sono stati oggetto di dibattito in questo Consiglio. Sono andato a
rivedermi il dibattito che c'è stato nel mese di febbraio
addirittura, in cui avevo preso degli impegni, in parte mantenuti
in parte no, riguardo a questo grosso problema così come a quello
che rientra nella revisione della legge 15.
Volevo solo dire che malgrado il volantinaggio della Sunia-CGIL
di questa mattina e malgrado le osservazioni assolutamente
pertinenti che ho sentito, sono rassicurato nella posizione che
come Giunta abbiamo avuto, una posizione riflettuta anche per
quanto riguarda gli aspetti che attengono non alle dismissioni e ai
problemi di bilancio, ma per quanto attiene a questa parte più
specifica dell'edilizia residenziale pubblica. Mi sento garantito
perché i meccanismi si richiamano ai principi e ai criteri della
560; c'è un problema diciamo così di principio, su questo si
possono avere delle obiezioni e delle perplessità, però è un
problema che è stato affrontato dalla Giunta in questa maniera e mi
pare condiviso dal Consiglio.
Il problema è se una parte del patrimonio di edilizia
residenziale della regione doveva o no stare dentro, come quello
del comune di Aosta o degli altri comuni o degli IACP o di altri
enti, all'ambito della 560: la risposta della Giunta è stata quella
di giocare sull'autonomia finanziaria. E questa è una scelta,
ovviamente è una scelta che può essere discutibile, ma è una scelta
di principio molto onesta.
L'altra questione che in maniera corretta secondo me è stata
sollevata da alcuni consiglieri che pure hanno annunciato il voto
favorevole, è quella del reimpiego delle somme; posso dare garanzia
al Consigliere Borre che ha presieduto questo gruppo di lavoro
istituito dalla Giunta per una legge regionale di attuazione della
560, che il punto centrale sia della legge 560 sia della legge di
attuazione in Valle d'Aosta (legge di attuazione che porteremo in
Consiglio con l'iter normale) sarà proprio il riutilizzo in
investimenti e in programmi per l'edilizia residenziale dei
proventi della rendita, cosa di cui si è potuto tener conto solo in
maniera parziale per quanto riguarda questa legge specifica.
Pertanto volevo rassicurare quella parte di consiglieri che
possono avere delle perplessità non tanto per la legge in sé, ma
per questi aspetti che più si riferiscono alle questioni di
politica abitativa.
Presidente -
Pongo in votazione la legge nel suo
complesso:
Presenti: 28
Votanti: 27
Favorevoli: 27
Astenuti: 1 (Chiarello)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK