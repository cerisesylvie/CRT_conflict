Consiglio Regionale della Valle d'Aosta - Oggetto del Consiglio n. 302 del 9 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 302 del 9 gennaio 2019 - Resoconto
OGGETTO N. 302/XV - Interpellanza: "Applicazione della legge
regionale 10/2018 riguardante misure di contrasto
dell'azzardopatia".
Rini (Presidente) -
Punto 32 all'ordine del giorno, per
l'illustrazione, la parola al collega Vesan.
Vesan (M5S) -
Questa mozione rientra nell'ottica
dell'utilità di sollecitazione dell'esecutivo da parte della nostra
forza politica all'interno di quest'aula consiliare. La legge
regionale n. 10 del 2018 è appena entrata in vigore, di fatto è
operativa, per quello che riguarda le modificazioni apportate alla
legge n. 14 del 2015, dal 1° gennaio di quest'anno, per quel che
riguarda fondamentalmente il divieto di esercizio del gioco
d'azzardo con le macchinette, per una distanza di 500 metri dalle
strutture sensibili. Questo Consiglio ha approvato questo disegno
di legge all'unanimità, dopo averne discusso in Commissione, ha
trovato il consenso di tutte le forze presenti all'interno
dell'aula e, quindi, diciamo che, per quanto riguarda il lavoro
legislativo da parte del Consiglio, siamo arrivati a compimento.
Siamo contenti che ci siano ulteriori proposte per il contenimento
del gioco d'azzardo e che, quindi, il lavoro in Quinta commissione
su questo argomento non si interromperà qui. D'altra parte,
l'enorme soddisfazione da presentatori del disegno di legge,
assieme alla Lega e a un consistente numero di altre forze
politiche, ci impone di sollecitare, a questo punto, il lavoro da
parte dell'esecutivo. Come sempre, una norma di legge trova
riscontro e ha incidenza, soprattutto dal punto di vista dei
risultati, nel momento in cui si vigila in modo attento sulla sua
stessa applicazione, soprattutto quando parliamo di una legge
importante dal punto di vista della tutela sanitaria e, quindi,
dell'interesse dei cittadini, soprattutto dei cittadini più
deboli.
Sulla scorta di questo, noi chiediamo se la Giunta regionale si
è già attivata per quel che riguarda una verifica dell'applicazione
della norma. È vero che il potere sanzionatorio, ai sensi della
legge n. 14 del 2015, è in capo ai comuni, però un'attività di
monitoraggio e controllo, di presidio del territorio per quanto
riguarda la tutela delle strutture protette, dovrebbe interessare -
e anche molto - la giunta regionale.
Sulla scorta di questo, per verificare fino a ora che cosa è
stato fatto - in fondo è vero che una parte di entrata in vigore è
diventata operativa il 1° gennaio, ma la norma è comunque del 2015
- con questa interpellanza chiediamo - se la giunta è a conoscenza
di questo dato o comunque se è riuscita a procurarselo - quante e
quali sono le sanzioni applicate dai comuni valdostani
nell'annualità 2018, ai sensi della vigente normativa. Ricordo che
per gli eventuali locali che avessero aperto al gioco d'azzardo
successivamente al 2015 la deroga comunque non valeva e quindi il
controllo doveva essere fatto. Da alcune associazioni di
volontariato e di tutela dall'azzardopatia abbiamo ricevuto
segnalazioni che, tristemente, evidenziano il fatto che in Val
d'Aosta esiste la piaga del gioco d'azzardo minorile, che è
espressamente vietato dal 2015, ma in realtà anche da norme
precedenti.
Gli ultimi dati sul gioco d'azzardo sul territorio regionale
risalgono all'annualità 2017 - non abbiamo ancora il dato del 2018
- ma parlano di un importo pari a 120 milioni di euro. 120 milioni
di euro è un ordine di grandezza pari a quasi il 10% dell'intero
bilancio regionale, sono cifre veramente spaventose, per quel che
riguarda la propensione al gioco d'azzardo della popolazione
valdostana. È dunque assolutamente importante che s'intervenga nel
modo più immediato, celere e puntuale possibile.
L'ultimo punto su cui interpellavamo l'attuale maggioranza è di
tipo finanziario. La legge n. 14 del 2015 prevede, per la
prevenzione dell'azzardopatia, ai sensi del testo della legge, un
importo assolutamente ridicolo che, se non ricordo male, si aggira
intorno a 4700 euro all'anno: per contrastare 120 milioni di euro
di gioco d'azzardo, sono veramente del tutto irrilevanti e non
hanno alcuna possibilità di realizzare un contrasto efficace.
Sappiamo che nelle annualità passate le Giunte precedenti, a
livello di bilancio, in fase di variazione, hanno stanziato cifre
più importanti di queste e hanno avviato delle campagne, ci
chiedevamo quindi se nel bilancio testé approvato, o nelle
intenzioni della Giunta per quel che riguarda le ormai prossime
variazioni di bilancio, ci fossero in programma degli stanziamenti
e di quale importo, per quel che riguarda tutta l'attività di
prevenzione del gioco d'azzardo.
Presidente -
Per la risposta, la parola all'Assessore
Baccega.
Baccega (UV) -
Sì, Consigliere Vesan, in questo caso lei
sa bene che trova terreno fertile, perché siamo tra i firmatari che
hanno proposto un'ulteriore legge, che va nella direzione di
abolire le slot-machine all'interno di bar ed esercizi pubblici non
autorizzati dalle licenze di Testo Unico emesse dalla Questura. Da
quel punto di vista, quindi, siamo in una fase in cui possiamo fare
una sorta di riflessione su quello che è stato e poi entrare nel
merito dei percorsi che ci occuperanno.
Ovviamente, lo ha sottolineato lei, il divieto è entrato in
vigore il 1° gennaio e risulta quindi importante rivedere che cosa
è successo, a seguito dell'emanazione della legge n. 14 del 2015.
Già nel mese di luglio 2016 l'Assessorato alla Sanità aveva
intrapreso azioni per sensibilizzare i comuni della Valle d'Aosta e
il CPEL in merito alle disposizioni in materia di prevenzione,
contrasto e trattamento della dipendenza da gioco d'azzardo
patologico contenute nella legge n. 14.
Da un primo questionario sottoposto dal CELVA ai Comuni, a un
anno dall'emanazione della legge n. 14, emergeva che pochi enti
locali avevano approvato una propria disciplina sul tema - c'è
stato grande dibattito su questo - ed esercitavano funzioni di
vigilanza sulla funzione dei divieti e degli obblighi previsti
dalla legge. Alla luce di tali esiti, s'invitavano pertanto i
Comuni a voler fattivamente collaborare a ridurre la diffusione di
una patologia con preoccupanti ricadute sulla salute e sulle
condizioni sociali; perché spetta ai Comuni intervenire in
quell'ambito.
Nel mese di maggio 2017 la Camera valdostana delle imprese e
delle professioni trasmetteva all'Assessorato l'elenco dei gestori
che avevano partecipato al corso di formazione obbligatoria per la
conoscenza e la prevenzione dei rischi connessi al gioco d'azzardo
patologico, quelli che aveva organizzato l'Usl della Valle d'Aosta
nel 2016. A questa comunicazione ha fatto seguito subito una nota
della struttura Sanità ospedaliera e territoriale, gestione del
personale, rivolta al CELVA, dove si sottolineavano le disposizioni
contenute nella legge regionale concernenti le attività poste in
capo ai Comuni in materia di accertamento delle violazioni e di
applicazione delle sanzioni, anche relativamente all'inosservanza
degli obblighi dei gestori tra cui, appunto, la partecipazione ai
corsi di formazione, che prevedevano una frequenza almeno
biennale.
Un'ulteriore ricognizione presso i comuni valdostani veniva
svolta a giugno 2017 dalla struttura di questo Assessorato, al fine
di verificare lo stato di attuazione delle disposizioni regionali
relativamente alla formazione dei gestori, le misure adottate nei
confronti degli inadempienti, nonché le discipline adottate
localmente circa gli orari di funzionamento delle sale e degli
spazi gioco e le distanze di tali spazi rispetto ai luoghi
sensibili, come era indicato dalla legge. Da questa ricognizione è
emerso che non tutti i comuni valdostani presentavano sul proprio
territorio sale o spazi per il gioco, che la maggioranza dei
gestori ha regolarmente frequentato i corsi di formazione, che,
laddove si sono rilevate inadempienze relativamente alla frequenza
dei corsi, i Comuni hanno intrapreso azioni per sensibilizzare
ulteriormente i gestori agli adempimenti di legge e solo in rari
casi la Polizia locale ha proceduto con la contestazione della
violazione.
La maggioranza dei comuni non ha adottato regolamenti per
disciplinare gli orari di funzionamento e per le distanze minime
dai luoghi sensibili, rispetto a quanto già previsto dalla legge
regionale n. 14.
Dall'emanazione della legge n. 14 solo in pochi casi sono stati
aperti nuovi spazi di gioco.
Ulteriori indicazioni, tra cui anche quelle oggetto
dell'interpellanza, saranno vagliate a breve anche dall'esito della
nuova e ulteriore ricognizione che la struttura competente ha in
corso con i comuni valdostani, in riferimento all'annualità 2018
che si è appena conclusa. Non abbiamo ancora raccolto i dati,
assieme al CELVA.
È al vaglio di questo Assessorato, inoltre, una proposta per
incrementare l'attuale onere, previsto dalla legge regionale n. 14,
a sostegno delle iniziative a contrasto della dipendenza dal gioco
d'azzardo, per rivisitare le attuali modalità di erogazione dei
contributi medesimi; sinora lo stanziamento, come ha detto lei, era
di 4700 euro, e veniva suddiviso in due parti: 2350 euro per
iniziative da parte di soggetti pubblici e 2350 euro per iniziative
da parte di istituzioni sociali. Concordo con lei che è davvero
poco.
Inoltre, la percentuale di contributo era stabilita nella misura
massima del 30% della spesa ammissibile, anche questa condizione ha
reso sempre difficile riuscire concretamente a finanziare qualsiasi
azione importante di sensibilizzazione e di contrasto al
fenomeno.
Per rispondere al quesito n. 3, quanto alle risorse finanziarie
stampate in applicazione della legge n. 14, ovverosia le 4700
annue, sono preposte a formare oggetto di contributi a enti e
associazioni operanti in Valle d'Aosta per le iniziative di
promozione, ma, come ho ribadito prima, sono davvero poche per una
vera e profonda azione di sensibilizzazione sui rischi derivanti
dall'abuso del gioco d'azzardo. Pochi contributi, che venivano
erogati sulla base di un bando, abitualmente adottato con una
delibera di Giunta, a seguito della definizione delle linee
prioritarie da parte della Conferenza regionale sulla legalità e la
sicurezza. Conferenza che avrà luogo a breve e alla quale farà
pertanto seguito il suddetto bando. Va sottolineato che durante la
settimana della legalità e della prevenzione si parlerà a fondo
anche di questi temi, sia nelle scuole che sul territorio, e anche
questa è un'azione che non rientra in questa spesa ma che si potrà
considerare come azione importante di sensibilizzazione.
Ritengo opportuno, quindi, avviare una adeguata campagna
d'informazione e di comunicazione, per informare i cittadini sul
costo sociale: famiglie rovinate che hanno perso casa e lavoro,
mogli e figli, anziani che si giocano quel minimo di pensione,
senza contare chi si è tolto la vita. Ancora mi chiedo quanto valga
una vita e la serenità di una famiglia. Tutto questo si ripercuote
su tutti, su tutto il pacchetto sociale, che magari poi andremo ad
affrontare, come tema, quando parleremo di welfare.
Spero di essere stato esaustivo.
Président -
Pour la réplique, la parole au collègue
Vesan.
Vesan (M5S) -
Assessore, la ringrazio per avermi risposto
ma, se devo dichiarare la mia soddisfazione relativamente alla
completezza e, soprattutto, al riconoscimento dell'efficacia delle
intenzioni da parte di questa maggioranza per la risoluzione
dell'azzardopatia, non posso che dichiararmi molto
insoddisfatto.
Lei mi dice che i soldi sono 4700, io le ho chiesto se esisteva
una volontà d'incrementare questo fondo e lei mi ha risposto "sì" e
mi ha detto "lo faremo, per adesso faremo il bando relativamente ai
4700". Le soluzioni che possiamo portare al problema, con un
intervento di questo tipo, sono assolutamente irrisorie. Se
vogliamo dividere per il numero delle famiglie valdostane questo
importo, noi sosteniamo che con poco meno di 50 centesimi a
famiglia il contrasto all'azzardopatia affronta un problema che
manda sul lastrico una percentuale significativa di famiglie
valdostane. Avrei preferito almeno una dichiarazione di ordine di
grandezza d'investimento, da parte sua, e non solo alcune lacrime
di coccodrillo nei confronti della grave problematica.
Purtroppo questa legge è entrata in vigore non il 1° gennaio, ma
nel 2015, e lo stanziamento sul testo della legge è quello. Se noi
stanziamo i soldi a metà anno o alla fine dell'anno, buttiamo via
sei mesi di possibilità d'intervenire per contrastare un problema
effettivamente molto grave.
Per quel che riguarda, invece, il controllo del territorio, ci
rendiamo conto che sia difficile da monitorare, però la Val d'Aosta
è relativamente piccola, le zone distanti 500 metri dalle scuole e
dai centri per anziani alla fine sono fondamentalmente concentrate
nelle zone abitate e, quindi, si può fare un controllo e una
verifica anche nei dieci giorni che ci separano dall'inizio
dell'anno, senza dover aspettare l'inizio del 2019 per chiedere ai
comuni i dati relativi al 2018. Se aspettiamo un anno per sapere
com'è andato l'anno precedente, la nostra incisività su un problema
grave e urgente è veramente troppo limitata. Non diamo una risposta
ai cittadini, con un'azione di questo tipo. Sì, monitoriamo la
situazione, rendendoci conto, tristemente, anno dopo anno, dei
brutti risultati che l'azzardopatia dà nei confronti dei
Valdostani, di cui lei ha appena parlato, senza però andare a
trovare delle soluzioni reali al problema.
Per quel che riguarda l'applicazione delle sanzioni da parte dei
comuni, sappiamo che sono state pochissime, ma lei mi ha
espressamente citato che queste rare contestazioni si sono limitate
esclusivamente alla verifica della frequentazione dei corsi
obbligatori. La frequentazione dei corsi obbligatori è sicuramente
una componente importante su quanto deve essere controllato, ma è
comunque largamente minoritaria rispetto al fatto che in tutto il
territorio valdostano non sia stata fatta neanche una sanzione per
quel che riguarda il gioco minorile, neanche una sanzione per quel
che riguarda la mancata connessione delle slot-machine all'Agenzia
delle entrate. Tutte queste problematiche, sanzionate dalla nostra
norma regionale, invece hanno trovato riscontri - anche consistenti
dal punto di vista sanzionatorio - in altre realtà italiane. In Val
d'Aosta stiamo trattando il problema realmente come se non ci
fosse, come se non fosse un problema.
Mi aspetto dunque, da parte sua e da parte della giunta che lei
rappresenta, per quel che riguarda la tutela della salute pubblica,
un impegno decisamente maggiore rispetto a quello che mi ha
prospettato.
Presidente -
Assessore Baccega, per fatto personale.
Espliciti però il fatto personale.
Baccega (UV) -
Il Consigliere ha parlato di lacrime di
coccodrillo, quindi vorrei meglio chiarire. Loro hanno questo modo
di porsi, in modo irrispettoso, nei confronti di chi, in modo
educato, cerca di dare delle risposte, quindi mi sento di dire che
forse lei ha capito male. Vada a rileggersi il mio intervento e
capirà che ho risposto puntualmente a tutte le sue domande.
Ribadisco una cosa: questa maggioranza ha in itinere una legge
che stravolge: a livello nazionale è l'unica Regione che andrà a
eliminare le slot-machine dai bar.
Presidente -
Si limiti al fatto personale, collega
Baccega.
Baccega (UV) -
Ho concluso. Vada a rileggerselo bene e
cerchi di essere più rispettoso nei confronti di chi lavora per
darle delle risposte. Non usi il metodo che il suo mentore, Di
Maio, a livello nazionale tenta di portare avanti, condizionando un
Paese.
Presidente -
Collega Baccega, non provochi un altro fatto
personale. Infatti: collega Vesan, ha diritto di replica sul fatto
personale.
Vesan (M5S) -
Bene, Assessore Baccega, chiedo scusa per
aver usato l'espressione "lacrime di coccodrillo", perché i
coccodrilli sono animali rispettabili.
Se lei pensa di aver risposto bene alla mia interpellanza,
quando io le chiedo espressamente quali variazioni prevede di
apportare nel corso dell'annualità all'importo, ridicolo, di 4700
euro e lei mi dice "apporteremo una modificazione adeguata"...
Chiedo scusa, cercherò di tenere un tono civile, senza fare
riferimento al mio mentore.
Presidente -
Si limiti al fatto personale anche lei,
collega Vesan.
Vesan (M5S) -
Non ho mentori, sono qui a presentare una
discussione relativa a una proposta di legge condivisa da tutti, su
un problema sulla cui pericolosità sociale e sanitaria in Val
d'Aosta tutti si sono espressi in modo favorevole.
Se, alla fine delle discussioni in quest'aula e all'approvazione
di una legge, quello che segue, da parte dell'esecutivo, è
un'applicazione della legge fatta così come lei mi ha raccontato,
ho usato un termine scorretto, ne adotterò un altro, ma riscontro
un disinteresse e delle dichiarazioni che non rispondono alla vera
ed effettiva applicazione, nei fatti, di queste dichiarazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK