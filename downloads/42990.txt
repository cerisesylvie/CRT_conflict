Consiglio Regionale della Valle d'Aosta - Oggetto del Consiglio n. 458 del 25 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 458 del 25 marzo 2021 - Resoconto
OGGETTO N. 458/XVI - Interpellanza: "Motivazioni inerenti la
scelta del tracciato ai fini della realizzazione del collegamento
tra i comprensori di Breuil-Cervinia e Monterosa".
Bertin (Presidente)
-
Punto n. 44 dell'ordine del
giorno. Per l'illustrazione, ha chiesto la parola il consigliere
Aggravi.
Aggravi (LEGA VDA) -
Con questa interpellanza torniamo a
parlare dell'area di Cime Bianche, in particolare si vuole
approfondire due tematiche che sono di fatto collegate: la prima
riguarda le valutazioni e gli approfondimenti che sono stati fatti
per identificare il tracciato Frachey, Varda, Plan Sometta, Colle
superiore delle Cime Bianche, Cime Bianche Laghi, che è di fatto il
tracciato presentato all'interno del bando che citiamo in premessa
promosso dalla Monterosa S.p.A., che è il tracciato di collegamento
tra i comprensori appunto di Monterosa e di Breuil-Cervinia.
Si vuole capire - l'obiettivo è questo - quali siano state le
valutazioni e gli approfondimenti appunto che sono stati fatti su
questo tracciato, tenuto anche conto di tutta una serie di
approfondimenti e valutazioni che nel passato sono state fatte
anche attraverso delle procedure di natura comparativa che hanno
messo ovviamente in concorrenza le varie soluzioni.
La seconda domanda riguarda una parte di questo tracciato,
ovvero vorremmo comprendere quali valutazioni invece siano state
condotte e da chi ai fini della realizzazione della nuova seggiovia
della Gran Sometta e al contempo della previsione di realizzare
sullo stesso tracciato una parte del collegamento tra i due
comprensori, ovvero il tracciato indicato precedentemente ha una
parte che interessa un collegamento che di fatto è in corso, se non
erro, di rifacimento da parte della Cervino per la sostituzione di
un attuale skilift, che, se non erro, aveva una scadenza tecnica
del 2026. Abbiamo quindi un bando che valuta il collegamento su
questo tracciato che interessa una parte relativa a un passaggio
che è soggetto oggi a un nuovo impianto.
Dall'altro lato, capendo l'importanza che questo collegamento
potrebbe avere non soltanto per la nostra Valle ma in realtà per
tutta l'area, e quindi coinvolgere anche direttamente i
partner
elvetici che sono al di là ovviamente di Plateau
Rosa, si vuole capire quale sia lo stato delle interlocuzioni con
il partner elvetico ai fini delle strategie comuni per lo sviluppo
dell'intera area, anche in considerazione degli ingenti
investimenti che appunto il lato svizzero sta conducendo negli
ultimi anni. Questa sembra una domanda banale, ma in realtà non lo
è, non soltanto per questioni di buon vicinato, che non guastano
mai, ma anche perché - e direttamente avevamo ripreso in mano il
dossier
dei rapporti con gli Svizzeri all'epoca del Governo
Spelgatti, poi la cosa è continuata nel Governo successivo - c'era
stata un'interruzione dei rapporti con chi stava al di là del
confine per quello che riguardava le strategie comuni, perché
sappiamo che al di là del confine più o meno fisico presente,
ovviamente da una parte e dall'altra si può beneficiare del flusso
turistico che si può generare e soprattutto direi della vendita
comune di un comprensorio, che diventerebbe davvero molto
concorrenziale e importante per tutta la nostra Regione ma anche
per il sud della Svizzera, in un'area che negli ultimi anni
sappiamo ha pesantemente investito nel rifacimento, nella
sostituzione e nella realizzazione di nuovi impianti. Si vorrebbe
quindi anche capire qual è lo stato delle interlocuzioni perché nel
passato, e cito il progetto Alplinks, c'erano delle interlocuzioni
significative, anche perché - lo ripeto - le strategie possono
essere integrative le une con le altre e soprattutto io direi
comuni se si vuole competere con comprensori anche di fama non
soltanto europea ma se vogliamo, anche mondiale.
Ci sono quindi sostanzialmente tre obiettivi: il primo capire
come mai si sia scelto di andare su questo tracciato, il perché
parte di questo tracciato è comunque interessata da un rifacimento
di un impianto che già c'è e il terzo capire se i rapporti con chi
sta al di là della frontiera ci sono, se n'è discusso, oppure se si
vogliono proseguire in funzione potenzialmente futura di
realizzazione del collegamento.
Presidente -
Per la risposta, ha chiesto la parola
l'assessore Bertschy.
Bertschy (AV-SA) -
Intanto parliamo fra rappresentanti di
gruppi che avranno il piacere di sviluppare questo progetto, quindi
è positivo continuare a confrontarsi e sostenerne l'importanza
strategica, questo ci teniamo come maggioranza a sottolinearlo.
Siamo nella fase in cui si studia, bisogna dare corso alle
decisioni che nel DEFR sono state assunte e quindi è importante
continuare ad avere attenzione sull'evoluzione di questa fase di
studi.
Prima della messa in gara da parte della società dei servizi di
progettazione... di studio, perché non siamo ancora parlando di
progettazione, c'è stata una lunga concertazione tra più soggetti
che ha portato a fare delle valutazioni che ora andranno verificate
sul piano dello studio, perché, come immagino ovviamente lei
sappia, questa linea non è la linea progettuale ma è un'ipotesi che
andrà supportata da degli studi e poi andrà verificata e messa a
confronto con altre valutazioni strategiche di tracciato, perché
questo è quello che prevede poi la valutazione di impatto
ambientale, quindi rimane assolutamente aperta la valutazione
definitiva sull'ipotesi da portare in campo.
Quello che io posso dire e che è corretto segnalare è che questa
scelta nasce da un'ipotesi che tiene in considerazione tre fattori:
gli aspetti della sicurezza, una delle ipotesi precedente non
teneva conto completamente degli ambiti inedificabili valanghivi e
franosi e anche della tipologia di terreno che è alla base di una
parte di tracciato: il permafrost, che crea una serie di problemi
di costruzione ma, ripeto, oggi non siamo in quella situazione; ci
sono degli aspetti economici e poi ci sono degli aspetti legati
alla valorizzazione completa dell'investimento per cercare di fare
un ragionamento che vada al di là dell'ipotesi dell'utilizzo
invernale. Tutto questo però dovrà essere supportato da questa fase
di studio che ci dovrà mettere in condizioni di capire se sarà
possibile realizzare quanto si ipotizza di poter fare, qual è
l'ipotesi migliore e come questa impatta sul territorio.
Ci sono dei documenti, in particolare la delibera n. 513/2019,
ma ce ne sono anche altri che da parte nostra è corretto dare di
modo che si possano fare le valutazioni e anche capire che cos'è
che sta alla base di questa prima ipotesi, perché ad oggi quello
che si deve fare - e così concludo la prima domanda - è mettere in
condizione di verificare se questa ipotesi è sostenibile, come
questa impatta in generale sul territorio e che tipo di risposta
può dare. Anche l'aspetto economico ovviamente ha la sua
importanza, perché una scelta piuttosto che l'altra vuol dire
investimenti ancora molto più importanti.
Seconda domanda: "quali valutazioni siano state condotte (e da
quale soggetto) ai fini della realizzazione della seggiovia di Gran
Sometta e al contempo della previsione di realizzare sullo stesso
tracciato una parte del collegamento tra i due comprensori". Il
progetto della seggiovia Gran Sometta è parte dei piani strategici
dell'azienda Cervino S.p.A. da diversi anni. I frequentatori della
stazione sanno che quello è un collo di bottiglia, in particolare
in certi momenti della giornata sul collegamento che c'è tra
Zermatt, Cervinia e Valtournenche. La linea che c'è attualmente è
una sciovia con portata oraria non sufficiente in determinate
giornate della stagione e quindi la progettazione che la Cervino
S.p.A. ha dato l'ha fatta con proprie risorse e ha presentato
all'interno del piano strategico del 2020 l'ipotesi di
investimento, che ovviamente in questo momento, come per tutte le
società, è oggetto di analisi e forse anche di sospensione, perché
non siamo nel periodo in cui si potrà eventualmente andare fino in
fondo rispetto a tutta una serie di progetti di investimento.
Rispetto a quanto è stato presentato a settembre, quindi vedremo
cosa decide la società, credo che si arriverà a una sospensione in
questa fase e questo potrebbe anche essere utile per forse avere
più elementi di informazione rispetto anche all'avanzamento dello
studio in modo da poter avere tutte le informazioni necessarie per
prendere queste decisioni con tutti gli elementi necessari per
portarle avanti. Una delle ipotesi, sempre a livello strategico,
era quella poi di recuperare in un'altra zona questa seggiovia.
Terza domanda: "quale sia lo stato delle interlocuzioni con il
partner elvetico ai fini di strategie comuni per lo sviluppo
dell'intera area anche in considerazione degli ingenti investimenti
che questi sta conducendo negli ultimi anni sulla sua parte di
comprensorio". Noi abbiamo assolutamente valorizzato la ripresa dei
contatti che c'è stata tra le due stazioni. Devo dire che c'è anche
una buona relazione sotto il profilo personale con i dirigenti
della stazione dall'altra parte del confine, che vedono forse più
di noi che in questo momento siamo presi da tanti altri problemi -
loro hanno potuto farsi anche quest'anno la loro stagione invernale
- nel completamento di una serie di investimenti insieme una grande
potenzialità futura per il comprensorio. Lo dicono in ogni
occasione in cui abbiamo la possibilità di parlare di futuro, loro
parlano anche molto di investimenti, noi qualche difficoltà in più
ce l'abbiamo, stanno facendo investimenti importanti, come ha
giustamente sottolineato lei, in particolare in alto sul ghiacciaio
e quindi ci sono grandi interessi comuni a portare avanti delle
progettazioni che valorizzino l'attenzione verso la stazione,
attenzioni che sono di tipo organizzativo, promozionale,
commerciale e anche sportivo. Con loro quindi stiamo cercando di
sostenere questa programmazione del futuro sapendo che però in
questo momento noi abbiamo bisogno di capire con quali risorse
andremo a sostenere la nostra programmazione, loro hanno messo in
campo investimenti e anche risorse per portare avanti le iniziative
e su questo dovremo farci trovare pronti, perché c'è la possibilità
di aumentare ancora la qualità della stazione e soprattutto
l'attenzione di mercati nuovi, che soprattutto dalla parte svizzera
oggi già utilizzano e promuovono anche per la nostra località.
Anche in questo periodo quindi siamo in contatto e sono ovviamente
molto interessati dal progetto legato all'intervallivo, è un
progetto che sostengono in ogni occasione e quindi l'avanzare con
gli studi ci permetterà di capire se anche noi potremo dare una
risposta in questa direzione o se eventualmente faremo altre
scelte. Ci sono quindi i contatti, ci sono dei programmi, dei
progetti, c'è un interesse tra le due stazioni sciistiche e
l'abbiamo più volte rilevato anche da parte dei due Comuni, delle
due Amministrazioni comunali, a far sì che ci siano per il futuro
buone occasioni di crescita del territorio.
Presidente -
Per la replica, la parola al consigliere
Aggravi, ne ha facoltà.
Aggravi (LEGA VDA) -
Grazie Assessore delle risposte
puntuali. La sua
captatio benevolentiae
iniziale è
sicuramente apprezzata ma, come le ricordo sempre, ci sono varie
condizionalità, a buon intenditor...
Ho capito e soprattutto sulla prima domanda che era quella
diciamo un pochettino più complessa e, se vogliamo, di interesse e
sono anche contento di aver sentito che comunque le soluzioni
possono essere rimesse in discussione o, meglio, che si possa
valutare quella che può essere la soluzione ottimale considerato
che la base di partenza, almeno io dico così, di un confronto più
complesso e più definito delle varie alternative, e cito sempre il
progetto Alplinks, prevedeva tutta una serie di valutazioni che
tenessero conto anche della parte ambientale e sicuramente quella
economica oggi ha una difficoltà in più perché andrà rivista,
sapendo che conosciamo il passato ma quello che ci aspetta e la
situazione che dovremo consolidare non permetterà forse di avere in
tempi certi, come poteva essere ante pandemia, gli investimenti,
ma, come giustamente ha detto lei, non è soltanto una questione di
risorse ma anche di riprogrammazione dell'impatto futuro.
Quello che mi premeva era appunto approfondire il fatto che lo
studio potesse consentire una valutazione più completa tenuto anche
conto delle soluzioni tecniche, perché, al di là delle questioni
più di natura morfologica o geologica del terreno che sicuramente
verrà sondato, la parte che preoccupava era di natura tecnica in
quanto sappiamo che una delle parti importanti riguardo alla
realizzazione degli impianti è anche la velocità con la quale si
possono ovviamente percorrere e quante persone vengono portate.
Gli amici svizzeri fanno ampio uso di tecnologie anche molto
avanzate, il confronto tra gli impianti 3S e gli impianti
telecabina ovviamente sappiamo che è uno degli elementi che i
tecnici tengono in considerazione, io mi auguro che, ai fini dello
studio, siano valutati più tracciati e soprattutto quelli che
possono consentire un maggiore raggiungimento degli obiettivi
economici turistici, tecnici e soprattutto di fruibilità
nell'ottica della concorrenza con chi fa sci, purtroppo per noi,
con risorse maggiori e potenzialità maggiori in termini di
investimenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK