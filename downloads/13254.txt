Consiglio Regionale della Valle d'Aosta - Oggetto del Consiglio n. 4231 del 25 febbraio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4231 del 25 febbraio 1993 - Resoconto
OGGETTO N. 4231/IX Armonizzazione delle indicazioni del Piano
di bacino di traffico
. (Interrogazione)
Interrogazione Ricordato che con deliberazione di Giunta n.
5454 del 2 giugno 1992, pubblicizzata sulla stampa, si fissava il
termine ultimo di venerdì 11 settembre 1992 per la presentazione di
proposte al fine di un eventuale inserimento delle stesse negli
elaborati relativi al Piano di bacino di traffico;
Rilevato che a tuttora non si hanno notizie in merito;
i sottoscritti consiglieri regionali
Interrogano
l'Assessore competente per sapere:
1) se il Comune di Aosta ha fatto pervenire le sue proposte in
merito, onde armonizzarle con le indicazioni del Piano di Bacino di
traffico regionale;
2) e quando detto Piano sarà depositato per essere sottoposto
all'esame e all'approvazione del Consiglio regionale.
F.to Renato Limonet - Bondaz
Presidente
Risponde l'Assessore dell'ambiente
territorio e trasporti Nicco.
Nicco (Ass.tec.)
Si tratta di una questione annosa
che i consiglieri interroganti conoscono bene e che vale forse la
pena di ripercorrere brevemente perché il problema è effettivamente
importante.
Se ne parla dall'ormai lontano 1982 ma forse anche da prima: la
legge 15 luglio n. 32 di quell'anno, legge quadro per il trasporto
collettivo di persone e di cose in Valle d'Aosta, all'articolo 4
stabilisce, per l'appunto, che la Giunta regionale formuli e
sottoponga al Consiglio regionale il Piano di Bacino di traffico,
Bacino che sin da allora è stato stabilito per la nostra regione
come un Bacino unico.
L'elaborazione di questo Piano è stata poi via via differita
anche se citata, credo, nei programmi un po' di tutti quanti, anche
di questa maggioranza.
In realtà, se non erro, non è neppure stato ricostituito il
Comitato regionale dei Trasporti Collettivi che sul Piano dovrebbe
esprimere un parere, almeno così recita la legge 15 luglio 82, e
che avrebbe dovuto essere costituito sin dall'inizio di questa
legislatura.
Io, in quanto Assessore, un timido tentativo in questo senso ho
cercato di farlo, anche se eravamo oramai alla fine della
legislatura, ma pare che anche questo semplice adempimento trovi
ostacoli di natura burocratica.
Ora, è certo che la redazione di questo Piano di Bacino di
traffico è un'opera ardua, complessa, difficile, ma forse lo è
diventata anche perché abbiamo voluto dare a questo Piano troppe
valenze, mettere assieme in un unicum una mole tale di questioni
che alla fine ne è derivato un nodo inestricabile.
Si è scritto che il Piano dovrebbe contenere, tra l'altro,
indicazioni su provvedimenti e misure urgenti per il contenimento
dell'inquinamento atmosferico e del rumore in tutto il territorio
regionale ed in particolare ad Aosta, così è detto nella
deliberazione di Giunta del 31 dicembre 1991.
Sappiamo invece che per quanto riguarda questi temi sono altri i
canali da seguire: l'Assessorato della sanità sta predisponendo il
Piano di risanamento acustico, gli assessorati della sanità e
dell'ambiente si stanno occupando del Piano regionale di
risanamento e tutela della qualità dell'aria. Si è voluto
soprattutto legare questo Piano di Bacino di traffico alla
questione del regime concessionale e cioè al suo passaggio da
provvisorio a definitivo, così almeno si legge nella deliberazione
di Giunta del 2 giugno 1992; questa indicazione è stata riproposta
dal Servizio competente anche in seguito e si è voluto legare il
Piano anche alla determinazione del conguaglio: ricordo una lettera
del Responsabile del Servizio all'allora Assessore Limonet, 7
maggio '92, in cui questa questione era posta come
conditio sine
qua non
, fin quando infatti non si fosse risolto questo
problema il Piano doveva essere differito.
Vediamo ora quale è stata l'evoluzione della situazione: la
Giunta, con deliberazione ricordata dall'interrogante, nel
prorogare le concessioni per i trasporti pubblici collettivi aveva
fissato un termine, l'11 settembre, entro il quale dovevano
pervenire le proposte dei vari Enti pubblici ma anche dei privati,
relative a questo Piano di Bacino di traffico, ai sensi
dell'articolo 4 comma terzo della citata legge che prevede la
partecipazione degli organismi interessati.
In luglio è stata data ampia comunicazione alla stampa di questo
termine e di quanto stabilito con quella deliberazione, con
riferimento sia al Piano di Bacino di traffico sia all'adeguamento
dell'altro piano più generale, il Piano regionale dei Trasporti e
dei Sistemi di comunicazione.
Devo dire che le risposte sono state numerose: tre associazioni,
otto singoli cittadini, quattordici enti, società concessionarie,
impianti di risalita, comuni e comunità montane. Sono risposte e
indicazioni sicuramente interessanti, utili e a volte anche un po'
fantasiose.
Voglio ricordarne alcune, visto che siamo in argomento: una
funicolare collegante il piazzale di Frachey di Champoluc con
l'Alpe Mase, stazioni intermedie, una telecabina fino al colle
delle Cime Bianche; collegamento di Chamois con la Magdeleine e
Valtournenche con un réseau di quattro seggiovie e due telecabine;
funicolare a Planey e Pré-Saint-Didier, quale base per lo
sfruttamento del comprensorio di Arpetta, e in quota un
collegamento con un tunnel illuminato, in lieve pendenza e
transitabile da sciatori; ancora un'altra funicolare in Val Veny,
con percorso misto, con partenza da Plan Ponquet; una cremagliera
per la Val d'Ayas; una linea ferroviaria lungo la vallata da
Châtillon a Breuil Cervinia; un'ascensore a piano inclinato per
trasporto persone a Cheneil; e chi più ne ha più ne metta.
Quindi è arrivato molto materiale, purtroppo però noi abbiamo
fatto un errore perché nel richiedere la presentazione di queste
proposte abbiamo compiuto un'ingenuità, avremmo infatti dovuto
chiedere che ogni proposta fosse accompagnata da un piano
finanziario, ancorché sommario, e da chi i finanziamenti doveva poi
mettere in essere. Credo che se avessimo chiesto tutto questo
probabilmente le risposte sarebbero state più contenute,
soprattutto se avessimo chiesto anche la compartecipazione dei
proponenti a tali finanziamenti.
Per quanto concerne il Comune di Aosta, un quesito specifico
posto dagli interroganti, le proposte che sono pervenute sono in
realtà un riepilogo dei principali atti predisposti da quella
Amministrazione comunale: a partire dal Piano Urbano di traffico
dell'89 che tendeva alla progressiva diminuzione del traffico
veicolare privato nel centro di Aosta, al programma urbano dei
parcheggi sempre dell'89, allo schema strutturale del piano
regolatore del settembre del '90 che al suo interno contiene
elementi di riforma del sistema della mobilità urbana, alla
adesione alla legge nazionale n.208 del novembre del '91 eccetera,
eccetera.
Ricordo ancora che, al fine di acquisire dati utili per questo
importante piano, il 21 ottobre abbiamo realizzato una sorta di
censimento degli autobus finanziati con contributo regionale, per
verificare in primo luogo l'utenza; anche da questi dati sono
emerse delle situazioni degne di nota.
Abbiamo degli autobus semivuoti non solo su linee marginali,
come possono essere il collegamento tra Pont-Saint-Martin e Ivery o
il collegamento con alcune valli laterali, ma abbiamo potuto
rilevare che l'utenza è molto scarsa anche su alcune linee di
percorrenza molto più lunga: in particolare per il collegamento
Courmayeur-Malpensa di 414 Km, con un trasporto medio di 5
passeggeri, noi diamo come Amministrazione regionale un contributo
di oltre 3000 lire ogni chilometro, fate un po' voi i conti di
quello che ci viene a costare il trasporto di 5 passeggeri.
Per entrare più nel merito, vorrei richiamare due questioni di
fondo che oggi condizionano in modo determinante la redazione di
questo Piano di Bacino di traffico.
La prima è la seguente: le Ferrovie sono, come è noto, in fase
di radicale trasformazione. Passi decisivi sono stati compiuti in
questo ultimo periodo. In particolare, il 29 dicembre sono stati
siglati tra il Ministero dei Trasporti e le FF.SS., diventate una
S.p.A., sia il contratto di programma sia il contratto di servizio
pubblico. Questo contratto prevede all'articolo 5 la stipula di
accordi tra la società FF.SS. e le regioni, accordi che non possono
non fondarsi sull'integrazione dei diversi modi di trasporto, su
ferro e su gomma.
Noi in tale direzione ci siamo mossi subito, istituendo una
commissione mista tra Regione e Ferrovie, che ha iniziato i suoi
lavori il 16 febbraio.
È chiaro che ciò che emergerà da questa commissione dovrà essere
recepito da questo Piano di Bacino di traffico: nel momento in cui
spetterà a noi acquistare i servizi per mantenere in funzione la
linea Aosta Pré-Saint-Didier, non potremo continuare a finanziare
la parallela linea su gomma, quindi si dovrà operare per integrare
questi due modi di trasporto ed il Piano dovrà recepire tutta
questa problematica.
Seconda questione non meno importante: come è noto, e come certo
sanno i consiglieri interroganti, è in corso proprio in questi
mesi, in questi giorni, una revisione della legge quadro del
trasporto pubblico, la 151; c'è stata una riunione degli Assessori
regionali, convocata a Roma il 4 febbraio, che ha avviato l'esame
di questo disegno di legge presentato dal Governo.
Tra le questioni più delicate, e qui richiamerei proprio
l'attenzione di tutti i consiglieri, vi è la definizione delle
modalità attraverso le quali devono essere assegnate le
concessioni.
L'articolo chiave, il 9, recita nella sua attuale formulazione,
che queste concessioni vengono assegnate al miglior offerente
secondo la formula dell'asta pubblica; ora, tutti capiamo bene che
cosa questo significa.
Ricordo ancora che è stata poi avviata in questo periodo la
discussione presso gli Enti Locali del P.T.P., il quale pure al
titolo 2 articolo 4 recita: "il P.T.P. definisce i sistemi di
trasporto e di viabilità", e all'articolo 15 indica una sorta di
gerarchia tra gli strumenti di pianificazione e infatti dice: "la
Giunta regionale cura che Piani o atti consimili estranei al
P.T.P., aventi comunque attinenza con esso, vengano adottati e
sottoposti all'approvazione del Consiglio corredati da puntuali
norme di coordinamento con il P.T.P. medesimo".
Ma mi sembra che i due elementi centrali siano quelli a cui ho
accennato prima, cioè la questione delle Ferrovie e la questione
della revisione della 151. In considerazione di tutti questi
elementi a me pare essenziale concentrare in questo periodo la
nostra attenzione sui seguenti problemi ed atti.
Primo punto: occorre predisporre gli atti affinché si possa
procedere a questo famoso conguaglio, che sarebbe stato assai
meglio effettuare ben prima di oggi, tra somme liquidati e quanto
dovuto alle società concessionarie, in riferimento all'intero
periodo dall'82 all'92; è un'operazione che oggi è quanto mai
complessa e delicata, anche perché stranamente in questa materia
due più due non fa mai quattro ma fa o tre o cinque e tra il tre e
il cinque c'è una differenza di svariati miliardi.
Il tutto è legato, come sicuramente sa il Consigliere
interrogante, all'interpretazione di un articolo della legge 38 del
1982 o meglio di una nota dell'allegato di questa legge,
interpretazione sulla quale dovrà essere il Consiglio, questo
Consiglio, a pronunciarsi sulla base di ben fondati e sostenibili
pareri; questa mi pare veramente oggi la questione centrale ed è
quella sulla quale stiamo per l'appunto lavorando.
Secondo punto: si tratta di proseguire con le Ferrovie le
trattative, che si presentano tutt'altro che facili; il 4 marzo le
Ferrovie dovrebbero presentarci una bozza di contratto di servizio
e noi in questa bozza di contratto intendiamo inserire non
solamente le questioni della linea Aosta - Pré-Saint-Didier, ma
molte altre relative al trasporto ferroviario nella nostra
regione.
Terzo punto: si tratta di seguire attentamente l'evoluzione
legislativa della nuova 151, specie proprio per quanto concerne le
modalità di assegnazione delle concessioni.
La mia personale opinione è che è corretto e prudente,
sottolineo prudente, operare sottraendoci a spinte, che sicuramente
ci sono, interessate a forzare la situazione in una direzione
piuttosto che in un'altra.
Mi pare che la materia, sia quella ereditata dal passato sia
quella che si è presentata ultimamente, offra spunti abbondanti per
lavorare assiduamente in questi pochi mesi che abbiamo di
fronte.
Presidente
La parola al Consigliere Limonet.
Limonet (DC)
Grazie Presidente. Ringrazio
l'Assessore che ha fatto un'ampia disamina sull'argomento che già
conosco in parte per averlo vissuto in prima persona anche se per
un tempo limitato. Però non posso ritenermi soddisfatto o per lo
meno mi ritengo solo parzialmente soddisfatto.
La risposta al punto uno della domanda è molto vaga: anche se le
notizie che ci ha dato l'Assessore sono molto interessanti, in
effetti non si riesce a capire se negli incontri con il Comune di
Aosta siano scaturite delle proposte ben precise in merito appunto
alla riorganizzazione del traffico cittadino.
Soprattutto per quanto riguarda la domanda su quando detto Piano
sarà depositato per essere sottoposto all'esame e all'approvazione
del Consiglio regionale, diciamo che non le viene data una risposta
ma soprattutto non viene preso un impegno, non vengono fissate
eventualmente delle date.
Quindi non sono soddisfatto anche perché, con la deliberazione
della Giunta del 2 giugno 1992, pubblicizzata sulla stampa,
fissando il termine ultimo di venerdì 11 settembre 1992 per la
presentazione di proposte relative al Piano di Bacino di traffico,
si voleva secondo me dare l'impressione all'opinione pubblica che
la cosa era fatta; purtroppo, adesso, a 8 mesi di distanza, mi
sembra che non ci siano ancora i presupposti affinché la questione
si risolva.
Consiglierei l'Assessore, se riesce, se può, di togliere un po'
di carne dal fuoco per portare almeno a termine qualche cosa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK