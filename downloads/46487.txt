Consiglio Regionale della Valle d'Aosta - Oggetto del Consiglio n. 2908 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2908 del 26 ottobre 2023 - Resoconto
OGGETTO N. 2908/XVI - Interpellanza: "Notizie in merito allo
studio relativo al tema del disagio abitativo".
Bertin (Presidente) -
Punto n. 42. Consigliere Marquis, a
lei la parola.
Marquis (FI) -
Ritorniamo su quest'argomento che già
avevamo proposto con un'interrogazione nello scorso Consiglio, per
fare una valutazione sulle evoluzioni che ci sono state.
Sostanzialmente tutto discende da una mozione che è stata
approvata il 21 del mese di aprile scorso che, a seguito di tutte
le iniziative ispettive che sono state fatte nell'ultimo periodo e
negli ultimi anni, si prefiggeva l'obiettivo di acquisire uno
studio sul disagio abitativo che fosse completo e rappresentativo
della situazione globale, alla luce anche delle difficoltà che sono
incrementate su questo settore rispetto agli anni precedenti, uno
studio che avrebbe dovuto e dovrà recepire sostanzialmente le best
practices che si possono rilevare sul territorio nazionale.
Mi ricordo che in occasione della discussione della mozione era
stata fatta un'ampia rappresentazione di tutti i contributi che la
Bocconi aveva dato su questa materia, perché se n'è occupata per
diverse Regioni e quindi ha un know-how che avrebbe potuto
facilmente mettere a disposizione per dare una connotazione alle
esigenze che ci sono in Valle d'Aosta su questo tema, ma anche in
raffronto all'approccio delle altre Regioni. E questo ritenevamo
che fosse straordinariamente importante.
Nello scorso Consiglio, l'11 del mese di ottobre, è stato
chiesto a che punto era la gestione di questa vicenda, se era stato
affidato lo studio. Lei, Assessore, nell'occasione aveva usato un
termine ambiguo e aveva dichiarato che "nel corso del mese di
ottobre era stata avanzata una proposta all'Università della Valle
d'Aosta". La cosa mi ha incuriosito, ho fatto un 116, e ho scoperto
che la richiesta all'Università della Valle d'Aosta di valutare se
fosse possibile realizzare uno studio di questo tipo era stata
inoltrata il pomeriggio prima del Consiglio regionale. Questo dice
alla gran lunga, più di ogni altro commento, qual è stato
l'approccio verso questa tematica che riteniamo assai importante,
soprattutto nel momento in cui bisogna dar corso all'adeguamento
della legge 3/2013; infatti è stato costituito un tavolo di lavoro
e io non riesco a capacitarmi di quali sono le ragioni per le quali
è stata presa alla leggera una materia come questa, un problema di
questo tipo, proprio da lei, Assessore, che ha lasciato trascorrere
172 giorni senza prendersi carico di questo problema.
Noi immaginavamo che, se non proprio il giorno dell'approvazione
della mozione quanto meno la settimana dopo, venisse dato mandato
agli Uffici di dare attuazione al deliberato del Consiglio
regionale, proprio in virtù dell'estrema urgenza determinata dalla
trattazione di questa materia. Dico questo perché se costituiamo un
tavolo di lavoro lo stesso deve avere a disposizione lo studio,
altrimenti creare dei tavoli di lavoro senza metterli nelle
condizioni di poter lavorare è "tutta fuffa"
Per questa ragione abbiamo presentata l'interpellanza per capire
se, a fronte della richiesta avanzata dall'Assessorato
all'Università della Valle d'Aosta, è stato dato riscontro da tale
Università d'Aosta per farsi carico della realizzazione di questo
studio.
La seconda domanda è: alla luce di tutti i ragionamenti che
avevamo fatto e del fatto che c'è un know-how della Bocconi, con la
quale c'è un rapporto continuativo da parte anche del suo
Assessorato, perché l'affidamento del progetto per la Casa della
salute in Comune di Verrès ed altre iniziative sul personale sono
stati affidati alla Bocconi.
Con questo non pensiamo che l'Università della Valle d'Aosta non
sia in grado di assolvere dei compiti di studio e di ricerca, però
ci sembrava logico, in una situazione come questa, rivolgersi a chi
ha un know-how consolidato per trattare questo tipo di
argomentazioni, il quale avrebbe potuto, in tempo molto celere,
mettere a disposizione tutto quello che serve alla comunità
valdostana con una semplice richiesta di dati da inserire in un
approccio consolidato verso questa materia.
Poi in ultimo, chiedo se ritiene che l'approccio a questa
materia sia avvenuto con la dovuta attenzione rispetto alle
problematiche che rivestono anche un carattere di urgenza.
Presidente -
Risponde all'interpellanza l'assessore
Marzi.
Marzi (SA) -
A seguito della proposta all'Università
della Valle d'Aosta, sono in corso le interlocuzioni per rendere
corrispondente alle nostre necessità il futuro Piano operativo che
l'Università ci sta proponendo.
Come riferito nello scorso Consiglio, l'Assessorato sanità,
salute e politiche sociali ha sottoscritto infatti una convenzione
quinquennale, approvata dalla Giunta regionale nel 2022, con
l'Università della Valle d'Aosta. Tale convenzione prevede lo
sviluppo e la realizzazione di attività scientifico-didattiche
d'interesse congiunto.
L'Università della Valle d'Aosta dispone di risorse umane
scientifiche altamente qualificate, tanto in ambito
socio-economico, quanto in quello psicopedagogico - come da lei
richiamato - che possono assolutamente supportare, secondo un
approccio sistemico e multidisciplinare, i processi che attengono
alla promozione e al sostegno del tessuto sociale presente sul
territorio valdostano.
Sulla base della convenzione, quindi, lo studio del disagio
abitativo rientra appieno nella finalità della stessa, anche in
ragione del radicamento della nostra Università sul territorio e
della conoscenza dello stesso.
Sarà d'accordo con me almeno sul fatto che questo è un
territorio diverso rispetto a tanti altri.
Abbiamo seguito analogo percorso di altre Regioni con un solo
differente soggetto destinatario della richiesta di ricerca,
appunto per i motivi di cui sopra e che, a nostro avviso, vede
un'ottima soluzione nel lavoro che si sta svolgendo rispetto e con
l'Università della Valle d'Aosta.
Quanto a ritenere di essermi approcciato con la dovuta
attenzione alla problematica, ricordo di aver dato priorità, sin
dal momento dell'insediamento, alla revisione della legge attuale,
creando uno specifico e partecipato gruppo di lavoro.
Giustamente lei pare non essere soddisfatto a priori; io aspetto
di ritenermi soddisfatto, o meno, una volta concluso il
percorso.
Mi permetta però di considerare che il sottoscritto, gli Uffici
e il gruppo di lavoro hanno inteso porre mano a una revisione di
sostanza, non a un semplice maquillage dell'esistente: una
revisione ampia e complessa che va a considerare l'analisi del
disagio nella sua diversità e complessità che - andando oltre il
mero fattore abitativo, di natura pubblica peraltro, come da lei
tra l'altro richiamato nella sua iniziativa - necessita di tempi
adeguati che non possono essere ristretti.
Come ho riferito nello stesso Consiglio mi impegno, sin da
subito, a informare il Consiglio stesso ad avvenuto riscontro in
merito alla proposta di studio e ricerca che abbiamo presentato
all'Università della Valle d'Aosta.
Come lei sa meglio di me, e come tanti altri colleghi sanno, nel
momento in cui vengono fatte delle interpellanze, sono i soggetti
che interpellano a voler sottolineare e scegliere l'oggetto sul
quale l'interpellanza deve svolgersi. Lei, collega Marquis, però sa
benissimo che - per quanto i rapporti con l'Università Bocconi
possano essere ampi per quanto riguarda l'Assessorato - per quanto
riguarda la Casa della comunità che riguarda il Comune di Verrès,
questo attiene principalmente al Dipartimento sanità e salute, che
è cosa diversa da quella delle politiche sociali. Quindi, per
quanto ci possano essere degli ottimi rapporti, giustamente quando
si presenta un'iniziativa si possono anche fare dei collegamenti
perché sembra che sia la cosa più ovvia del mondo, ma lei sa meglio
di me che in Amministrazione se ci sono due Dipartimenti e
addirittura strutture complesse diverse non è che queste facciano
lo stesso lavoro.
In secondo luogo, come abbiamo già avuto modo di dirle- a
memoria in tre iniziative che lei ha voluto fare, ad esempio, su
quel tema - il fatto che si sia scelto per un'analisi prioritaria
quel tipo di Ateneo con quel tipo di necessità, è legato anche al
fatto che, a livello di PNRR, da un punto di vista ministeriale
così si era deciso in termini di velocizzazione del processo.
Per quanto riguarda l'argomento, è assolutamente corretto che
lei adesso in replica dirà che non si ritiene soddisfatto della
risposta, che secondo lei noi stiamo perdendo tempo; io però a
priori le ribadisco - e le ribadirò di nuovo perché sicuramente
farà altre iniziative - che un'eccessiva semplificazione di un
processo come questo è un poco esagerata. Questo perché - detto
inter nos - per ciò che concerne tutto il mondo del disagio
socio-abitativo in questa regione tanto è stato fatto ma
sicuramente a oggi, per una serie plurima d'iniziative - che tra
l'altro in alcuni casi è anche corretto che sia così perché siete
forze politiche diverse, la minoranza non è la stessa come potrebbe
di fatto in alcuni casi essere la maggioranza - alcune delle
sollecitazioni che vengono fatte sul mondo del disagio
socio-abitativo sono a dir poco antitetiche.
Lei vuole ampliare l'analisi nella risoluzione di questo genere
di problematiche ma, anche per ampliare quel tipo di analisi, oggi
bisogna a maggior ragione fare un'inversione di tendenza su questo
tema, come minimo a 180 gradi, perché sicuramente, fino a oggi,
l'approccio che era stato seguito è un approccio solo ed
esclusivamente incentrato sull'evenienza che durante la vita di un
nucleo familiare ci si poteva trovare ad avere rispetto al tetto
sulla testa... Oggi, invece, noi stiamo verificando che, sia per la
difficoltà di poter costruire edilizia residenziale pubblica, sia
per la differenza tra la domanda e l'offerta, sia per il fatto che
nel corso della storia spesso i nuclei che sono diventati
assegnatari di edilizia residenziale pubblica lo sono diventati per
tutta la vita - perché l'ERP assegnava case per tutta la vita -
questo non vuol dire che questo sia stato gestito in termini di
accompagnamento all'uscita dal disagio socio-abitativo. Spesso,
fino a pochi anni fa, tra l'altro, le due cose venivano gestite in
maniera disgiunta. Credo che questa sia la prima consiliatura nella
quale, giusto o sbagliato che sia, siano state unite le gestioni di
tutto il mondo del disagio socio-abitativo a quelle del
Dipartimento politiche sociali. Capisce bene che io posso, anche,
in 172 giorni, non aver soddisfatto quanto da lei richiesto, so che
questo attiene a un giusto dibattito politico ma, mi consenta 172
giorni, rispetto a quello che è il mondo repubblicano
dell'approccio a questo tipo di tema, risultano essere tanti ma
ancora pochi rispetto alle necessità che ci sono per fare
un'inversione copernicana della gestione di questo servizio.
Tra le altre cose, mi permetto di dirle che, per arrivare a
questo tipo di risultato, non sono neanche così sicuro che basterà
semplicemente quello che stiamo mettendo in campo, quanto di dare
all'Università della Valle d'Aosta, perché esistono delle
peculiarità congenite all'interno di quest'ambito che sono
assolutamente specifiche, oltre al fatto che sembra sempre che
parliamo di questo tema a invarianza di spesa, quando quasi tutte
le proposte che vengono fatte, giustamente, dalla minoranza
rispetto all'esplicitazione di sensibilità su questo tema, in
realtà tutto sono tranne che a invarianza di spesa.
Presidente -
Consigliere Marquis, a lei la parola.
Marquis (FI) -
Grazie, Assessore, per la passeggiata che
ci ha fatto sulla materia, però cercherò di riassumere in poche
parole i contenuti della sua risposta.
Non ci aspettavamo che in 172 giorni ci fosse rassegnato lo
studio da parte dell'Università, sicuramente non avevamo
quest'ambizione: in 172 giorni pensavamo che ci fosse stata, da
parte dell'Amministrazione regionale, l'assegnazione dell'incarico,
che è un'altra cosa. Se non c'era l'interpellanza, il giorno prima
della discussione dell'interpellanza, non veniva - caro Assessore -
inviata questa lettera all'Università della Valle d'Aosta per
acquisire questo studio.
È una proposta che è stata fatta; lei prima - perché fa un buon
utilizzo della lingua italiana - ci ha detto: "Sono in corso le
interlocuzioni con l'Università della Valle d'Aosta per arrivare
alla definizione dell'incarico". Non stiamo ancora parlando di
svolgere l'incarico, ma stiamo parlando di attribuire l'incarico,
ed è questo che riteniamo che sia un aspetto grave nell'approccio.
Dico questo perché non serve costituire un tavolo di lavoro se poi,
ancorché sia stato costituito, non ci si è neanche accorti che
mancava l'attuazione di quella delibera, che bisognava acquisire lo
studio, perché allora vuol dire che c'è un approccio alla materia
che non è consono a quello che dovrebbero essere gli obiettivi e,
soprattutto, gli indirizzi che ci siamo dati quel giorno in
Consiglio, dove è stato evidenziato che c'è la necessità di avere
un'analisi oggettiva dei problemi.
Per quanto riguarda il punto n. 2, lei mi ha detto: "Caro
collega, il territorio nostro è diverso".
È vero che il nostro territorio è diverso, ma le problematiche
sulla casa sono le stesse che ci sono in tutte le altre regioni,
cambia solo l'intensità delle varie variabili che la connotano; non
c'è nessun fenomeno diverso che si verifica in Valle d'Aosta
rispetto alle altre regioni italiane, ma cambia solo
l'intensità.
L'approccio metodologico deve essere trasversale e soprattutto
deve essere un approccio che metta anche nelle condizioni di
raffrontarsi a quanto di buono fanno gli altri, perché gli altri
sono sempre molto più avanti di noi nell'affrontare questo tipo di
dinamiche.
Adesso aspettiamo fiduciosi che ci possa essere
quest'assegnazione, perché ci spiacerebbe che l'assegnazione
venisse fatta alla vigilia della prossima interpellanza che
presenterò sull'argomento.
Presidente -
Assessore Marzi per una precisazione.
Marzi (SA) -
Il progetto di riferimento a cui lei si
richiama non ha nulla a che vedere - è già stato rappresentato -
con il tavolo di lavoro. Come ho già avuto modo di rispondere, tra
l'altro anche al suo collega di gruppo che è ugualmente attento sul
tema, c'è uno studio che è già stato fatto, prodromico di questo
tema in seno ai LEPS e che comunque stiamo seguendo. Noi stiamo
lavorando su questo tipo di tema anche indipendentemente dal fatto
che non sia ancora arrivato lo studio che, tra l'altro, ha chiesto
lei e che il Consiglio ha condiviso su un'iniziativa. E quindi
diventato un impegno per tutti, ma non la sola soluzione e la sola
dimostrazione di attenzione al tema. Lo ricordo giusto per mettere
le cose a posto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK