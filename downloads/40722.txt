Consiglio Regionale della Valle d'Aosta - Oggetto del Consiglio n. 71 del 26 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 71 del 26 luglio 2018 - Resoconto
OGGETTO N. 71/XV - Approvazione di mozione: "Predisposizione
di uno studio di prefattibilità per il collegamento ferroviario fra
Pré-Saint-Didier e Courmayeur".
Fosson (Presidente) -
È stata consegnata un'altra
risoluzione che ora distribuiamo ai colleghi. Punto n. 33
dell'ordine del giorno. La parola alla Consigliera Minelli per
l'illustrazione.
Minelli (IC) -
Questa mozione è la prima occasione nella
legislatura iniziata da qualche settimana di aprire un dibattito
generale in Consiglio regionale sulla situazione della ferrovia
valdostana e sulle sue prospettive. La ferrovia è stata per tanti
decenni trascurata dalla politica valdostana, cosa che ha portato
alla marginalizzazione delle nostre due linee con l'Aosta/Ivrea,
che non è stata elettrificata e velocizzata e con l'interruzione
dell'esercizio ferroviario sull'Aosta/Pré-Saint-Didier. Possiamo
dire che negli ultimi anni è stato toccato il fondo e da allora è
nata però una nuova consapevolezza, soprattutto da parte della
popolazione, della necessità di reagire. Ciò ha portato alla
creazione di un comitato, alla raccolta di più di settemila firme,
alla presentazione in Consiglio regionale di una proposta di legge
di iniziativa popolare e all'approvazione unanime da parte del
Consiglio regionale nel novembre 2016 della legge n. 22, che
prevede un potenziamento dell'intera ferrovia valdostana e che ha
permesso nel dicembre 2017 di firmare due documenti importanti con
Rete Ferroviaria Italiana, la società che gestisce le
infrastrutture ferroviarie. Con la legge n. 22/2016, l'accordo
quadro e il protocollo d'intesa tra RFI e Regione Valle d'Aosta nel
dicembre 2017 si sono aperte delle nuove e, a nostro avviso,
notevoli prospettive per le ferrovie valdostane, che tuttavia però
richiedono adesso dei concreti atti realizzativi.
Nei programmi elettorali per le elezioni regionali di tutte le
forze che siedono in Consiglio il nuovo atteggiamento della
politica verso la ferrovia è emerso con evidenza: praticamente in
tutti i programmi si parla di elettrificazione, di velocizzazione e
di arrivare in alcuni casi con la ferrovia a Courmayeur. A nostro
avviso, questo è un cambiamento di atteggiamento significativo
rispetto al passato, quando l'ipotesi di raggiungere Courmayeur su
rotaia è stata definita in quest'aula sprezzantemente una favola.
Nel programma della nuova maggioranza si afferma esplicitamente che
"
occorre provvedere
- cito -
alla riqualificazione
dell'intera tratta ferroviaria valdostana
".
La mozione che presentiamo oggi congiuntamente come Impegno
Civico e Movimento Cinque Stelle affronta proprio il tema del
collegamento su rotaia fra Pré-Saint-Didier e Courmayeur. Nella
premessa alla mozione si ricorda che la prosecuzione della linea
ferroviaria fino a Courmayeur è esplicitamente prevista dalla legge
n. 22/2016 e si evidenzia che arrivare a Courmayeur e possibilmente
alla località di Entrèves con un trasporto pubblico su rotaia
avrebbe un valore trasportistico, ambientale e turistico di enorme
rilevanza. Il riferimento ad Entrèves non è casuale, perché noi
abbiamo la possibilità di arrivare con un mezzo di trasporto
pubblico su rotaia a trazione elettrica, quindi senza inquinamento,
in un posto favoloso ai piedi del Monte Bianco e proprio dove, da
un lato, parte la
Skyway
e, dall'altro, la funivia Val Veny
per il grande comprensorio sciistico di Courmayeur, quindi un
posizionamento eccezionale che nessun'altra regione può
vantare.
Nella premessa alla mozione si ricorda anche che è in corso la
procedura per candidare il territorio del Monte Bianco a Patrimonio
mondiale dell'Umanità dell'UNESCO, candidatura promossa
dall'organismo transfrontaliero
Espace Mont-Blanc
, sostenuta
dal Comune di Chamonix e dalla Regione Valle d'Aosta, che sarebbe
fortemente rafforzata da un progetto di collegamento su rotaia che
arrivi ai piedi del Monte Bianco. C'è anche, a nostro avviso, un
risvolto finanziario importante da tenere presente, perché un
progetto di collegamento su rotaia che arrivi ai piedi del Bianco
avrebbe un valore internazionale, quanto meno europeo, che
offrirebbe delle concrete possibilità di attingere anche a fondi
europei. È sicuramente un grande progetto, non è una piccola cosa,
può essere visto anche come un sogno; noi crediamo piuttosto che
sia una visione lungimirante che siamo chiamati a coltivare con
particolare tenacia e proprio con quella lungimiranza che, a nostro
avviso, in molti casi è mancata in passato.
La domanda che ci dobbiamo porre è sicuramente questa prima di
tutto: con quali modalità questo collegamento si può fare. Ci sono
stati già in passato alcuni studi, sono state formulate delle
opzioni, però non c'è mai stato un confronto comparativo tra le
varie opzioni che si erano delineate e che sono sostanzialmente
tre: un sistema ferroviario puro, un sistema tram-treno e un
sistema tranviario. Ora è venuto il momento di mettere a confronto
queste tre opzioni e di capire qual è la scelta migliore. Questo
confronto si può fare con uno studio specifico di prefattibilità,
uno studio che ha costi contenuti, perché si può commissionare
sotto la soglia dei 40 mila euro e si può realizzare, se c'è la
volontà, in pochi mesi. Però deve essere affidato uno specifico
incarico che in questo momento manca, ed è proprio questo l'oggetto
della mozione che speriamo venga accolta e approvata da tutto il
Consiglio, anche in ragione di quello che è stato dichiarato da
tutte le forze di maggioranza in campagna elettorale.
Ci sono infine due considerazioni che riguardano l'urgenza di
questo incarico. È infatti del tutto evidente che il futuro della
tratta Aosta/Pré-Saint-Didier, attualmente chiusa all'esercizio, è
fortemente condizionato dalle scelte che si faranno relativamente
al collegamento con Courmayeur. A seconda di che cosa si decide di
fare per Courmayeur, cambia la tipologia degli interventi da fare
sulla tratta attuale. Faccio un esempio concreto. Forse non tutti i
Consiglieri, soprattutto quelli nuovi, sanno che sono in corso
degli studi e delle indagini condotte da Rete Ferroviaria Italiana
e dalla Regione Valle d'Aosta sulla portata assiale della tratta
ferroviaria Aosta/Pré-Saint-Didier, ne abbiamo parlato nel passato
Consiglio, ma forse a qualcuno può anche essere sfuggito che questi
studi ci sono, stanno andando avanti. Lo scopo di queste indagini,
che hanno un costo molto elevato, è di capire lo stato dei ponti e
delle opere d'arte sull'attuale tratta Aosta/Pré-Saint-Didier e di
valutare se e quali interventi si dovrebbero fare per consolidare
alcune strutture ed eventualmente per aumentare il carico assiale
da 16 a 18 tonnellate, cosa che consentirebbe un più agevole
reperimento di locomotive. È del tutto evidente che, per una
congrua valutazione degli interventi da realizzare
sull'Aosta/Pré-Saint-Didier, è necessario conoscere preventivamente
quale sia la migliore opzione possibile per il collegamento
Pré-Saint-Didier/Courmayeur. Se l'opzione fosse quella ferroviaria
(mezzi pesanti), occorrerebbe fare determinati interventi; se
l'opzione fosse tramviaria (mezzi più leggeri), ovviamente gli
interventi sarebbero ben diversi. È per questo che a nostro avviso
lo studio, l'incarico dello studio di prefattibilità, è urgente;ed
è opportuno, come dice la mozione, che il risultato di tale studio
sia disponibile in tempi brevi, in modo da poter essere utilizzato
per una corretta valutazione dei risultati degli studi in corso
sulla portata assiale dell'Aosta/Pré-Saint-Didier. Le due cose
quindi sono strettamente collegate, non sono disgiunte.
Nel precedente Consiglio l'Assessore ai trasporti ci ha detto
che la consegna dello studio sulla portata assiale avverrà
probabilmente a fine anno. Se la scadenza è questa - e non ho
motivo di credere che sia un'altra -, occorre quindi agire in
fretta per affidare questo incarico di prefattibilità che si può
fare, se c'è la volontà, rapidamente, essendo uno studio sotto
soglia che non richiede quindi una gara. Mi rendo conto, anche in
relazione a tutto il discorso che è stato fatto questa mattina e
per parte del pomeriggio, che ci sarà l'obiezione sulla questione
dei costi. Ora, a fronte di uno studio per la portata assiale
dell'Aosta/Pré-Saint-Didier, che ha un costo di 1,46 milioni di
euro, di cui 1 milione a carico di RFI e 460 mila a carico della
Regione _ uno studio costoso, importante che ci dovrebbe dire qual
è la situazione e che cosa si può fare... - io mi rifiuto di
credere che non sia possibile trovare 40 mila euro per uno studio
di prefattibilità per un'opera che è strettamente collegata a
quella che ho appena descritto. Certo, ci sono difficoltà
finanziarie, com'è stato ricordato più e più volte - e su questo
posso capire perfettamente le difficoltà di chi si trova a dover
gestire una situazione nuova e complessa -, però io sono convinta
che, se esiste la volontà politica in questa fase, trovare 40 mila
euro per uno studio di prefattibilità per sapere quale sarà il
futuro della tratta tra Pré-Saint-Didier e Courmayeur, ma anche di
quella che è la tratta attualmente chiusa tra Aosta e
Pré-Saint-Didier, non è una cosa così complessa. Certo, i pareri
tecnici, gli studi tecnici sono fondamentali, ma in questo caso più
ancora che in altri, proprio per l'ammontare della cifra che ho
indicato, io credo che qui si tratti essenzialmente di una volontà
politica; per questo e per le motivazioni che credo abbiano
sostenuto tutte le forze che hanno presentato nei loro programmi
elettorali un punto specifico sulla ferrovia valdostana, io credo
che debba emergere in questo Consiglio tra le forze di maggioranza
e di minoranza, in modo chiaro, la volontà di proseguire. Nessuna
delle forze che siedono qui ha trascurato questo elemento, la
questione della ferrovia: l'Union Valdôtaine ha parlato di
elettrificazione della tratta da Pont-Saint-Martin a Courmayeur,
l'Union Valdôtaine Progressiste ha parlato della piena attuazione
della legge con il potenziamento e l'ammodernamento della linea
ferroviaria, la Lega ha parlato di ripristinare e riqualificare la
linea Aosta/Pré-Saint-Didier, nel programma del MOUV' si parla di
riqualificazione della tratta ferroviaria valdostana, la Stella
Alpina ha parlato di miglioramento della tratta e dimezzamento dei
tempi e l'elettrificazione per ridurre l'impatto ambientale, il
Movimento Cinque Stelle ha fatto un programma anche più ampio
introducendo molti elementi in più e per Impegno Civico è stato uno
dei cardini del programma elettorale. Io quindi, alla luce di tutto
questo, mi aspetto che ci sia un positivo accoglimento di questa
mozione e vi ringrazio.
Presidente -
La parola al Consigliere Cognetta.
Cognetta (MOUV') -
Siccome ho molto a cuore il trasporto
su rotaia e i collegamenti all'interno della Valle d'Aosta, volevo
fare alcune domande ai presentatori della mozione prima di capire
che posizione prendere rispetto alla stessa.
Innanzitutto volevo capire se con uno studio di prefattibilità
si intende, visto che è sotto i 40 mila euro, semplicemente dare un
incarico a qualche consulente. Io non conosco a fondo la normativa,
però non ricordo studi di prefattibilità, io so che ci sono studi
di fattibilità, ma di prefattibilità... forse è un refuso, ma io
non ne conosco, se me lo spiega, se poi mi potesse dare questo
chiarimento, mi farebbe una cortesia.
Altra questione: volevo sapere se ha avuto modo di leggere lo
studio fatto dalla società Geodata dell'ottobre 2007 e di valutare
le ipotesi messe in campo dalla società rispetto a tre soluzioni di
collegamento che erano previste in quello studio: la prima con un
treno, la seconda con un treno però con una variante rispetto a
Dolonne e la terza invece con una soluzione fatta attraverso un
tram. Per queste tre soluzioni, messe a confronto sia nel
tracciato, sia nella parte tecnica, sia nei costi, venivano date
delle indicazioni su tutta una serie di difficoltà tecniche: costi
per realizzare l'opera e vantaggi e svantaggi da un punto di vista
del tempo di trasporto dei carichi, degli anni per la realizzazione
della tratta e di tutto quello che è relativo al possibile
collegamento su rotaia tra Pré-Saint-Didier e Courmayeur. È uno
studio che io chiesi già qualche tempo fa con un "116" - quindi è
all'interno degli uffici - dal quale mi resi conto che nel 2007 si
parlava già di più di 150 milioni di euro circa per ognuna delle
soluzioni, diciamo tra i 125 e i 155 milioni di euro. C'era un
calcolo sui costi, ma non c'era un calcolo su eventuali ricavi,
anche se banalmente rientrare di una cifra così su una tratta così
breve penso sia piuttosto complicato, ma questo è un altro tipo di
ragionamento. Se può darmi modo di approfondire questo punto,
perché, qualora questo studio rispondesse già ad alcune delle
domande che ho visto... vorrei capire se possa essere il caso di
farne un altro, perché, secondo me, ancorché sotto i 40 mila euro,
diventa... però, comunque, se questo è uno studio non dico ancora
attuale, ma aggiornabile, poi bisognerà valutare se è il caso o
meno di aggiornarlo, se è il caso di farne un altro, se bastano 40
mila euro o meno. Sinceramente, quando si tratta di studi...
essendo stato in passato molto preoccupato di come venivano spesi i
soldi negli studi, perché qui le dico che in amministrazione sono
stati spesi soldi per tantissimi studi che poi non hanno avuto
rilievo e seguito, è un modo anche quello lì... era almeno un modo,
quando c'erano più risorse, per risolvere altri tipi di problemi
che non erano lo studio specifico dell'argomento, mentre invece qui
parliamo di cose importanti. Se questo è uno studio che conoscete
che, secondo voi, va bene, volevo capire se in qualche modo
rispondeva almeno in parte a quanto chiesto nella mozione.
Presidente -
La parola alla Consigliera Minelli.
Minelli (IC) -
In merito alla domanda del collega
Cognetta, io non sono un tecnico, lo studio lo conosco, l'ho letto,
è uno studio che data 2007, siamo nel 2018. Sia dal punto di vista
delle previsioni di costo, sia per quelle che possono essere invece
le possibili soluzioni, io immagino che la tecnologia e ovviamente
quello che riguarda costi dei materiali, di progettazione prima
ancora, eccetera, in 11 anni subiscano delle variazioni. Lei faceva
un appunto sulla questione della mancanza del calcolo dei ricavi,
io sono abbastanza convinta che uno studio nuovo a questo punto sia
necessario perché, come lei mi insegna, un progetto datato è
carente da questo punto di vista, e potrebbe quindi essere
integrato. Non lo so, questa è una cosa che noi sinceramente
chiediamo a chi dovrà occuparsene: agli uffici, a chi ne ha le
competenze eccetera. Io credo che una prosecuzione della tratta,
che può essere fatta in vari modi, noi non siamo qui a sostenere
che si deve in modo imperativo arrivare a Courmayeur con una
ferrovia tradizionale, sia necessario; ho parlato di trasporto su
rotaia proprio perché le tre opzioni possono essere prese in
considerazione tutte e tre. Io quindi credo che uno studio
aggiornato, che ha un costo contenuto, dalle informazioni che noi
abbiamo reperito presso dei tecnici che normalmente si occupano di
progettazione di ferrovia in montagna, almeno queste sono le
risposte che ci sono state date, sia indispensabile. Ciò non toglie
che, essendo ormai avviata da parte dell'Amministrazione regionale
tutta una serie di altri studi che sono stati commissionati già ad
esperti, a tecnici che sono titolati ad occuparsi di questo, noi
non abbiamo delle preclusioni sulle persone, sullo studio, sui
professionisti a cui potrebbero essere dati questi incarichi.
Certo, deve essere uno studio che garantisca questi costi, perché
altrimenti non siamo in linea e che però chi lo redigerà abbia allo
stesso tempo un'esperienza di progettazione di impianti di ferrovie
in montagna.
Le difficoltà tecniche, i vantaggi e gli svantaggi, i tempi di
realizzazione sono questioni che effettivamente devono essere
analizzate in maniera più puntuale, anche perché, se si pensa di
dover fare uno studio sulla portata assiale, che costa la cifra che
ho detto prima, a maggior ragione bisogna sapere che cosa si vuole
fare dopo. È vero 40 mila euro non si buttano da nessuna parte,
come non si butta da nessuna parte nient'altro, però nello
specifico di quello che noi chiediamo in questo momento, il
rapporto tra un costo molto più elevato per tutta l'altra questione
e questo sinceramente mi sembra che possa essere ritenuto
accettabile.
Un'ultima cosa velocissima. Certo che c'è differenza tra uno
studio di fattibilità e uno di prefattibilità, perché il secondo
ovviamente è meno dettagliato e porta a conoscenza di chi lo
richiede una serie di elementi nella fase in cui è possibile
scegliere una delle opzioni possibili, poi richiederà di passare
alla fase successiva. Posso assicurare che gli studi di
prefattibilità esistono e sono quelli con cui normalmente si è
proceduto in altre realtà regionali con caratteristiche simili alla
nostra.
Presidente -
La parola al Consigliere Vesan.
Vesan (M5S) -
Anch'io volevo fare una domanda: per caso
il Consigliere Cognetta parla a nome della maggioranza per quello
che riguarda la prosecuzione della tratta ferroviaria fino a
Courmayeur? Perché è importante sapere qual è il parere, la volontà
di questa maggioranza perché non siamo riusciti a capirlo
dettagliatamente dal programma elettorale. Abbiamo avuto nel
passato Consiglio una dichiarazione semi-personale da parte
dell'Assessore Restano sulla sua scarsa convinzione della
fattibilità legata ai costi, abbiamo adesso nuovamente ricevuto
un'indicazione da parte del Consigliere Cognetta che è un fervente
sostenitore della ferrovia tra i banchi dell'opposizione, ha
approfondito gli studi e, da quello che è riuscito a percepire in
questi anni dai banchi dell'opposizione, sembra in questo momento
fermamente convinto che invece il prolungamento della tratta
ferroviaria sia solo uno spreco di soldi. La nostra indicazione
nella presentazione della mozione è un'indicazione di tipo
politico, non di tipo tecnico; noi chiediamo che, da un punto di
vista tecnico, poiché è già in fase di realizzazione una
progettazione sulla tratta ferroviaria fino a Pré-Saint-Didier, e
questa è in fase di realizzazione adesso, sarà ultimata entro
quest'anno. Noi chiediamo che con lo stesso livello non di
progettazione naturalmente, perché costerebbe sicuramente troppo,
ma almeno con lo stesso livello di aggiornamento temporale sia
fatta anche una valutazione se vale la pena, se si può fare, se ha
dei costi ragionevolmente affrontabili il fatto che questo servizio
sia prolungato fino a Courmayeur. Stiamo parlando di costi su una
tratta brevissima elevatissimi che non hanno nessun senso, ma
probabilmente la tratta ferroviaria da Chamonix a Montenvers, di
fronte all'esiguità della lunghezza del tracciato e di fronte ai
costi di gestione, non sarebbe mai stata realizzata e neppure
pensata, mentre tuttora è motivo di attrazione dei turisti nella
città di Chamonix, lavora a regimi elevatissimi ed è continuamente
frequentata nonostante il fatto che il ghiacciaio raggiunto da
questa linea ormai è lontanissimo e difficilmente raggiungibile da
parte dei visitatori.
Presidente -
La parola al Consigliere Chamonix per il
secondo intervento.
Cognetta (MOUV') -
Collega Vesan, forse non mi sono
espresso bene, non so se lei parla a nome di tutti i Cinque Stelle,
o solo a nome suo, perché io ho cercato di porre delle domande. Non
ho fatto nient'altro che delle domande e ho chiesto dei chiarimenti
che gentilmente la collega mi ha dato. Posso ancora fare delle
domande, vero? Posso avere delle risposte prima di prendere una
decisione, o non è possibile neanche questo? Siccome io ci tengo
veramente e mi studio le cose e questa cosa l'ho studiata a fondo,
ho chiesto alla collega dei chiarimenti. Non mi sembra niente di
strano e di inopportuno. Se lei invece pensa che, ogni volta che
uno chiede un chiarimento, prenda una posizione, allora c'è
qualcosa che non funziona. Io ho semplicemente chiesto dei
chiarimenti.
Ora, fermo restando che, secondo me, parte dei chiarimenti mi
sono stati dati e parte no, ritengo che il discorso debba essere
approfondito da ulteriori domande, ma non mi sembra nulla di
strano. Se lei poi personalmente immagina che ci sia sempre un
secondo fine rispetto all'intervento di qualcuno, allora lei non ha
chiaro il funzionamento di quest'aula: in quest'aula, per fortuna,
è possibile ancora parlarsi tra persone civili, se si riesce, senza
dare giudizi, almeno per quanto mi riguarda. Se poi vuole
cominciare a dare giudizi - ma glielo spiego molto tranquillamente
e molto chiaramente -, ce n'è per tutti. Lo spiegavo qua dentro la
scorsa legislatura, lo dicevo a tutti, me compreso, però è per
tutti, perché, guardi, che qui si cerca di lavorare in maniera
corretta e coerente per quanto mi riguarda. Per favore, quindi non
trasformi quello che dico nel pensiero della maggioranza, io ho
semplicemente chiesto un chiarimento, anzi due per la precisione e
non mi sono stati dati tutti e due. Mi riservavo poi di andare a
parlare con la collega per farmi spiegare meglio alcuni dettagli.
Tutto qui.
Presidente -
Io chiedo che si rientri sul tema della
mozione per quanto possibile e non in dibattiti personali o di
contrasto personale, perché questo è un dibattito che vuole
arricchire tutta l'Assemblea su una conoscenza del problema. La
parola al Consigliere Vesan per il secondo intervento.
Vesan (M5S) -
Mi dispiace che si sia offeso il
Consigliere Cognetta, come se fosse una questione personale, ma lui
ha ribadito di aver presentato una domanda ai presentatori della
mozione e quindi non solo alla Consigliera Minelli, ma anche al
sottoscritto, che sono uno dei firmatari e quindi mi sentivo
titolato a rispondere. Tra l'altro, non ho risposto alla sua
domanda, ho fatto anch'io una domanda. Lei parla di scarsa
legittimità nel rispondere alle domande, quando poi io le faccio
un'ulteriore domanda. Io ho semplicemente chiesto se lei parla a
nome della maggioranza, non ho preso posizione in tal senso nei
confronti delle sue dichiarazioni. Sono molto curioso di sapere
qual è il parere ufficiale della maggioranza relativamente a questo
punto; se lei mi chiarirà se è lei il delegato a rappresentare la
maggioranza su questo punto o meno, io potrò sapere da chi ricevere
la risposta a questa domanda.
Presidente -
La parola al Consigliere Cognetta per fatto
personale.
Cognetta (MOUV') -
Chiariamoci meglio: fare una domanda
non vuol dire avere una posizione. Quando si fa una domanda con la
quale si accerta una posizione, è una domanda presa in giro, e lei
ha fatto questo.
Le spiego poi un'altra cosa. Quando la maggioranza vuole parlare
a nome della maggioranza, lo dice, non fa delle domande da semplice
Consigliere. Si alza e dice: "a nome della maggioranza, esprimo
questa opinione" e lo dice la maggioranza. Io non ho detto questo,
io ho soltanto fatto una richiesta di chiarimenti, altrimenti si
sarebbe alzato qualcuno a nome della maggioranza e avrebbe detto:
"a nome della maggioranza, rispetto a questa mozione, le
consigliamo, le proponiamo, scriviamo, facciamo, ci fermiamo un
attimo per fare una variazione". Si faceva tutto quello che andava
fatto. Ripeto: io ho fatto a titolo personale delle domande per
capire meglio il contenuto e dove voleva arrivare questa mozione e
mi sono rivolto ovviamente alla presentatrice. C'è da aggiungere
anche un passaggio: quando c'è chi presenta, normalmente si parla
con chi presenta, perché allora avrei dovuto dire: "lei,
Consigliera Pulz, cosa mi può rispondere su questo?", "lei,
Consigliere Bertin, cosa mi può rispondere su questo?", e così via,
quindi è una questione di prassi. Se lei la vuole interpretare in
altro modo, le consiglio vivamente di approfondire la prassi di
quest'aula.
Presidente -
Colleghi, io vi inviterei a limitare i fatti
personali e a continuare la discussione sull'argomento. La
maggioranza non si è ancora espressa, quindi poi risponderà sulle
domande poste.
La seduta è sospesa dalle ore 16:53 alle ore 17:12
.
Fosson (Presidente) -
Possiamo riprendere i lavori dopo
la riunione di maggioranza. La parola all'Assessore Restano.
Restano (AC-SA-PNV) -
In merito alla mozione presentata,
la maggioranza è sicuramente interessata, così come il resto del
Consiglio, al collegamento ferroviario di cui si sta parlando, però
corre l'obbligo di fare alcune precisazioni. Le valutazioni sul
collegamento Pré-Saint-Didier/Courmayeur devono necessariamente
entrare in una strategia d'insieme dell'intero sistema
trasportistico, che potrà concretizzarsi con l'approvazione del
piano regionale dei trasporti, che è stato affidato a febbraio di
quest'anno al raggruppamento temporaneo di imprese PTS S.r.l.,
AIRIS S.r.l. e gruppo CLAS S.p.A., attualmente in fase di
redazione. Tale piano dovrà individuare il progetto d'insieme per
la mobilità regionale, nonché dare indicazione sui passi per
attuarlo. In questo quadro si faranno sicuramente delle valutazioni
in merito alle opzioni di mobilità tra Aosta, Pré-Saint-Didier e
Courmayeur. Peraltro, com'è già stato accennato da chi ha
presentato la mozione, lo stesso soggetto dovrà redigere il piano
regionale di mobilità ciclistica recentemente introdotto dalla
legge n. 2/2018, dal quale potranno scaturire eventuali sinergie
tra biciclette e trasporto pubblico locale, quindi sarà integrato
nel contesto generale del territorio. Va comunque evidenziato,
com'è stato già detto, che il tema della prosecuzione della linea
fino a Courmayeur è già stato affrontato attraverso studi
commissionati dalla Regione e più precisamente: lo studio "Metrò
del Mont-Blanc" del 1996, lo studio di fattibilità alternativo di
trasporto lungo la direttrice del Monte Bianco redatto da Geodata
nel 2007, lo studio di fattibilità per l'adeguamento e il
miglioramento del collegamento ferroviario Aosta/Pré-Saint-Didier,
redatto dall'ingegnere Tullio Russo nel 2011. Tra l'altro, la bozza
del programma strategico previsto dalla legge n. 22/2016,
predisposta e presentata in IV Commissione consiliare nella
precedente legislatura nel marzo 2018, ha raccolto e riassunto le
risultanze di tali studi, nonché gli approfondimenti prodotti dalla
NET Engineering S.p.A. nell'ambito del servizio di supporto alla
predisposizione del programma strategico degli interventi per
l'attuazione della legge n. 22/2016, analizzando le possibili
soluzioni attuabili anche in modalità non ferroviaria.
Il proseguimento verso Courmayeur è evidentemente connesso alle
decisioni in merito all'Aosta/Pré-Saint-Didier e viceversa, quindi
una vera e propria strategia dovrà anche tenere conto degli esiti
di un eventuale approfondimento e dello studio in corso sul carico
assiale. Va infine precisato che la normativa vigente in materia di
appalti (il decreto legislativo n. 50) - e qui entro in un
argomento che non mi appartiene, ma per il quale mi sono avvalso
della collaborazione degli ingegneri e dell'ufficio - non contempla
gli studi di prefattibilità, ma prevede la possibilità di redigere
il progetto di fattibilità comparabile al vecchio progetto
preliminare, articolandolo in due fasi successive di elaborazione:
una prima fase in cui si individuano e analizzano le possibili
soluzioni progettuali alternative, ove esistenti, e una seconda in
cui si sviluppano tutte le indagini e gli studi necessari per la
definizione della soluzione prescelta. Anche ipotizzando di poter
commissionare uno studio generale, generico di prefattibilità come
l'avete definito, lo potremmo fare in assenza di altri studi
preliminari: noi abbiamo già due studi di fattibilità sullo stesso
argomento e quindi diventerebbe difficile trovare una
soluzione.
La soluzione che noi proponiamo, e sulla quale siamo disposti ad
un incontro e a provare a condividere con voi un percorso, è un
pochino diversa - posso enunciarla qui o si può sospendere un
attimo la seduta e guardarla insieme - mantenendo le vostre
premesse e la richiesta di urgenza che avete evidenziato,
aggiungendo solamente nelle stesse premesse che è stato redatto in
precedenza il piano regionale dei trasporti che va ad individuare
strategie d'insieme per la mobilità regionale, nonché dà
l'indicazione sui passi per la loro attuazione ed evidenziando che
"
le valutazioni sul collegamento Pré-Saint-Didier/Courmayeur
devono necessariamente rientrare in una strategia d'insieme
dell'intero sistema trasportistico e, in particolar modo, devono
essere in sintonia con le scelte relative alla tratta fino a
Pré-Saint-Didier, risulta ottimale che vengano effettuate in primis
nell'ambito del piano regionale dei trasporti
". Sottolineiamo
poi che "
l'individuazione di tale opzione richiede uno specifico
studio da redigersi in tempi rapidi, in modo che le sue risultanze
possano essere valutate contestualmente allo studio sopra
richiamato sul carico assiale e in modo complessivo per l'intera
tratta Aosta/Courmayeur
". Andiamo a sottolineare l'urgenza,
però proponiamo di richiedere questo approfondimento specifico alla
ditta incaricata per la redazione del piano regionale dei
trasporti, dandole dei tempi ben precisi. Vi ricordo che è prevista
la consegna degli elaborati progettuali entro la fine dell'anno
esattamente nei tempi che sono stati dati da RFI alla ditta che
deve elaborare il progetto sul carico assiale.
Difficilmente sono comparabili uno studio di prefattibilità, che
ha un livello molto leggero, con uno studio sul carico assiale, che
è a livello di uno studio definitivo: è per questo che va dato
incarico ad una ditta che già ci sta lavorando di approfondire
questo argomento specifico nei tempi che voi avete richiesto, che,
tutto sommato, sono gli stessi del piano regionale dei trasporti.
Questo è in sintesi quello che proponiamo in un emendamento che
vada in questo senso: raccoglie le vostre istanze e le nostre
esigenze ("nostre" intese come uffici). Si può, anche nella
difficoltà, affidare uno studio di prefattibilità, ma avere come
strada preferibile quella dell'approfondimento all'interno di un
incarico già assegnato. Se volete, possiamo sospendere i lavori e
confrontarci.
Presidente -
La parola alla Consigliera Minelli.
Minelli (IC) -
A questo punto credo sia opportuno
sospendere un attimo la seduta per confrontarci. Anche per spiegare
a tutti la nostra posizione, preciso che a noi non interessa tanto
a chi questo studio venga affidato, ma ritengo che pensare che ci
lavori sia chi si sta già occupando del piano regionale dei
trasporti significhi che già deve fare delle schede, dei capitoli,
dei paragrafi dedicati nello specifico al collegamento fra
Pré-Saint-Didier e Courmayeur. Quello che noi vogliamo dire è che
lo studio di prefattibilità - poi se lo vogliamo chiamare con una
terminologia diversa, lo possiamo fare - è uno studio che costa
quello che ho detto prima, ma non è uno studio da poco, perché chi
dovrà redigerlo si prende come responsabilità di darci delle
indicazioni molto precise e dettagliate sulle scelte conseguenti.
Noi chiediamo uno studio di prefattibilità fatto entro la fine
dell'anno, non come un'appendice a un piano regionale dei
trasporti, ma come una cosa specifica, perché altrimenti non ha
senso quello che è stato detto e che è citato nel programma
strategico. Quando alla pagina 20 del programma strategico degli
interventi sulla ferrovia del gennaio 2017 si parla di ciò, si dice
espressamente che le varie opzioni che devono essere prese in
considerazione (la ferrovia tradizionale, il sistema tram-treno e
il tram soltanto) devono essere studiate e valutate nell'ambito
della strategia complessiva riguardante l'ammodernamento
dell'Aosta/Pré-Saint-Didier e dell'ipotizzato prolungamento a
Courmayeur. Io non so se è possibile prevedere - questa è una cosa
che dovete valutare voi nel piano regionale dei trasporti -, non un
generico capitolo, paragrafo, scheda; è una questione un po' più
complessa... perché è vero che non costa una cifra elevata, ma chi
lo redige si assume veramente una responsabilità sulle
caratteristiche di ciò che si prevede per la prosecuzione da
Pré-Saint-Didier a Courmayeur. Di conseguenza, le scelte che
dovranno essere fatte non saranno delle scelte da poco, perché, se
noi dobbiamo riaprire la ferrovia fino a Pré-Saint-Didier i costi,
con l'aumento della portata assiale da 16 a 18 tonnellate, sono di
un tipo; se si fa una linea tramviaria su rotaia, è un'altra cosa.
Quello studio quindi non è una semplice scheda che si può redigere
per il piano regionale dei trasporti; poi che il lavoro lo faccia
lo studio incaricato di redigere tale piano o che lo faccia qualcun
altro, però con le competenze per ragionare su una soluzione di
trasporto su rotaia in montagna, è indifferente. È indispensabile
però che ci sia un affidamento specifico su questo tema, altrimenti
la mozione perde il suo significato, perché il punto sostanziale
della mozione, quello che voi proponete di togliere è proprio lo
studio specifico di prefattibilità per la continuazione della
tratta Pré-Saint-Didier/Courmayeur. Quindi, se vogliamo ragionare
su questo si può fare, altrimenti non credo che sia accettabile,
perché, se si fa lo studio nel piano regionale dei trasporti, c'è
il rischio che questa cosa venga dilazionata nel tempo. Se a fine
anno avremo gli studi sulla portata assiale e l'aumento dalle 16
alle 18 tonnellate, noi in concomitanza, quindi da ora alla fine
dell'anno, dobbiamo avere anche l'altro studio, se no questo perde
completamente di senso. Io credo che davvero qui non si tratti
semplicemente di pensare che tutto il sistema trasportistico debba
essere rivisto in modo generale da un piano, compresa
l'integrazione con la ciclovia: è tutto vero, siamo d'accordo che
il piano regionale dei trasporti, fermo dal 2014, finalmente
arriverà a conclusione, questa però è una cosa un po' diversa, che
c'entra, ma che va avanti di suo e di questo, secondo me, dobbiamo
tenere conto.
Presidente -
La parola all'Assessore Restano.
Restano (AC-SA-PNV) -
Solamente per chiedere
un'interruzione, perché forse non ha capito quello che intendevo
dire o mi sono spiegato male. Magari, se interrompiamo la seduta,
possiamo esaminare bene la proposta con i Capigruppo e con chi è
interessato.
Presidente -
La parola al Consigliere Bertschy.
Bertschy (UVP) -
Mi pare di aver compreso abbastanza bene
quello che l'Assessore Restano ha presentato a nome della
maggioranza, credo sia una proposta corretta su come trovare una
soluzione. Quando ci è stata presentata questa iniziativa... tra
l'altro, non è che siamo in assenza di iniziative, ma tutta una
serie di iniziative che stanno arrivando in aula hanno fatto parte
di una lunga discussione nella scorsa consiliatura... credo sia
opportuno anche che magari nuove energie riportino in aula questi
temi per trovare, se è possibile, delle soluzioni definitive, ma è
bene anche ricordare che il mio gruppo, l'UVP, su questo tema per
lungo tempo ha discusso.
Quello che però chiedono i colleghi di Impegno Civico è molto
chiaro, quindi nella mozione l'impegno politico è quello di dire:
se si potrà raggiungere Courmayeur, dovremo decidere con che cosa,
prima di pensare che nel piano regionale dei trasporti si vada a
rinforzare la ferrovia per far salire un domani i bimodali e poi
non riuscire a fare un'infrastruttura altrettanto pesante che vada
da Pré-Saint-Didier a Courmayeur. Tra l'altro, nel programma di
ALPE questo era indicato in maniera molto precisa: un trasporto
leggero. Non vorremmo quindi confondere questa proposta che ha un
problema di tipo amministrativo, della prefattibilità, quindi
questo sta gli uffici dell'Assessorato andarlo a definire, però in
termini politici è ben diverso dal dire: approfondiamo nella
pianificazione e nella progettazione futura la possibilità di
raggiungere Courmayeur, perché se quella pianificazione prevede
mezzi pesanti in termini di locomotori e di investimenti che devono
poi raggiungere Pré-Saint-Didier, gli stessi mezzi poi dovranno
andare fino a Courmayeur, magari non potendola raggiungere perché
ci sono impedimenti di tipo progettuale.
Al di là della mozione - e, se si trova una soluzione, credo sia
interesse di tutti - quindi deve essere chiaro cosa si vuole fare e
cosa si vuole sostenere, perché sono due percorsi diversi. Oggi è
stata chiusa la ferrovia Aosta/Pré-Saint-Didier perché non è
economica, perché non è raggiungibile con dei mezzi interessanti
per il trasporto ferroviario, ha bisogno di essere migliorata, si
aggiunge un elemento previsto dalla legge, lettera b) dell'articolo
1, se non ricordo male, si dice: "andiamo fino a Courmayeur se è
possibile magari con altri mezzi che sempre viaggino su rotaia, ma
mezzi più leggeri". Le due cose quindi difficilmente si trovano se
vanno confuse non dallo stesso incarico progettuale - quello non è
un problema - ma all'interno di una programmazione e di una
progettualità che tiene già conto che vada rinforzata la
ferrovia.
Noi, nel dichiarare l'appoggio a questa iniziativa, invece
eravamo estremamente sensibili al fatto che si possa anche ridurre
il carico assiale per poi poter avere un tratto continuo e
definitivo.
Presidente -
Facciamo questa interruzione e vediamo se
riusciamo, anche su sollecitazione del collega Bertschy, a trovare
una soluzione condivisa.
Minelli (IC) -
Vorrei solo capire, ha parlato prima di
una riunione dei Capigruppo, se la vedono i Capigruppo... cioè i
proponenti possono essere presenti oppure no? Per capire le
modalità.
Presidente -
I firmatari si incontrano, poi potrebbe
essere utile estenderla anche ai Capigruppo.
Minelli (IC) -
Volevo solo capire se noi potevamo
partecipare alla riunione, non che non potessero i Capigruppo.
Presidente -
Sospendo la seduta.
La seduta è sospesa dalle ore 17:30 alle ore 17:48
.
Fosson (Presidente) -
Possiamo riprendere i lavori. Se ci
comunicate qual è stato il risultato raggiunto nell'incontro. La
parola alla Consigliera Minelli.
Minelli (IC) -
Grazie alla disponibilità dell'Assessore e
della maggioranza ad accogliere la mozione che abbiamo presentato,
con alcune correzioni, riteniamo che sia possibile recepirle. Sono
stati aggiunti alcuni punti, non so se adesso avete davanti la
mozione precedente, ma ci sono degli emendamenti. La leggo per
intero, così magari riusciamo a capire bene: "
Ricordato che la
prosecuzione della linea ferroviaria fino a Courmayeur è
esplicitamente prevista dalla legge regionale del 25 novembre 2016
n. 22, approvata all'unanimità dal Consiglio regionale; evidenziato
che arrivare a Courmayeur, e possibilmente alla località di
Entrèves, con un trasporto pubblico su rotaia avrebbe un valore
trasportistico, ambientale e turistico di enorme rilevanza;
ricordato che è in corso la procedura per candidare il territorio
del Monte Bianco come Patrimonio Mondiale dell'Umanità, candidatura
promossa dall'organismo transfrontaliero Espace Mont-Blanc,
sostenuta dal Comune di Chamonix e dalla Regione Valle d'Aosta, che
sarebbe fortemente rafforzata da un collegamento su rotaia che
arrivi ai piedi del Monte Bianco; rilevato che sono in corso studi
e indagini condotte da RFI e Regione sulla portata assiale della
tratta ferroviaria Aosta/Pré-Saint-Didier; rilevato
- questo è
uno dei punti aggiunti -
che è in corso la predisposizione del
Piano regionale dei trasporti che dovrà individuare le strategie
d'insieme per la mobilità regionale nonché dare indicazione sui
passi per la loro attuazione; evidenziato che le valutazioni sul
collegamento fra Pré-Saint-Didier e Courmayeur
- anche questo è
aggiunto -
devono necessariamente rientrare in una strategia
d'insieme dell'intero sistema trasportistico ed in particolar modo
devono essere in sintonia con le scelte relative alla tratta fino a
Pré-Saint-Didier, risulta ottimale che vengano effettuati in primis
nell'ambito del Piano regionale dei trasporti; sottolineato che
l'individuazione di tale opzione richiede uno specifico studio, da
redigersi in tempi rapidi, in modo che le sue risultanze possano
essere valutate contestualmente allo studio sopra richiamato sul
carico assiale in modo complessivo per l'intera tratta
Aosta/Courmayeur; il Consiglio regionale impegna la Giunta
regionale a richiedere agli incaricati della redazione del Piano
regionale dei trasporti la predisposizione di uno specifico studio,
da redigersi in tempi rapidi, relativamente al collegamento
Pré-Saint-Didier/Courmayeur, che valuti le possibili soluzioni
sotto il profilo tecnico, dei costi e dei benefici, e sia
propedeutico alle decisioni in merito alla tratta a valle
Aosta/Pré-Saint-Didier
".
Abbiamo visto queste modifiche con i colleghi firmatari, sia del
gruppo di Impegno Civico che con il Consigliere Vésan, e riteniamo
che possano essere accettate. Rilevo ancora una cosa:
nell'"impegna" si dice che la Giunta regionale deve "
richiedere
agli incaricati della redazione del piano regionale questo
studio
": io confido nel fatto che la Giunta regionale non solo
richieda agli incaricati della redazione del piano la
predisposizione di uno specifico studio, ma che faccia il possibile
affinché questo studio venga effettivamente effettuato, avviato e
nei tempi che sono stati richiesti, perché, come sappiamo,
richiedere non significa ottenere. Io, vista la vostra
disponibilità ad accettare questa mozione, confido, come gli altri
colleghi, nel fatto che non sia soltanto una dichiarazione
d'intenti, ma a questo farà seguito un reale impegno.
Presidente -
Grazie, Consigliera Minelli. Se ci fa
pervenire il testo modificato al più presto e firmato dai
relatori...
Minelli (IC) -
Visto che i Capigruppo hanno partecipato
alla riunione - non so quale sia la prassi - credo sia corretto che
la firmino anche i Capigruppo, oltre a noi che abbiamo presentato
la mozione e all'Assessore.
Presidente -
Pongo in votazione la mozione al punto n. 33
dell'ordine del giorno. La votazione è aperta. La votazione è
chiusa.
Presenti: 35
Votanti           
: 35
Favorevoli: 35
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK