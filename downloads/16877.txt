Consiglio Regionale della Valle d'Aosta - Oggetto del Consiglio n. 189 del 11 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 189 del 11 novembre 1998 - Resoconto
SÉANCE DU 11 NOVEMBRE 1998 (MATIN)
OGGETTO N. 189/XI Esito degli incontri con il titolare del
gruppo Marzorati in relazione alla crisi della "Cogne Acciai
Speciali". (Interrogazione)
Interrogazione A seguito degli impegni assunti dalla Giunta
regionale e dall'Assessore competente nella seduta del Consiglio
regionale del 21-22 ottobre 1998 a seguito della situazione di
crisi occupazionale venutasi a creare alla Società "Cogne acciai
speciali";
Preso atto della mancata convocazione della IV Commissione
Consiliare a cui l'Assessore avrebbe dovuto riferire in merito agli
incontri con la Società
il sottoscritto Consigliere regionale
Interroga
L'Assessore competente per conoscere:
1) L'esito dell'incontro, se avvenuto, con il titolare del
gruppo Marzorati;
2) se i rapporti sindacali con l'Azienda sono tornati alla
normalità;
F.to: Beneforti
Président La parole à l'Assesseur à l'industrie, à l'artisanat
et à l'industrie, Ferraris.
Ferraris (GV-DS-PSE) La questione della situazione della "Cogne
Acciai Speciali" l'avevamo già affrontata nel Consiglio del 21 e 22
ottobre. In quella sede era stato richiesto dal Consigliere
Beneforti che la IV Commissione fosse la sede per un
approfondimento in materia, cioè fosse luogo in cui si discutesse
periodicamente e ci si confrontasse su questo problema. Da parte
mia la disponibilità in tal senso l'avevo manifestata allora e la
riconfermo in questa sede.
Qui i casi sono due: o il Consigliere Beneforti ha cambiato idea
rispetto a quanto aveva dichiarato precedentemente, oppure il
Consigliere Beneforti si rivolge a me perché qualcun altro intenda.
Credo che lui potrà nella sua replica chiarire qual è la soluzione
dei due aspetti del problema.
Per quanto riguarda la questione in oggetto, sicuramente questa
non è una questione dimenticata, anzi la commissione incontrerà la
dirigenza della Cogne e visiterà lo stabilimento; nello stesso
giorno ci sarà anche un incontro con le organizzazioni sindacali
per cui da questo punto di vista l'impegno continua.
Dicevo, qualora la commissione intenda convocarmi, c'è la mia
massima disponibilità ad affrontare le questioni e ad entrare nel
merito di qual è la situazione ad oggi.
Per quanto riguarda il merito dell'interrogazione, c'è stato un
incontro con la dirigenza della Cogne, in particolare con l'ing.
Marzorati, che è il Presidente della società, e il dr. Viglietti;
nel corso della riunione è stata ribadita l'attuale situazione
congiunturale di crisi dell'acciaio che avrà una dimensione che
riguarderà anche il 1999, i dati che ci sono stati forniti
dall'azienda parlano di una situazione che coinvolge anche altre
imprese, in particolare Valbruna ha avuto una riduzione
occupazionale, la stessa Usine Savoie è nella stessa situazione. Ci
sarà una richiesta di stato di crisi dell'azienda e Federacciai
avvierà le pratiche per la crisi di settore della siderurgia.
È stata ribadita l'intenzione dell'azienda di andare verso una
riduzione dell'organico, è stata sottolineata l'opportunità in un
momento di crisi di cercare di ammodernare gli impianti, sia per
quanto riguarda gli impianti di produzione, sia per quanto riguarda
le verticalizzazioni; è ovvio che rispetto a questo andranno
reperite le adeguate risorse finanziarie.
Per quanto riguarda le relazioni con la Regione, è stata
riaffermata la volontà da parte dell'azienda di mantenere rapporti
costruttivi con la Regione, è stata verificata l'opportunità di
mantenere una interlocuzione con il sindacato e in ogni caso, per
quanto riguarda i rapporti con la Regione, la "Cogne Acciai
Speciali" ha riconfermato l'impegno di mantenere quanto previsto
nei protocolli sottoscritti con la Regione.
Da parte della Regione è stato richiesto di definire bene il
piano di riassetto, di puntualizzare bene quali sono gli
intendimenti dell'azienda per quanto riguarda le questioni legate
al piano industriale, legati agli investimenti, legate
all'occupazione. Su questi temi indubbiamente l'incontro non è
stato un incontro esaustivo, è stato un primo incontro; ci saranno
ulteriori incontri specifici per fare degli approfondimenti sulle
materie legate agli investimenti e all'occupazione, legate a come
affrontare l'attuale situazione di crisi.
Per parte nostra ribadiamo come su una questione importante come
il futuro dello stabilimento sia necessario ristabilire un clima di
confronto con il sindacato.
Da questo punto di vista nei giorni scorsi c'è stato un incontro
fra le rappresentanze sindacali e aziendali e l'azienda, domani ci
sarà un successivo incontro fra le organizzazioni sindacali questa
volta territoriali e la dirigenza dell'azienda; pertanto si può
dire, in sintesi, che sindacato e azienda tornano a parlarsi. Però
di qui a dire che è ripreso un dialogo, questo lo potremo dire
sulla base dell'esito degli incontri che si terranno nei prossimi
giorni.
Si è ripreso a parlare, ripeto, di qui ci auguriamo che nascano
delle cose positive, ma in ogni caso è bene aspettare l'esito degli
incontri dei prossimi giorni.
Président La parole au Conseiller Beneforti.
Beneforti (PVA-cU) È vero, nel precedente Consiglio regionale
del 21 e 22 ottobre l'Assessore aveva preso impegno di riferire a
livello di commissione sull'esito degli incontri che sarebbero
avvenuti con i dirigenti della "Cogne Acciai Speciali". Ma, visto
che da parte della commissione non veniva convocata la riunione su
un aspetto così importante come quello dell'incontro con i diretti
responsabili dell'azienda, ci siamo sentiti in dovere di presentare
quest'interrogazione per conoscere se l'incontro con Marzorati era
avvenuto, e in caso affermativo qual era stato l'esito.
Io sono - e lo confermo - perché la discussione per quanto
possibile avvenga a livello di commissione, ma bisogna dire anche
ai Presidenti di commissione che si facciano carico di convocarle
quando viene loro dato mandato di convocarle, in modo che si possa
aprire in quella sede il confronto e che l'Assessore venga a
illustrare ciò che ritiene di dovere illustrare, oltre che riferire
dei passi in avanti che sulle varie questioni vengono fatti.
Dovete capire che a noi stanno a cuore i problemi occupazionali
e sociali; qui si tratta di 180 lavoratori che rischiano il posto
di lavoro. Sono 180 lavoratori che vanno ad aggravare una
situazione già precaria, e se a questi 180 lavoratori si aggiungono
gli altri 80-100 esuberi che dal 1993 sono in attesa di un posto di
lavoro, credo che quest'interrogazione sia più che
giustificata.
Prendo atto di quanto ha riferito l'Assessore sull'esito
dell'incontro con i responsabili dell'azienda; però a quanto ho
sentito, l'azienda ha ribadito le proprie volontà e le proprie
decisioni. Ho capito anche che da parte dell'Assessore è stato
ribadito quali erano le aspettative della Regione.
Credo che dobbiamo insistere per cercare di scongiurare nei
limiti del possibile i licenziamenti e la cassa integrazione. Mi
aspetto che questo emerga anche dal dialogo e dal confronto che ci
deve essere in sede sindacale, e mi fa piacere sentir dire
dall'Assessore che le parti si tornano a parlare, anche se non è
una ripresa di dialogo e di confronto vera e propria. Mi auguro che
questa ripresa di dialogo contribuisca ad affrontare fino in fondo
il problema, perché è in sede sindacale anche che queste cose si
devono discutere, purché questo porti a dei risultati positivi.
Quello che non condivido sono le dichiarazioni che molto spesso
si leggono sugli organi d'informazione, come se si cercasse da
parte dei rappresentanti della Giunta ma anche dei rappresentanti
delle organizzazioni sindacali di minimizzare il problema, di far
ricadere le responsabilità dei provvedimenti dell'azienda solo e
soltanto sulla crisi congiunturale e di mercato. Come dire: cosa si
può fare di fronte alla crisi che il settore attraversa? Ma se a
monte si giustifica l'operato dell'azienda, con quale spirito i
sindacati si siedono al tavolo delle trattative? Come si salvano i
180 posti di lavoro? Non certamente andando a trattare solo la
cassa integrazione ordinaria, che è l'anticamera dei
licenziamenti.
Nessuno nega che ci sia la crisi di settore e di mercato, ma le
aziende non possono non assumersi il ruolo che loro compete nel
sociale, quando rivendicano la concertazione a tutti i livelli, non
possono cogliere ogni occasione per ridurre i costi e aumentare la
produzione, perché quando c'è la richiesta di cassa integrazione e
c'è la minaccia dei licenziamenti, la cassa integrazione spesso
serve alle aziende per ridurre i costi e per coloro che rimangono
nell'azienda di avere maggiore produzione.
Prendo atto che il 18 novembre è in programma l'incontro della
commissione con la Cogne, sarà quella l'occasione per approfondire
ogni aspetto di questa vertenza.
Ringrazio anche il Presidente della commissione, che si è fatto
promotore di questi incontri, e lo invito a convocare la
commissione su questo argomento periodicamente, in modo che non si
debbano presentare interrogazioni per conoscere qual è l'andamento
della vertenza stessa.
Président Le Président Cerise a sans doute reçu votre message et
il fera de son mieux pour tenir les Conseillers informés à ce
sujet.
Les travaux sont suspendus, ils reprendront à 16 heures. Je
rappelle la convocation à 15 heures 30 de la Conférence des Chefs
de groupe.
La séance est levée.
La séance se termine à 12 heures 57.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK