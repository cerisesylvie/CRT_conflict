Consiglio Regionale della Valle d'Aosta - Oggetto del Consiglio n. 823 del 22 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 823 del 22 settembre 1999 - Resoconto
OGGETTO N. 823/XI Soluzioni prospettate per il problema della
carenza di personale infermieristico e medico nelle strutture
sanitarie regionali. (Interrogazioni)
Interrogazione Preso atto del progetto obiettivo proposto
dall’USL della Valle d’Aosta con un
Avviso interno, prot. n. 1473 del 2 agosto 1999, per incentivare
l’attività infermieristica nei reparti
dell’ospedale di Aosta;
Considerando che tale progetto obiettivo non sembra rispettare
le norme del contratto collettivo di lavoro, in quanto introduce
una tipologia di prestazione che non si configura né come
prestazione all’interno del normale orario di lavoro
né come lavoro straordinario;
Vista la proclamazione, dapprima, di uno sciopero e, poi, dello
stato di agitazione del personale infermieristico del reparto di
geriatria dell’ospedale di Aosta, con la quale i
sindacati hanno voluto focalizzare l’attenzione
sulla drammatica carenza di personale infermieristico presso tale
reparto;
Appreso dagli organi di informazione che è stata trovata una
soluzione-tampone a questo stato di emergenza;
I sottoscritti Consiglieri regionali
Interrogano
l’Assessore competente per sapere:
1. a quale normativa contrattuale fa riferimento il Progetto
Obiettivo proposto;
2. se corrisponde al vero che il progetto obiettivo si fonda su
prestazioni, non soggette a timbratura, svolte, su base volontaria,
oltre le ore di straordinario;
3. quale tipo di soluzione provvisoria è stata trovata per il
reparto di geriatria e se in questo modo viene garantita la
presenza del personale infermieristico previsto
dall’organico.
F.to: Squarzino Secondina - Beneforti
Interrogazione Preso atto della carenza di personale
infermieristico professionale nel presidio ospedaliero regionale di
viale Ginevra che hanno portato, durante l’estate,
alla chiusura di una sala operatoria ed alla riduzione di alcuni
posti letto, con il conseguente disagio sia per la popolazione
valdostana sia per i turisti;
Considerato il grave rischio di paralisi
dell’Unità Operativa di Geriatria, nel presidio
ospedaliero in regione Beauregard, a seguito
dell’annunciato sciopero che solo un intervento in
extremis dell’Unità Sanitaria Locale della Valle
d’Aosta ha scongiurato, assumendo quattro infermieri
professionali;
Venuti a conoscenza di simili problemi in altri centri sanitari
pubblici della Valle d’Aosta, come i centri
traumatologici di Courmayeur, La Thuile e Pila,
l’ambulatorio di Nus, l’unità
operativa di Ortopedia e traumatologia dell’ospedale
regionale, il servizio di endoscopia ginecologica presso
l’ospedale Beauregard, conseguenti alla mancanza di
personale medico e paramedico;
Preso altresì atto che l’incontro svoltosi a Roma
tra il Ministro della Sanità e l’Assessore regionale
alla Sanità non ha prodotto alcuna prospettiva di miglioramento
della situazione sanitaria valdostana;
Riportando alcune dichiarazioni pubbliche
dell’Assessore regionale alla Sanità, nelle quali si
evidenziava l’intenzione di rivolgersi in territorio
extra valdostano per reperire il personale necessario;
Venuto altresì a conoscenza della costituzione, da parte
dell’USL della Valle d’Aosta, di un
gruppo di lavoro per studiare soluzioni alla carenza di personale
infermieristico;
i sottoscritti Consiglieri regionali
Interrogano
la Giunta regionale per conoscere:
1. se sia vero, come da più parti evidenziato, che non si sia
operato urgentemente per risolvere il problema della carenza del
personale infermieristico e medico nelle strutture sanitarie della
regione, evitando, o perlomeno limitando, in questo modo, i
numerosi disagi provocati agli utenti e quali siano le ragioni di
tale comportamento;
2. gli obiettivi e le metodologie che sono state finora
applicate o sono in fase di applicazione per la celere soluzione
del problema.
F.to: Lanièce - Marguerettaz - Viérin M.
Presidente
L'interrogazione di cui all'oggetto viene
discussa congiuntamente con l'interrogazione di cui al punto 6.
La parola all'Assessore alla sanità, salute e politiche sociali,
Vicquéry.
Vicquéry (UV)
Nell'accorpare questi due punti all'ordine
del giorno, io darei una prima risposta al punto 6, che ha un
oggetto specifico, che fa riferimento al presunto Progetto
Obiettivo predisposto dall'USL, per dare lettura della risposta da
parte dell'USL stessa.
L'interpellante, Consigliera Squarzino, chiede a quale normativa
contrattuale fa riferimento il Progetto Obiettivo proposto; la
risposta è che i presupposti normativi della bozza di progetto, a
suo tempo presentata dalle organizzazioni sindacali, ma non
adottata, sono da ricondurre al nuovo contratto collettivo
nazionale dell'area e del comparto, secondo cui ciascun dipendente
può effettuare sino a 180 ore annue di straordinario, elevabili ad
un massimo di 250 ore per esigenze di servizio. L'obiettivo del
progetto era il riconoscimento, attraverso una remunerazione
incentivante superiore a quella prevista per il lavoro
straordinario, del disagio dovuto ad alcune situazioni di
carenze.
La seconda domanda è se corrisponde al vero che il progetto
obiettivo si fonda su prestazioni, non soggette a timbratura,
svolte, su base volontaria, oltre le ore di straordinario. La
risposta è che la proposta di progetto si fondava su prestazioni
non soggette a timbratura, ma registrazioni su apposita
modulistica, ovviamente su base volontaria non oltre le ore
straordinarie.
La terza questione è quale tipo di soluzione provvisoria è stata
trovata per il reparto di Geriatria e se in questo modo viene
garantita la presenza del personale infermieristico previsto
dall’organico. Al fine di garantire la copertura dei
turni di geriatria si è operato l'inserimento di 3 unità
infermieristiche carenti.
Questa è la risposta puntuale e tecnica sull'interrogazione
della Consigliera Squarzino. Come già è stato detto, questo
Progetto Obiettivo è stato contestato da una rappresentanza
sindacale ed è stato oggetto di dibattito nell'accordo con i
sindacati, che vi ho fatto distribuire assieme ai due documenti del
gruppo tecnico di lavoro.
Le domande poste dal Consigliere Lanièce, toccano due aspetti:
quello della carenza di personale infermieristico e quello della
carenza di medici specialisti; anche qui tenterò di dare una
risposta puntuale alle singole domande, per fare poi un excursus
più generale sulla problematica.
Il Consigliere Lanièce mi chiede se sia vero, come da più parti
evidenziato, che non si sia operato urgentemente per risolvere il
problema della carenza del personale infermieristico e medico nelle
strutture sanitarie della Regione, evitando, o perlomeno limitando,
in questo modo, i numerosi disagi provocati agli utenti, e quali
siano le ragioni di tale comportamento. L'interrogazione mi dà la
possibilità di dire che non è vero quanto è stato detto da alcuni
organi d'informazione (e cioè che non si è operato con urgenza), e
i dati possono dimostrarlo. Siamo stati i primi in Italia a far
decollare il protocollo d'intesa con l'Università, nella
fattispecie quella di Torino, per l'istituzione di un corso di
diploma universitario. Tenete presente che con D.M. 24 luglio 1996
il Ministero dell'università della ricerca scientifica, di concerto
con il Ministro della sanità, ha regolamentato gli ordinamenti
didattici dei corsi universitari di area sanitaria, ai sensi del
decreto legislativo n. 502. Il decreto n. 502-517 abrogava,
eliminava i vecchi corsi di formazione professionale organizzati o
dalla Regione o dalle singole aziende, ma il decreto legislativo è
del 1993, nella sua ultima versione, e il Ministero dell'università
ha impiegato tre anni per definire gli ordinamenti didattici.
In questi tre anni cosiddetti "di limbo" non si sapeva se far
decollare un nuovo corso triennale, perché si trattava di far
decollare nuovi corsi triennali di infermieri professionali o
meno.
Il rischio era che nel momento in cui si fossero fatti
decollare, con una vigenza di un decreto legislativo, che già
diceva che non erano validi gli stessi corsi, ma che nel contempo
non erano ancora stati definiti i percorsi didattici dei nuovi
diplomi universitari, si sarebbero formati degli infermieri
professionali che non avrebbero avuto poi la possibilità di essere
spesi sul mercato. Rischio grosso che mi sono assunto, perché il
corso è proseguito fino a quando non è uscito un ulteriore decreto
del Ministero dell'università e del Ministero della sanità,
esattamente il 7 febbraio 1997, che ha stabilito che limitatamente
all'anno scolastico accademico 1996-1997 le regioni individuassero
provvisoriamente, d'intesa con l'università, le strutture presso le
quali attuare i corsi e/o svolgere la formazione in attesa della
definizione dei criteri nazionali per l'accreditamento delle
strutture e nell'attesa di decreto per l'anno accademico
1997-1998.
Cosa dice questo decreto interministeriale? Dà, di fatto, via
libera alle istituzioni dei diplomi universitari, pur con una
logica di provvisorietà, perché mancava un pezzo di
regolamentazione che è quello dell'accreditamento delle strutture,
che significa definire i requisiti tecnici, strutturali e
organizzativi delle strutture che possono poi organizzare i corsi
di diploma universitario. Siamo al 7 febbraio 1997, mentre il
protocollo d'intesa siglato fra Regione e l'Università di Torino è
dell'11 luglio 1997; sfido chiunque a dire che ci sono stati dei
ritardi, anzi siamo stati i primi in Italia a far decollare questo
tipo di diploma universitario, con grosse difficoltà, devo dire, ma
con grossa professionalità da parte sia delle strutture dei docenti
dell'Università di Torino, sia delle nostre strutture.
Evidentemente la definizione del fabbisogno l'abbiamo fatta in
relazione alla sperimentazione: abbiamo definito il numero di 20
posti poi portati a 30, anzi vi comunico che siamo in attesa della
firma del Ministro dell'università, che ci autorizza a passare a 40
il numero di posti per il diploma universitario del prossimo anno
accademico.
Comunque sia questo protocollo d'intesa segue immediatamente
l'emanazione di questo decreto ministeriale.
È notizia di questi giorni che alcune regioni stanno attuando
adesso questi decreti ministeriali; la Regione Lombardia ha siglato
due settimane fa un accordo con l'università per far decollare i
diplomi universitari, per cui tutto si può dire tranne che si è
perso tempo, anzi abbiamo rischiato di far decollare un diploma
universitario con corsi di preparazione, prove di selezione, senza
avere ancora in mano il decreto dei requisiti di accreditamento e
quant'altro (l'accordo della Regione Lombardia che è stato siglato
con l'Università Cattolica per la formazione d'infermieri
professionali è riportato su "Il Sole 24Ore" del 13 settembre).
Questo è il primo punto che m'interessava sottolineare in risposta
alla domanda di Lanièce.
Per quanto concerne le azioni che sono state attuate, ho qui un
elenco di azioni svolte per la ricerca di personale
infermieristico. Dall'agosto 1998 sono in contatto telefonico con
tutti i collegi professionali dell'IPASVI italiani, circa 20 sedi
di collegi; la prima settimana di settembre 1998 invio di una
lettera a tutti i collegi d'Italia per la ricerca d'infermieri
(questa documentazione fra l'altro ce l'avete nel fascicolo del
gruppo di lavoro); nel dicembre 1998 invio di un'altra lettera a
tutti i collegi d'Italia per ulteriore ricerca d'infermieri;
contatti telefonici con tutti gli infermieri professionali - circa
40 - che hanno presentato domanda di partecipazione al concorso
bandito dall'USL, per richiedere la disponibilità a stipulare
contratti come convenzionati o in libera professione; nel gennaio
1999 invio di lettera a tutti i collegi d'Italia per ricerca
d'infermieri; febbraio 1999 pubblicazione di un annuncio sul
quotidiano "La Repubblica" di ricerca d'infermieri fisioterapisti;
maggio 1999 invio di lettera a tutti i collegi d'Italia per
ricerche infermieri; 26 giugno 1999 lettera di collaborazione per
ricerche infermieri a tutti i collegi d'Italia; luglio 1999
richiesta elenco infermieri professionali iscritti a un concorso
per titoli ed esami bandito dall'azienda ospedaliera Sant'Anna di
Como, perché si era letto che era stato bandito un concorso,
avevano fatto molte domande ma poi pochissimi avevano partecipato;
lettera di richiesta di convenzione con résidences di Aosta per
garantire ai convenzionati anche l'alloggio gratuito; 6 luglio 1999
collaborazione con l'Assessorato alla sanità per predisposizione di
lettera; dall'agosto 1998 ad oggi contatti quotidiani con
professionisti interessati, circa 250, perché sono pervenute
moltissime telefonate agli annunci pubblicati, a cui l'ufficio
infermieristico richiedeva l'invio di curriculum formativo,
eccetera.
Aggiungo che dall'Assessorato è stata anche inviata una lettera
alle ambasciate di Paesi dell'Est, perché sembrerebbe che alcune
aziende dell'USL del Triveneto utilizzino infermieri professionali
che provengono da quell'area territoriale dell'Europa, ma a
tutt'oggi non abbiamo ancora risposta.
Questo a dimostrazione del fatto che ci si è attivati e ci si
attiverà ancora, perché questo è uno dei punti chiave dell'accordo
firmato con le organizzazioni sindacali.
Vengo a parlare appunto dell'accordo con le organizzazioni
sindacali, che avete nel fascicolo e che in sintesi dice che si
prende atto anzitutto della complessità dell'elaborazione dei dati
forniti. Da quei due documenti che avete, potrete rilevare una
serie di contraddizioni enormi all'interno della struttura
dell'azienda ospedaliera, contraddizioni che sfuggono alla
direzione sanitaria e alle caposala, ma che per la prima volta
vengono evidenziati in un documento, perché il primo punto su cui
ci siamo intesi quando l'Assessore suo malgrado, anziché passare le
ferie, ha dovuto prendere in mano questa situazione, è capire la
dimensione del fenomeno, perché si davano i numeri nel senso
letterale del termine. I giornali riportavano cifre da un giorno
all'altro, dette a volte da una caposala o da un primario o dalla
direzione infermieristica, e la prima cosa che ho voluto capire era
quale fosse la dimensione del fenomeno.
Si continuava a dare i numeri. Da qui è nata l'esigenza di fare
un'analisi attenta ed è quella che avete sottomano.
La seconda domanda che ho fatto è per sapere se erano garantiti
i livelli minimi essenziali di assistenza, perché in caso
affermativo doveva essere data un'assistenza il più qualificata
possibile, in caso negativo non c'era alternativa a chiudere i
servizi. E qui viene il punto, quello che ho definito l'equivoco di
fondo di tutta questa problematica.
Per la mia esperienza ho sempre saputo che il calcolo della
necessità di personale infermieristico veniva fatto in base a un
decreto ministeriale, l'ultimo della serie è il decreto
ministeriale del 1997 che definisce i livelli minimi assistenziali
e moltiplica i minuti di assistenza per ogni posto letto a seconda
che si tratti di reparti per acuti, per subacuti, per territorio o
quant'altro. Questa è la legge e il documento che avete dimostra
che questi minuti di assistenza sono sempre stati garantiti, ed è
questa la cosa fondamentale.
L'equivoco di fondo di cui parlavo, e che non è ancora sciolto,
è che l'USL per sua scelta, scelta che posso anche condividere,
aveva definito dei carichi di lavoro relativamente al personale
infermieristico, che andavano oltre i livelli minimi garantiti di
assistenza: assegnava personale in più ai reparti per dare
un'assistenza qualificata migliore. Giusta scelta, però il punto di
riferimento non è la casella della dotazione organica dei carichi
di lavoro, ma per legge è la casella del DPR del 19'97, fermo
restando che comunque bisogna puntare a raggiungere quei livelli di
assistenza.
Un dato è emerso immediatamente alla mia attenzione. Avendo
fatto un raffronto della forza lavoro del personale infermieristico
nel quinquennio 1995-1999 su mia richiesta, la risposta che è
pervenuta è la seguente, mi limito all'area ospedaliera, e al
territorio problemi non se ne sono posti. Per l'area ospedaliera
nel 1995 avevano di media 415 infermieri in servizio, nel 1996 436,
nel 1997 447, nel 1998 462, nel 1999 449. Come vedete, c'è stato un
continuo aumento, passiamo da 415 a 436, 447, 462, la media del
1998 è la più alta in assoluto, per ridiscendere a 449 nel luglio
1999, media che di fatto è identica ai 447 della media del 1997.
Allora, per prima cosa, ho chiesto com'era stato possibile
garantire i servizi in quegli anni con la stessa forza lavoro senza
chiudere posti letto, senza fare comunicati stampa, senza
dichiarare stati di agitazione. A questa domanda non c'è ancora una
risposta.
La risposta viene dalla lettura di quei documenti che avete,
perché si è ingenerata nel personale in servizio questa falsa
aspettativa di puntare ai carichi di lavoro di cui dicevo e che
sono tendenzialmente giusti, ma che non hanno una rispondenza nel
tipo di organizzazione del lavoro. Si è ingenerata anche nel
personale dipendente la tendenza a considerare il personale
infermieristico assegnato per singola unità budgetaria, per singolo
reparto per intenderci, mentre prima "ai bei tempi d'oro" come li
definisco io, il personale era assegnato sì ai singoli reparti, ma
costituiva un pool unico che era a disposizione della dirigenza
infermieristica che lo utilizzava a seconda delle necessità -
necessità che ci sono sempre state in certi periodi dell'anno.
Questo è lo stato dell'arte, questo è il dato conoscitivo, che
si è integrato anche con un'analisi delle realtà vicine. Vedete
Ivrea, Cuneo, Orbassano, l'Emilia Romagna, e quant'altro. La
risposta dei colleghi dirigenti infermieristici, a parità di posti
letto e di gravità e di acuzie o meno del reparto, era che noi
siamo in una situazione non dico ottimale, ma in una situazione
buona, assolutamente gestibile; per dirla tutta, fuori Valle stanno
peggio di noi nel nord Italia.
Nel sud Italia è meglio non fare ricerche, perché il tipo di
organizzazione del lavoro è del tutto diverso e la qualità del
servizio non è confrontabile.
Partendo da questi dati conoscitivi, le organizzazioni sindacali
e le RSU, che ringrazio ufficialmente per la loro assoluta
disponibilità a dialogare e a confrontarsi su questioni certe,
firmano questo accordo con me e con il direttore sanitario,
prendendo atto che la complessità dell'elaborazione dei dati
forniti evidenzia da un lato una serie di contraddizioni: aumento
di straordinari parallelamente all'aumento di personale
infermieristico (più si aumenta il personale infermieristico in
certi reparti, più aumenta lo straordinario), tasso elevatissimo di
assenze per malattie solamente ed esclusivamente in certi settori
rispetto ad altri. Allora dobbiamo analizzare perché: se è lo
stress psicofisico, se è il disagio, se è la caposala, se è come è
presumibile che sia per certi versanti, il fatto che purtroppo
qualcuno considera ancora l'ospedale una grande caserma e allora
l'infermiere che lavora un po' meno lo mettono nel reparto un po'
più debole, che ha il primario che s'impone di meno, per cui dove
già ci sono dei momenti di difficoltà aumenta la crisi perché il
tasso di assenteismo è elevatissimo, guarda caso solo in certi
settori, in una logica totalmente sballata, perché semmai vanno
potenziati quei settori che sono deboli, e tutta un'altra serie di
contraddizioni grosse che ho discusso ieri con tutte le caposala e
i primari, facendo rilevare che alcune impostazioni concettuali
sono assolutamente da eliminare. Perché la logica che è passata
nella testa di qualcuno, che bisogna aumentare le ore di
straordinario perché questo mi crea un budget di ore da compensare,
che posso poi utilizzare nei progetti obiettivo e quant'altro, è
una logica assolutamente sballata, anzi controproducente, perché si
sta andando ad una definizione del budget per ogni reparto che
corrisponde ad una cifra determinata, e nel budget viene
determinato anche il costo del personale compreso gli straordinari,
se aumento gli straordinari, il budget da dividere per l'attività
del salario di risultato diminuisce ovviamente.
Comunque si prende atto di questo e si ritiene indispensabile
superare l'attuale fase di empiricità, cioè tutti riconosciamo che
siamo in una fase in cui diamo i numeri. Allora superiamo questa
fase e andiamo a capire quali sono gli strumenti operativi snelli e
flessibili per monitorare l'evoluzione e gli organici dell'azienda,
ponendoci come obiettivo il superamento della rigida assegnazione
del personale infermieristico per l'unità budgetaria, pervenendo
gradualmente ad una logica di organizzazione per aree omogenee, in
linea con quanto previsto dal "decreto Bindi".
Il "decreto Bindi" prevede che si passi ai dipartimenti: si
arriverà a poco a poco ad un dipartimento della medicina generale
con un capo dipartimento sotto di cui ci saranno tutti i primari
delle varie branche della medicina; un dipartimento della Chirurgia
generale sotto di cui ci saranno tutti i primari delle varie
chirurgie; un dipartimento dei servizi in generale; un dipartimento
amministrativo e un dipartimento dell'area territoriale.
Indicativamente si arriverà a 5-6 dipartimenti che saranno i
macrocoordinatori. Ritorniamo indietro di 30 anni, quando c'era un
primario di Chirurgia generale e un primario di Medicina. Ma non è
così; si va avanti, ma con una logica di lavoro di équipe.
Questa è l'impostazione che abbiamo concordato, si decide di
ridistribuire il personale secondo le proposte di quel gruppo di
lavoro, di quel documento; sottolineo che il documento non è stato
approvato da questo accordo, ma costituisce solo uno strumento
operativo, perché all'interno del documento ci sono aspetti da
discutere, alcuni condivisibili e altri no, ma è servito come
traccia per l'accordo sindacale.
Si decide di procedere al reperimento di ulteriori risorse
infermieristiche con riferimento al personale in servizio al 31
dicembre 1998, utilizzando tutti gli strumenti e gli incentivi
idonei per l'accesso e la permanenza in servizio di nuovo
personale: contratti a trentaduemila all'ora e quant'altro;
proseguire l'analisi organizzativa nelle varie unità operative,
tenendo conto del rapporto attività e carichi di lavoro conformando
di conseguenza la programmazione regionale aziendale.
Questo significa che se non abbiamo risorse umane, che nessuno
venga a dire di aprire nuovi servizi, di mettere in piedi nuove
attività, perché non ci sono risorse umane per poterlo fare, per
cui è un impegno sia a livello di programmazione regionale che
aziendale di procedere in tal senso; evidenziare le attività a
scarso contenuto assistenziale impropriamente affidate al personale
infermieristico, al fine di recuperare risorse all'uopo dedicate,
l'attività di trasporto pazienti e quant'altro; attivare un corso
sperimentale per OSA - operatore socio assistenziale - o in
subordine per OTA (su questo fra l'altro ho avuto contatti nei
giorni scorsi con il ministero che mi manderà la documentazione, ma
sconsigliano vivamente di far decollare il corso per OTA perché si
ripete per questo quanto dicevo prima per il corso infermieri
professionali rispetto al diploma universitario); gli OTA non
esistono più e in sostituzione entra l'OSA, ma il profilo
professionale di questo operatore non è ancora determinato con
decreto interministeriale e pertanto c'è il rischio di far
decollare un corso e di sentirsi dire al termine del corso che il
personale che vi ha partecipato non è spendibile sul mercato.
È un rischio molto delicato, che ho voluto porre di fronte ai
sindacati, perché dobbiamo assumerci tutte le responsabilità se poi
mi trovo con 20-30 persone che hanno fatto 700 ore di corso che non
posso assumere, e il collega Beneforti sa cosa è successo per i
tecnici di radiologia e i tecnici di laboratorio, abbiamo impiegato
5 anni per mettere in servizio questi tecnici per motivi analoghi,
con problemi evidenti. Il ministero mi ha detto che la cosa può
decollare a livello sperimentale e ci accingeremo a farlo con
l'intesa comunque che rispetto all'OTA questo personale potrà
essere impiegato sia nei servizi sanitari, ospedali,
poliambulatori, sia nei servizi sociali, microcomunità, strutture
per anziani e per l'infanzia.
Si prevedono ancora verifiche periodiche e poi - qui ritorno
alla domanda del Consigliere Squarzino - ci si impegna a
riconoscere l'eccezionale impegno profuso dal personale
infermieristico nei mesi di agosto e settembre, dando mandato
all'azienda di adottare previ accordi sindacali i provvedimenti
amministrativi del caso, traducasi: riprendere la delibera
bloccata, perché quella delibera in parte ha già una sua
attuazione; e infine promuovere l'istituzione della conferenza
permanente prevista dal contratto di lavoro.
Questo è l'accordo raggiunto nel corso di più colloqui franchi,
molto costruttivi con le organizzazioni sindacali, a cui va dato il
merito di aver superato alcune logiche di stretta rigidità, che
facevano sì che fino a prima dell'accordo sindacale, per trasferire
un infermiere da un reparto all'altro si dovesse convocare una
commissione che ne valutasse i titoli e l'anzianità, il carico di
famiglia e quant'altro. Questa è la situazione degli infermieri
professionali che non è sicuramente risolta, ma che fa uscire da
una situazione di emergenza e di conflittualità che è sempre
deteriore, soprattutto per l'immagine del servizio sanitario.
Passo adesso al secondo argomento, poi alcuni di questi temi
saranno oggetto del punto che abbiamo inserito come Giunta
regionale all'ordine del giorno e che si concluderà con la stesura
di un documento che tocchi i punti essenziali di criticità del
servizio sanitario regionale.
Il secondo grosso argomento di criticità è il problema che viene
citato dal Consigliere Lanièce, quello di carenza di personale
specialista nelle strutture. Questa è una nota dolente, ho qui
tutta una documentazione di stampa che dimostra come il problema
sia "à la une" purtroppo in tutta Italia: le Marche hanno carenza
di anestesisti, l'Assessorato regionale alla sanità si trova a
dover far fronte alla carenza di anestesisti rianimatori e come
prima mossa ha invitato le ASL a fare uso di personale interno e a
ricorrere agli esterni solo nei casi strettamente necessari, ma la
spesa non dev'essere aumentata. Dodicimila medici specialisti hanno
scioperato e hanno indetto un nuovo sciopero per il prossimo 7
ottobre. Sempre nelle Marche il primario abbandona per tutta una
serie di problemi. Ma lascio perdere queste agenzie di stampa,
perché avrete avuto modo anche voi di vederle.
Qual è la situazione? Se vi ricordate le interpellanze di fine
estate degli anestesisti in particolare, avevamo detto che avevamo
chiuso dal primo giugno 4 sedute operatorie per carenze di
anestesisti, nel frattempo abbiamo fatto alcuni contratti a 200mila
lire ora, ma la notizia buona è che salvo imprevisti dal 3 ottobre
ritorneremo alle 28 sedute operatorie settimanali. Questo ritorna a
regolarizzare in parte la situazione.
Devo sottolineare che la chiusura di queste sedute operatorie ha
allungato enormemente le liste di attesa e questo è un dato di
fatto che discuteremo nell'interpellanza di Forza Italia,
decideremo poi se accorparle?
Marguerettaz
(fuori microfono)
? quella dei tempi
di attesa è nostra?
Vicquéry (UV)
? in parte è anche loro. Questa è la
risposta che posso dare oggi rispetto alla carenza di specialisti,
poi il problema lo affronteremo in modo più organico nel documento
che s'intende preparare, per ricondurre in un contesto unico le
varie problematiche. La carenza di specialisti è legata ad una
programmazione a livello nazionale, che non tiene conto delle
necessità e soprattutto non tiene conto dell'impatto che avrà il
"decreto Bindi" sulla fuoriuscita o meno dei medici dagli ospedali.
Oggi in un'agenzia di stampa l'AGI riportava una dichiarazione del
ministro che affermava che secondo i suoi dati l'85 percento dei
medici rimarrà nelle strutture pubbliche; dato immediatamente
smentito da un sindacato e definito inattendibile, perché la
scadenza è il 30 ottobre, momento chiave. Vedremo allora quanti
escono per andare nel privato e quanti scelgono il rapporto di
esclusività nel sistema pubblico. Però la verità è che tutti
aspettano il 29 ottobre per decidere, perché la chiave di volta è
il rinnovo contrattuale: i medici chiedono un aumento contrattuale
di 900 miliardi per coprire questo 40 percento di rapporto
esclusivo e il Governo deve dare una risposta. Abbiamo un incontro
fissato per il 27 e in quella sede ci diranno qualcosa.
Si sta dicendo che il contratto non si chiuderà prima del
febbraio 2000, e se così è, i sindacati hanno già chiesto al
ministro di prorogare con un decreto la data del 30 ottobre, perché
è un momento delicatissimo.
Chiudo qui questa fase, per riprenderla in altre interpellanze
sull'aspetto delle liste di attesa e su quant'altro. Mi pare di
aver dato risposta ai punti essenziali.
In sintesi, l'emergenza infermieristica possiamo dire che è
terminata, ma che siamo ad un livello minimo assistenziale e che se
oggi posso dire che è terminata, domani mattina potrei dire
esattamente il contrario, che basta che qualcuno vada in malattia o
in gravidanza che fa saltare il sistema, per cui siamo al limite di
guardia. Il problema dei medici invece è un problema a lunga
gittata, che non risolveremo sicuramente né in questa sede, né nei
prossimi giorni, ma che dovremo risolvere aprendo una trattativa a
livello ministeriale, cosa che ci accingiamo a fare fra oggi e
domani in quest'aula.
Presidente
La parola alla Consigliera Squarzino
Secondina.
Squarzino (PVA-cU)
Ho ascoltato con molta attenzione e
interesse quanto ha detto l'Assessore ed è chiaro che su tutta una
serie di problemi che lui ha sollevato non intendo qui entrare nel
merito, perché voglio attenermi solo al tema specifico
dell'interrogazione. Quindi esaminerò poi in modo più approfondito
sia i dati che ci ha fornito, sia le valutazioni che lei ha
fatto.
Per rimanere al tema dell'interrogazione, io qui comincio a
dubitare sul significato delle parole, ho l'impressione che siamo
arrivati ad una Babele; già oggi nel momento in cui cercavamo di
leggere il Regolamento, lo si interpretava in modo diverso, lo si
stiracchiava, come se le parole non dicessero più quello che devono
dire. E qui anche, sentendo la risposta che l'Assessore ha letto
per quanto riguarda le caratteristiche del Progetto Obiettivo,
veramente mi sembra di dover parlare di un'altra cosa rispetto a
quella che io conosco essere il Progetto Obiettivo.
Mi è stato risposto che questo progetto obiettivo prevedeva del
lavoro, che può essere considerato come lavoro straordinario. Può
darsi che sia così, ora forse parliamo di un Progetto Obiettivo
diverso, perché il commissario dr. Bosso dice, parlando di questo
Progetto Obiettivo, che le ore aggiuntive prestate nell'ambito del
suddetto progetto non sono soggette a recupero compensativo, ad
ulteriore forma di remunerazione né prevedono orario straordinario,
cioè qui non sono né orario normale di lavoro, né orario
straordinario, non si timbra, e questo vuol dire anche che non
hanno nessun'altra forma di remunerazione, quindi non entrano nel
normale orario.
Allora a quale tipo di contratto di lavoro corrisponde? Non è
lavoro normale, non è lavoro straordinario, perché questo è un
altro istituto, ha altre regole, è qualcosa che non posso chiamare
straordinario ma che, dice l'Assessore ripetendo le parole del dr.
Bosso, rientra nell'orario straordinario. Parliamo di due cose
totalmente diverse: o è vero quello che è scritto su questo
documento, o è vero quello che lei ha detto. A me sembra che
effettivamente da questo documento risulti una cosa diversa da
quello che lei mi ha detto. Infatti nel Progetto Obiettivo è detto
che la partecipazione a questo progetto è fuori dall'orario di
servizio, ed è volontaria.
Ora queste ore non possono rientrare nello straordinario, perché
c'è un tetto, c'è una quota chiara di ore di straordinario che
devono essere svolte all'interno dell'azienda. Se lo straordinario
viene tutto quanto condensato, assorbito dagli infermieri, gli
altri non ce l'hanno. Quindi la risposta che lei mi ha dato non
corrisponde al Progetto Obiettivo, è un'altra cosa, e sarei
interessata a conoscere qual è il vero Progetto Obiettivo a cui fa
riferimento la risposta che l'Assessore mi ha letto.
Seconda cosa. L'Assessore poi ha continuato dicendo che è stata
trovata una soluzione che è stata quella di aggiungere quattro
persone, così il problema è risolto. Non so come si possa dire che,
aggiungendo quattro persone, il problema è risolto, quando dal
documento?
(interruzione dell'Assessore Vicquéry, fuori
microfono)
? Geriatria, parlo di Geriatria, emergenza infermieri? Proprio
da questo documento - che ho sottomano perché l'ho avuto tramite la
V Commissione, l'Assessore ce lo ha illustrato lì e poi lo ha fatto
pervenire ai commissari - emerge con chiarezza che nel luglio 1999,
proprio quella tabella a cui lei faceva riferimento, rispetto alla
dotazione teorica del 1998 e alla forza lavoro del 1999, c'è una
differenza di 9 infermieri in Geriatria, quindi anche se ne
aggiungo 4 non riesco ad ottenere il numero di infermieri necessari
per seguire i degenti.
Tant'è vero che lo stesso documento, quando parla della
situazione relativa alla mobilità d'urgenza, fa vedere le cose,
prospetta alcune mobilità, alcuni spostamenti, e poi aggiunge in
nota:
"Risulta evidente che sono state adottate diverse mobilità
di urgenza a favore dell'unità budgetaria di Geriatria, perché è
soggetta ad una grave carenza di personale infermieristico (l'8
agosto 99 mancano 9 unità); non è possibile, ad oggi,
- queste
parole sono scritte in grassetto -
adottare nessun altro tipo di
soluzione, se non riducendo il carico di lavoro",
cioè soltanto
riducendo il carico di lavoro, quindi togliendo ammalati, si può
risolvere questo problema. Ma questo non è stato fatto, è stato
portato il livello di assistenza al minimo, come diceva
l'Assessore, ma è un minimo che non regge perché, sempre da questo
documento, proprio facendo il confronto fra i minuti a cui lei
accennava, cioè i minuti di assistenza per il paziente che devono
essere garantiti, e i minuti che effettivamente sono garantiti
all'ospedale nel reparto di Geriatria per esempio, risulta che in
un reparto dovrebbero essere garantiti 180 minuti per paziente,
cioè tre ore, in realtà se ne garantiscono 145, poco più di due ore
e un quarto, mancano almeno tre quarti d'ora ad ogni paziente.
Vorrei capire che tipo di assistenza viene assicurata a questi
pazienti!
Non solo, vorrei aggiungere un'altra cosa sui livelli minimi
garantiti; se guardiamo la presenza minima garantita al mattino, al
pomeriggio, alla notte, la presenza di infermieri raggiunta dopo
l'aggiunta di personale fa sì che nel pomeriggio e nella notte ci
sia una presenza di infermieri che è richiesta obbligatoriamente in
caso di sciopero.
Il nostro reparto di Geriatria lavora a un minimo tale, che è il
minimo consentito dallo sciopero, attenzione: è come se fossero
sempre in continuo sciopero, perché quando dichiaro "sciopero",
devo garantire il minimo di assistenza. Qui si registra una
condizione tale per cui è come se si fosse continuamente in una
situazione di sciopero!
Sugli altri argomenti ritornerò dopo, volevo fare solo
un'annotazione all'Assessore: la ringrazio dei documenti che ha
fatto pervenire a me e a Lanièce? a tutti? Va bene, la ringrazio,
faccio presente che questi documenti dovrebbero servire per la
discussione del punto all'ordine del giorno di domani, prendo atto
che abbiamo solo oggi una documentazione che ci serve per discutere
un punto all'ordine del giorno del Consiglio convocato da almeno
dieci giorni.
Presidente
La parola al Consigliere Lanièce.
Lanièce (Aut)
Anch'io prendo la parola per rispondere
all'intervento dell'Assessore, al quale devo fare i complimenti
perché se uno fosse venuto per la prima volta in quest'aula ad
ascoltare l'intervento dell'Assessore Vicquéry, ne sarebbe uscito
dicendo che in Valle d'Aosta le cose stanno abbastanza bene, perché
in effetti dall'intervento iniziale dell'Assessore sembrava che
tutto quanto fosse a posto, anzi che tutto quanto sollevato in
questi ultimi mesi sugli organi d'informazione fosse dovuto solo a
cattiva informazione.
Nel concludere il suo intervento ha però perso la sua
ottimistica visione iniziale, dicendo che l'emergenza
infermieristica è risolta adesso, ma magari domani siamo di nuovo
in alto mare, tornando così, secondo me, nella realtà! Quindi devo
dargli atto che nel concludere il suo discorso è tornato alla
realtà, mentre all'inizio la sua visione mi sembrava un po' troppo
ottimistica. Comunque lo ringrazio per tutta la documentazione che
ci ha fornito, che ci permetterà di poter discutere meglio l'ordine
del giorno apposito riguardante il problema della sanità.
Alcune considerazioni. Innanzitutto volevo rammentarle alcune
dichiarazioni che lei stesso rilasciò ai diversi mass media della
nostra regione circa un anno fa, ai tempi della discussione della
nomina del commissario dell'USL. A una precisa domanda: come
giudica il livello della sanità nella nostra regione, aveva
definito la situazione sanitaria in Valle dal punto di vista
dell'offerta di servizi e della qualità generale la migliore a
livello nazionale. Però, secondo me, e secondo anche l'opinione del
gruppo che rappresento, ci si deve rendere conto che da circa un
anno a questa parte la situazione generale della sanità valdostana
ha evidenziato numerose pecche, mostrando un calo generalizzato sia
nell'offerta e nella fruizione dei servizi, che nella qualità degli
stessi. Infatti l'altro giorno c'è stata una dichiarazione resa dal
Capogruppo degli Autonomisti, nella quale è stato messo in evidenza
il fatto che siamo collocati al 214° posto nella classifica delle
ASL in quanto a qualità del servizio. Questo dimostra che a livello
di queste graduatorie che vengono fornite, la situazione della
qualità del servizio offerta dalla sanità valdostana è purtroppo a
livelli molto bassi.
Come tutti sanno, all'inizio dell'estate si è dovuta chiudere
una sala operatoria del presidio ospedaliero di Viale Ginevra e si
sono ridotti i posti letto con evidenti disagi sia per la
popolazione valdostana che per i turisti.
Nella nostra interrogazione abbiamo evidenziato le varie
situazioni: la carenza di personale infermieristico presso l'unità
operativa di Geriatria all'ospedale Beauregard, che ha portato
all'esasperazione del personale paramedico e ha prospettato una
paralisi dell'intero reparto attraverso uno sciopero che poi,
all'ultimo momento, è stato scongiurato. Abbiamo evidenziato altri
problemi simili che si sono verificati in altre strutture, sempre
riguardanti la sanità: i centri traumatologici, l'ambulatorio di
Nus, l'unità operativa di Ortopedia. Tutti questi casi hanno
evidenziato problemi collegati e direttamente conseguenti alla
mancanza di personale medico e paramedico.
È vero che lo scorso venerdì, dopo diverse settimane d'incontri,
è stato raggiunto un accordo e quindi bisogna dare atto comunque
del tentativo di correre ai rimedi da parte dell'Assessore, dicevo
è stato raggiunto un accordo con le organizzazioni sindacali e le
rappresentanze del comparto sanità; auspichiamo che questo accordo
possa servire a migliorare la situazione, anche se occorre
sottolineare che noi riteniamo questi interventi tardivi, ma molto
tardivi, rispetto anche alla gravità e alla dimensione del problema
che abbiamo avuto di fronte da più di un anno.
L'Assessore diceva che in questa relazione, che adesso esaminerò
meglio, era indicato il fatto che in base al calcolo dei minuti
assistenziali per malato la situazione era positiva, era il cioè il
minimo necessario, però bisogna tenere conto che a fine luglio 1999
c'è stato un quantitativo di ore straordinarie pari a 18.000 ore,
rispetto a un dato riferito all'intero anno, quindi al dicembre
1998, pari a 14.000.
Da una parte abbiamo un livello di minuti essenziali per malato
giusti giusti, però bisogna tenere conto che in questo ultimo
periodo c'è stato un incremento folle delle ore straordinarie.
Nell'accordo siglato è stato evidenziato il problema di distribuire
il personale paramedico per aree omogenee e sicuramente questa
potrebbe essere una soluzione; ma siamo sicuri che questa sia la
panacea di tutti i mali, che questa scelta possa garantirci una
situazione migliore? Ovviamente questa è una proposta che
valuteremo, ma non siamo ancora sicuri che questo permetterà di
risolvere il problema, anche perché il problema è collegato, come
diceva l'Assessore, al fatto che domani uno si ammala, uno si mette
in mutua. E poi, anche se è vero che l'Amministrazione regionale si
è attivata al più presto per far decollare ed istituire questo
protocollo d'intesa con l'università per il diploma di infermiere
universitario, e nel frattempo ha dato il via a questi corsi per
infermieri professionali, c'è sempre da ricordare il problema del
francese, perché nel calcolo della mancanza d'infermieri bisogna
tenere conto anche di quelli - mi sembra una cinquantina - che
purtroppo, a seguito delle selezioni, non sono passati proprio per
il problema del francese. Anche questa è una cosa che fa riflettere
e questo problema non è stato inserito nel protocollo d'intesa, per
vedere almeno se si poteva, come lo stesso Assessore aveva
auspicato in un'intervista qualche mese fa, riverificare la prova
del francese per quanto riguarda gli infermieri.
Un'altra cosa da sottolineare è il fatto che in questo accordo
manca assolutamente uno degli aspetti che è stato sollevato da più
forze politiche, anche dal nostro gruppo, cioè non è stato inserito
il fatto di completare il processo di aziendalizzazione dell'USL
attraverso la nomina di un manager. Occorre passare da una gestione
del commissario ad una gestione di un manager; questo è un fatto
grave, il fatto che nonostante ci sia stato un accordo che noi
speriamo possa servire a qualcosa, non sia stata inserita una voce
che riguarda la decisione di procedere in tempi ristretti alla
nomina di un nuovo direttore generale dell'USL?
(interruzione dell'Assessore Vicquéry, fuori
microfono)
? speriamo che ci sia una nuova dichiarazione nella quale venga
inserito questo elemento, che secondo noi è indispensabile, anche
perché sicuramente la mancanza di un uomo forte a capo dell'USL può
anche aver contribuito in parte a questa situazione di disagio e di
grande confusione.
È ovvio che da parte nostra non si può che essere stupiti dal
comportamento da parte del Governo regionale che non è stato in
grado di operare urgentemente per risolvere il problema della
carenza del personale infermieristico e medico nelle strutture
sanitarie della Valle. Il problema andava previsto e non risolto,
come si dice: è meglio prevenire che curare, tenendo conto che,
invece così facendo, abbiamo fatto pagare sulla pelle dei
Valdostani e dei turisti i disagi derivanti da una poco attenta
gestione del settore sanitario. Per questo motivo non possiamo
essere assolutamente soddisfatti di quanto è stato detto, ci
auguriamo che nel corso del dibattito sul punto 37 emergano
ulteriori novità e che soprattutto venga evidenziata al più presto
la volontà di procedere alla nomina del direttore generale
dell'USL.
Presidente
La parola al Consigliere Marguerettaz.
Marguerettaz (Aut)
Solo per chiedere all'Assessore, visto
che l'argomento sarà ripreso domani, che non adesso, ma domani,
quando illustrerà la sua relazione, ci spieghi per cortesia la
tabella 12 allegata al documento sugli infermieri, e in particolare
come è possibile che siano parametrati minuti di assistenza
richiesti per paziente, quelli stabiliti per legge con quelli
effettivi, paragonando i dati della patologia neonatale, dove su 14
letti occupati al 20 percento - il che significa 2,8 pazienti - con
un personale di 7 infermieri - ovvero 7 infermieri ogni 2,8
pazienti - l'assistenza risulti insufficiente! Viceversa se si
tratta di un errore e i minuti richiesti per l'assistenza non sono
sul paziente ma sui posti letto, ci spieghi l'Assessore se tutti
gli stessi pazienti ricoverati ad esempio presso la Chirurgia
beneficiano degli stessi minuti di assistenza, o se alcuni fra di
loro ne risentono a beneficio di altri, che sono ricoverati nello
stesso reparto.
In una parola, Assessore, visto che lei ci ha detto che i vecchi
dati erano falsi e questi sono attendibili, ci spieghi i criteri
con cui sono stati studiati questi carichi di lavoro!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK