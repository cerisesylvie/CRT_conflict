Consiglio Regionale della Valle d'Aosta - Oggetto del Consiglio n. 214 del 26 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Invalidi civili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 214 del 26 novembre 2008 - Resoconto
OGGETTO N. 214/XIII - Interrogazione: "Revoca ad alcuni
cittadini dell'assegno di invalidità civile".
Interrogazione
Appreso che l'Assessorato regionale della Sanità, Salute e
Politiche Sociali ha recentemente sospeso la corresponsione
dell'assegno d'invalidità ad alcuni soggetti e ha chiesto loro la
restituzione degli emolumenti percepiti nel corso di diversi
anni;
Considerato che tali provvedimenti, informati a norme vigenti
sin dal 1988 (D. Lgs. 509) che riconoscono il diritto al
percepimento del beneficio solo se il grado d'invalidità
riconosciuta prevede una riduzione della capacità lavorativa pari o
superiore al 74%, sono stati adottati dall'Assessorato solo
quest'anno;
Considerato altresì che sono comunque salvi i diritti
acquisiti di coloro che hanno presentato le domande di
riconoscimento d'invalidità prima del 12 marzo 1992, in ossequio
alla vecchia tabella ministeriale che stabiliva al 67% la soglia
d'accesso al beneficio economico;
Rilevata la comprensibile indignazione e l'evidente disagio
dei soggetti destinatari di tali provvedimenti;
ciò premesso, il sottoscritto Consigliere regionale
Interroga
il Presidente della Regione e/o l'Assessore delegato per
sapere:
1) quanti sono i soggetti ai quali sono stati revocati i
benefici e in quale periodo sono stati adottati i relativi
provvedimenti;
2) quanti sono i soggetti ai quali sono state richieste le
restituzioni e qual è l'ammontare complessivo preteso
dall'Amministrazione regionale;
3) per quali ragioni l'Assessorato ha adottato solo
quest'anno i provvedimenti di cui in Premessa;
4) quali soluzioni propone o ha già proposto per evitare che
le gravose ed inique conseguenze di errori o disattenzioni
imputabili alla Pubblica Amministrazione debbano essere sopportate
dai cittadini che, in questi casi, sono invalidi civili a tutti gli
effetti e sono pertanto titolari di diritti di tutela riconosciuti
dalla normativa vigente.
F.to: Tibaldi
Président
- La parole à l'Assesseur à la santé, au
bien-être et aux politiques sociales, Lanièce Albert.
Lanièce A.
- Grazie, Presidente. Per quanto riguarda la
revoca dell'assegno di invalidità civile, con l'entrata in vigore
della legge regionale n. 11/1999 "Testo unico in materia di
provvidenze economiche a favore di invalidi civili, ciechi civili e
sordomuti" - ricordo che, prima dell'entrata in vigore di questa
legge, tutte le revisioni erano fatte dal Ministero -,
l'Assessorato ha iniziato le revisioni degli assegni di invalidità,
cioè dal 1° gennaio 2000.
Ai sensi dell'articolo 3, della l.r. 11/1999, l'Assessorato ha
effettuato un controllo relativo alla permanenza dei requisiti di
assistibilità nei confronti dei soggetti titolari di provvidenze
economiche. Gli invalidi percettori dei benefici sono stati
sottoposti a visita di controllo finalizzata all'accertamento della
permanenza dei requisiti sanitari di assistibilità. Per alcuni
casi, è stata confermata una percentuale di invalidità del 67%,
percentuale minima che prevedeva la concessione dell'assegno
mensile sino al 12 marzo 1992.
A seguito dell'approvazione, con D.M. 5 febbraio 1992, della
nuova tabella indicativa delle percentuali di invalidità per le
minorazioni e malattie invalidanti, la percentuale minima è passata
da 67% a 74%, e pertanto a seguito di verifica e conferma da parte
della commissione medica della percentuale del 67%, l'ufficio
competente ha adottato un provvedimento di revoca dell'assegno
mensile e di recupero di somme erogate per 167 casi, quindi,
dall'anno 2000, sono stati individuati 167 casi.
Nel corso degli anni 2007-2008, è stato fatto un cambio di
procedure informatiche da cui è emerso che, fra questi 167 casi,
c'è stata la mancata sospensione del pagamento a diciannove
persone, che risultavano quindi ancora in pagamento senza averne il
titolo. Questa procedura di cambio informatico ha rivelato che di
questi 167 casi, 19 erano ancora in pagamento non avendo più
requisiti.
E' stata quindi inviata una lettera di comunicazione ai soggetti
interessati, nella quale si comunicava la sospensione cautelativa
della erogazione delle provvidenze per mancanza dei requisiti
sanitari previsti dalla legge per la fruizione dell'assegno
mensile, soggetti che avevano quindi invalidità inferiore al
74%.
Nel contempo è stata trasmessa al Dipartimento legale della
Presidenza della Regione una richiesta di pareri in merito
all'eventuale recupero delle somme indebitamente erogate. L'ufficio
legale, con nota 28 luglio 2008, ha trasmesso il parere espresso
dal prof. Garancini, relativo al quesito, inviato dalla Direzione
invalidità civili il 4 febbraio 2008, in merito alle determinazioni
da adottare riguardo al recupero dei ratei indebitamente erogati a
favore di invalidi civili imputabili ad errore d'ufficio, dal quale
si evince la necessità di procedere al recupero.
Per quanto concerne il D.lgs 509 del 1988, il secondo comma
dell'art. 9 dispone che: "restano salvi i diritti acquisiti dei
cittadini che già beneficiano dell'assegno mensile o che abbiano
già ottenuto, alla data di cui al comma 12 marzo 1992,
riconoscimento dei requisiti sanitari da parte delle competenti
commissioni".
Si precisa quanto segue: "L'invalido che ha conseguito il
diritto di erogazione di indennità prima del 12 marzo 1992,
legittimamente l'ha conseguito in ragione della sussistenza di
invalidità pari o superiore al 67%, legittimamente egli può
continuare a riscuotere il beneficio anche dopo l'entrata in vigore
della norma che ha elevato la soglia di invalidità, legittimamente
egli può riscuotere il beneficio senza che gli possa essere
ripetuto fin tanto che una rituale verifica non abbia accertato, in
virtù dell'applicazione della normativa vigente al momento della
verifica, l'intervenuta insussistenza dei requisiti sanitari. Al
momento della verifica viene meno l'efficacia del diritto
acquisito".
In buona sostanza si dice che il diritto di assegno di
invalidità non è un diritto acquisito a vita, le uniche due
categorie che hanno questo diritto acquisito a vita sono i
portatori di sindrome di Down e gravi amputazioni agli arti, per
evidenti motivi.
Quindi il parere di cui sopra prevede che il diritto di
prestazione viene meno nel momento in cui viene accertata
l'insussistenza delle condizioni a cui la legge subordina la
corresponsione della prestazione. Ne consegue che le erogazioni
indebite, effettuate dopo l'accertamento della insussistenza dei
requisiti, non sono sottratte alla regola generale dell'articolo
2033 del codice civile, restando irrilevante il mancato rispetto
delle norme che impongono alla amministrazione di attivarsi
prontamente, sospendendo i pagamenti ed emanando il formale
provvedimento di revoca entro i termini prefissati.
Ciò premesso si precisa che i soggetti ai quali sono stati
revocati i benefici sono attualmente nove e che i provvedimenti
sono stati adottati a partire dal mese di settembre 2008, a seguito
del parere trasmesso dall'Ufficio legale. Al momento sono quindi
nove i soggetti ai quali è stata formalizzata la richiesta di
restituzione per un ammontare complessivo di euro 192.440.
Per quanto concerne i rimanenti dieci invalidi, l'istruttoria è
tuttora in corso.
Quindi cosa fare? L'Amministrazione non può adottare un atto di
rinuncia e rivalersi sui cittadini debitori nei confronti di tutti
coloro che stanno prontamente restituendo somme indebite. Per
quanto riguarda la Direzione invalidità sono circa 200 le persone
che stanno restituendo somme indebitamente percepite, da 500 a
5.000 euro più o meno.
Vi è la possibilità di un rientro rateale che non incida sul
minimo vitale e che può eccedere i 60 mesi attualmente previsti, e,
in casi particolarmente gravi dal punto di vista economico, si può
arrivare all'inesigibilità, nel momento in cui sia valutato che è
impossibile per queste persone la restituzione giustificata da un
reddito talmente basso.
Président
- La parole au Conseiller Secrétaire
Tibaldi.
Tibaldi (PdL)
- Ringrazio l'Assessore per la panoramica
che ci ha offerto sulla situazione esistente in merito alle
verifiche di sussistenza dei requisiti in capo ai percettori di
assegni di invalidità civile.
Con questa interrogazione noi non vogliamo mettere assolutamente
in discussione il sistema di controllo e di monitoraggio sulla
sussistenza di questi requisiti, perché è bene che ci sia un rigore
in materia. Non vorremmo mai essere emuli di certe regioni dove
vengono erogati con estrema semplicità assegni a persone che non
hanno i diritti o, come abbiamo visto recentemente in Sicilia, dove
51.000 persone decedute erano ancora iscritte ai registri del
servizio sanitario nazionale. Però questo non ci impedisce di fare
anche delle osservazioni di altro tipo, che peraltro abbiamo
cercato di sollecitare con la nostra interrogazione. Devo dire che
se sono rimasto soddisfatto per quanto riguarda la descrizione
generale che lei ci ha fornito, su due domande, la terza e la
quarta, non ci ha fornito una risposta puntuale, perché se è vero
che c'è una legge del 1999 che impone una verifica, è altrettanto
vero che ci sono dei provvedimenti, in particolare quello del 1988
e quello del 1992 citati anche nella interrogazione, che
riconoscono determinati diritti acquisiti e guarda caso ho
l'esempio di un invalido civile qui, al quale, pur avendo
riconosciuta una invalidità al 100%, è stata sospesa l'erogazione
dell'assegno mensile con un provvedimento che sembrava e sembra
ancora adesso assolutamente infondato da un punto di vista
giuridico.
È per questo che abbiamo chiesto con questa interrogazione per
quali ragioni solo nel 2008 gli uffici competenti, sui quali
peraltro non abbiamo alcuna considerazione negativa da fare,
conosciamo le persone che ci lavorano e ci lavorano correttamente e
con dignità professionale riconosciuta anche dal nostro gruppo e
dal sottoscritto, vanno ad applicare una normativa che esiste dal
1998 e che dal 1992 riconosce determinati diritti acquisiti.
Crediamo che da un certo punto di vista, pur essendo stata
applicata con rigore una normativa di controllo, d'altro canto si
sia scivolati in errori che si potevano tranquillamente evitare con
un minimo di accortezza e si siano create delle situazioni di
disagio e di preoccupazione in capo a persone che, pur avendo
legittimamente i requisiti per percepire l'assegno e continuare a
percepirlo, si sono visti revocare il medesimo e addirittura
chiedere la restituzione dei soldi, a dire dell'ufficio,
indebitamente erogati.
Non metto in dubbio che voi abbiate fatto le verifiche legali
del caso, vi siate appoggiati a consulenti di chiara fama come
l'avv. Garancini, però imputare al cambio di procedure informatiche
dei ritardi, delle lentezze e magari anche delle inesattezze ci
sembra un tantino esagerato.
Noi, Assessore Lanièce, confidiamo sulla bontà del suo operato e
su quello degli uffici delegati a questo compito, però abbiamo
voluto puntare il dito e la sua attenzione in particolare su fatti
che si sono verificati nell'ambito dell'Assessorato da lei diretto
e che naturalmente hanno suscitato, nei provvedimenti adottati,
delle preoccupazioni in capo a cittadini che comunque sono invalidi
civili, provvedimenti che da un certo punto di vista sono anche
frutto di errori o disattenzioni imputabili non agli invalidi ma
più facilmente alla pubblica amministrazione.
Crediamo, anche se non ha indicato in risposta quali siano le
soluzioni proposte dal suo Assessorato per ovviare a questo
problema, che fermo restando il rigore dei controlli ci sia anche
attenzione nel vero senso della parola nel riconoscimento di questi
requisiti soggettivi che, ancorché presenti, non devono essere poi
oggetto di negazione di diritti e di emolumenti che questi
cittadini devono legittimamente percepire.
La ringrazio per la risposta fornita.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK