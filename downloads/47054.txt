Consiglio Regionale della Valle d'Aosta - Oggetto del Consiglio n. 3385 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3385 del 7 marzo 2024 - Resoconto
OGGETTO N. 3385/XVI - Interpellanza: "Valorizzazione dei
ritrovamenti archeologici nel corso delle attività di scavo per i
lavori di ampliamento dell'Ospedale Parini".
Bertin (Presidente) -
Punto n. 28. Consigliere Lucianaz
ne ha facoltà.
Lucianaz (RV) -
Immagino che mi risponderà l'assessore
Guichardaz, quindi per una volta non mi confronterò con l'assessore
Marzi sull'Ospedale che, a mio avviso, rimane l'argomento dove di
più la Giunta regionale dimostra la sua ottusità, ma andiamo avanti
con il nostro mestiere.
In data 26 luglio 2016, il prestigioso Comitato scientifico
archeologico, composto da riconosciuti luminari di caratura
internazionale, ha definito l'area di scavo del complesso
monumentale dell'area di ampliamento dell'Ospedale, che associa un
tumulo a un circolo di cippi lapidei dell'VIII e VII secolo a.C.,
un sito indiscutibilmente unico ed eccezionale nel mondo celtico
dell'età del ferro, pertanto, cito: "Ne risulta un luogo dalla
memoria di eccezionale spessore scientifico e storico di
grandissima valenza per la città di Aosta, ai fini di una sua
valorizzazione, visto l'eccezionalità della scoperta e il grado di
conservazione dei resti ritrovati, due elementi che rendono questo
complesso archeologico unico in ambito non solo italiano, ma più
generale europeo".
Continuava la relazione del Comitato scientifico: "Si ritengono
rimosse tutte le indeterminazioni che a quella data impediscono
delle attività di realizzazione dell'ampliamento e ristrutturazione
dell'Ospedale regionale, quindi nulla osta nel procedere con la
revisione progettuale che dovrà contenere altresì il progetto del
nuovo sito archeologico". Su questo passaggio si è montato tutto il
caso della continuazione dell'ampliamento a partire dal maggio
2021.
La stessa relazione, nella pagina precedente, diceva anche: "Le
strutture dell'area archeologica e dell'ampliamento ospedaliero non
devono interferire con i reperti rinvenuti, il cerchio lapideo e il
tumulo. Esclusivamente lungo il confine meridionale" - quindi
parliamo di Via Guedoz - "Possono essere realizzate infrastrutture
architettoniche, indispensabili tenendo conto della presenza di
reperti archeologici non ancora messi in luce e da indagare
stratigraficamente".
Ripeto per chi non ha forse sentito bene, la stessa relazione
dice: "Non devono interferire le strutture con i reperti rinvenuti,
il cerchio e il tumulo".
Quindi quando leggiamo una relazione, leggiamola tutta, io
invito.
Continuava ancora la relazione: "Il cerchio di pietre è un caso
unico senza alcun confronto a livello europeo, sono stati riportati
in luce 27 cippi con allineamento circolare, lo sviluppo completo
potrebbe contenere 138 monoliti e avere un diametro eccezionale,
prossimo ai 130 metri. Nel contesto sepolcrale dell'ampliamento
dell'Ospedale sono di grande interesse, meritevoli di tutela, anche
le strutture di epoca altomedievale", si parla della Cappella di
Saint-Jean-de-Rumeyran, per chi sicuramente conosce quella zona,
sorta sui resti sepolcrali di età romana strettamente correlati
all'Augusta Praetoria Salassorum.
Ripeto, è concesso l'edificio sull'area che non deve interferire
assolutamente né con il Cromlech né con il tumolo, anzi, dal 2018 è
previsto anche che si continui l'attività di scavo anche sotto
Viale Ginevra e a ovest di viale Ginevra, quindi nella parte non
ancora ispezionata, denominata Area E nella planimetria in allegato
al documento di cui sopra, che è in contatto con la Zona C, quindi
dove finisce viale Ginevra che è l'area del monoblocco K.
La parte occidentale della chiesa altomedioevale, quindi quella
che è posta sotto viale Ginevra, sotto la strada che percorriamo
oggi, è ancora da scavare, così come l'edificio medioevale, sotto
la strada Viale Ginevra che nella parte settentrionale, dove è
stato effettuato il sottoattraversamento e sono stati portati alla
luce diversi reperti romani e pre-celtici, qui c'è ancora
probabilmente da scoprire la strada, che l'ingegnere Fabiani ci ha
detto che è circa 4 metri sotto il livello attuale; la strada,
l'acquedotto, la necropoli di età romana.
Avremo ancora la continuazione del cerchio dei cippi lapidei
dell'età del ferro sicuramente che occuperà anche la zona dove ora
entrano le ambulanze e dove si dovrà edificare la Hospital Street,
quindi tutta quella zona è ancora da saggiare.
Non mi dilungo oltre, ripeto solo che le motivazioni che ci
hanno spinto a presentare quest'atto ispettivo sono dovute
principalmente alle dichiarazioni dell'assessore Marzi che da mesi,
mesi e mesi... almeno da quando è Assessore io gli sento dire che
in V commissione, che è quella competente anche per la cultura
immagino, si parlerà di questo caso. Non ne abbiamo mai parlato,
mai è stato affrontato l'argomento, mai abbiamo visto un documento
che sia uno, se non in II commissione con il Masterplan che è stato
distribuito.
Questo è un'indecenza, mi permettano, Assessore e Giunta al
completo.
La relazione dell'Assessorato che recentemente ci è stata
distribuita - parlo dell'Assessorato alla cultura - denominata
"Approfondimenti sull'attività di scavo in corso di svolgimento
nell'area di ampliamento dell'Ospedale", prevede che saranno
realizzati anche due sottopassi: quello settentrionale, immagino
che è quello già realizzato, e poi l'altro sottopasso dovrebbe
essere realizzato con il sistema dello spingitubo, che spiegherà
lei in cosa consiste, mentre l'altro con un tradizionale scavo
archeologico. Tutto questo per dirvi - e passo alle domande - in
cosa consiste e in quale zona verrà precisamente eseguito questo
attraversamento con il sistema spingitubo e qual è la volontà del
Governo regionale di valorizzare i ritrovamenti del sito
archeologico definito unico in Europa, eccezionale, e non mi
dilungo oltre, un sito che apparentemente verrà calpestato,
cancellato, se non con la rimanenza di qualche cippo, lì, sparuto,
in mezzo ai pilastri delle fondamenta e il tumulo che, come mi ha
garantito lei, Assessore, rimarrà tale e quale, anzi, verrà
valorizzato.
L'ultima domanda è: "Quale zona del complesso ospedaliero e
delle aree adiacenti sarà interessata dai prossimi scavi
archeologici, propedeutici alla realizzazione dell'Hospital Street,
che verrà indicativamente realizzato nel 2025 e quindi come si
intende conservare e valorizzare il rinvenimento dei cippi,
definiti unico caso in Europa", nella convinzione - e qui termino -
che l'Amministrazione regionale non ceda alla malaugurata, alla
sciagurata, alla grossolana, alla vandala, mettete voi l'aggettivo
che preferite, alla vergognosa tentazione di dividere un Cromlech
di valore unico, con la realizzazione di un edificio in cemento
armato.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Solo per ricordare a chi ci
ascolta, e il collega Lucianaz forse si era già interfacciato con
me per due o forse tre volte, non mi ricordo. Mi ricordo la prima,
la famosa volta del pesce di aprile, quello dell'anno scorso, lei
aveva riportato mi sembra una notizia di un sito che diceva delle
cose sull'inquietudine del guerriero celtico e lì le avevo già
fornito diversi elementi, poi non ricordo se una risoluzione o una
mozione, l'ultima, che io le avevo detto non che non avremmo
accolto ma perché le avrei mandato appunto questa relazione.
Sono contento che la relazione sia arrivata, penso a tutti i
Consiglieri, perché l'avevamo fatta mandare solo al collega
Lucianaz ed è una relazione che dà una serie di elementi sia
sull'importanza - che conferma le sue considerazioni - di
quest'area, che peraltro mi è stata recentemente ribadita proprio
dal Presidente di quella famosa commissione internazionale che mi
ha detto: "Guardate che voi avete un sito meraviglioso lì che va
protetto immediatamente e che va ancora studiato effettivamente per
quanto possibile, perché lei tenga conto che comunque tutta l'area,
quella coperta, poi è in parte occupata dai condomini che ci sono
intorno".
L'area per la quale è stata possibile fare dei rilievi, è la
famosa area che presupponeva e che presuppone l'ampliamento a est
del nuovo Ospedale.
Le informazioni sono state date e adesso mi chiede una serie di
elementi, io glieli riconfermo rispetto a quanto scritto nella
relazione.
Il secondo sottopasso sarà realizzato a circa 20 metri a sud -
ovviamente queste sono informazioni che mi danno sempre i tecnici
che si sono raccordati con i progettisti, quindi io leggo
esattamente ciò che mi hanno dato i tecnici per non arrivare a
delle approssimazioni che potrebbero anche essere lette in maniera
magari non esatta - del sottopasso già realizzato immediatamente a
valle della rotonda di Via Roma.
Si conferma che la tecnica di realizzazione prevista è quella
individuata con la locuzione tecnica dello spingitubo.
Alla seconda domanda, considerato che la Soprintendenza per i
beni e le attività culturali ha quale compito istituzionale quello
di tutelare il patrimonio culturale e paesaggistico regionale, il
progetto non può in alcun modo - questo glielo dico a conforto suo
ma anche mio - prevedere di dividere, spezzare, mutilare - lei ha
detto vandalizzare, per utilizzare la terminologia che lei ha
indicato sulla sua iniziativa - beni archeologici tutelati dal
codice dei beni culturali che, anzi verranno valorizzati proprio in
situ, quindi saranno valorizzati nel posto, così come è stata
valorizzata l'area archeologica della megalitica nella quale
finalmente sono stati riportati anche i reperti delle tombe.
Si fa presente che la zona interessata dagli scavi archeologici,
propedeutici alla realizzazione del corpo L del nuovo Ospedale
Parini, l'Hospital Street, non può che indicativamente essere
corrispondente con l'impronta in pianta del corpo di fabbrica
menzionato, che è esattamente quell'area lì.
Alla domanda n. 3, come già comunicato nel corso della risposta
a un'interpellanza - che poi non credo sia un'interpellanza ma
forse la mozione dell'ottobre 2023, quella che poi ha originato
l'invio della relazione - non posso che ribadire che il progetto
definitivo di ampliamento dell'Ospedale Umberto Parini di Aosta,
consegnato dai progettisti, contempla al piano interrato la
presenza di un'area archeologica fruibile al pubblico che conservi
e valorizzi le testimonianze monumentali della prima età del ferro
rinvenute durante gli scavi.
Saranno infatti visibili sia il cerchio di pietre dell'ottavo
secolo a.C. sia il tumulo funerario del guerriero celtico databile
alla metà del VII secolo a.C.; saranno inoltre predisposti apparati
didattici illustrativi.
Le ribadisco quello che ho detto la volta scorsa: la fruizione -
quindi spero che questo la tranquillizzi - avverrà con due diverse
modalità: la prima dall'alto, accessibile a tutti, percorrendo la
passerella prevista che congiunge il parcheggio dell'Ospedale ai
reparti dell'attuale nosocomio. Affacciandosi dalla passerella, si
avrà una visione ampia e generale delle evidenze archeologiche.
La seconda, più specialistica, consentirà di accedere al piano
d'imposta dei monumenti e lì di camminare tra le vestigia in
occasione di particolari eventi o di visite guidate.
Diciamo che la scelta non è stata, come le ho detto l'altra
volta, quella di sigillare l'area, di musealizzarla, tra l'altro
con dei tempi e dei costi che, se confrontati con l'area
megalitica, non li vedremo forse né lei né io, invece in questo
modo potrà essere messa a disposizione di tutta la cittadinanza,
sia i frequentanti dell'Ospedale sia coloro che vorranno percorrere
la passerella; il sito e la parte ovviamente bassa potrà essere
utilizzata per percorsi tramite guide specializzate, tramite i
nostri tecnici della Soprintendenza, gli archeologi eccetera, per
approfondire più specificamente i luoghi e i monumenti di cui lei
ha parlato.
Solo un'informazione: alcuni rendering e la simulazione grafica
dell'ampia area interessata dei reperti archeologici sono
visionabili anche nell'info point installato all'angolo di Via
Guedoz e Viale Ginevra, a disposizione di tutta la cittadinanza. È
stato messo apposta per anticipare quale sarà l'operazione.
Presidente -
Replica il consigliere Lucianaz, ne ha
facoltà.
Lucianaz (RV) -
Io la ringrazio, Assessore,
principalmente perché mi vuole tranquillizzare ogni volta; guardi,
io sono tranquillissimo, quello che mi preoccupa è come
quest'Amministrazione regionale vuole gestire quella zona, ma io
sono tranquillissimo, non si preoccupi.
È vero, già più di una volta abbiamo parlato di quell'area, era
in occasione del tumulo celtico e la seconda volta, ha ragione lei,
quando è poi arrivata... perché abbiamo giustamente anche richiesto
un aggiornamento della situazione in quell'area, sappiamo che ci
sono degli scavi in corso ancora attualmente, non sappiamo quindi
che cosa potrà essere rinvenuto. Ho ricevuto la settimana scorsa il
bollettino da parte della struttura, e li ringrazio, ed è molto
interessante, un ottimo lavoro, e ho potuto appunto approfondire lì
le conoscenze sulle varie fasi e sulle varie epoche che sono state
studiate in quell'area.
Lei - se mi permettete - oggi mi ha dato poche risposte: mi
garantisce, se ho capito bene, che il cerchio, il Cromlech, non
verrà separato, non ci sarà interruzione, quindi s'immagina che i
cippi che sono ancora da scoprire, da investigare, che
attraverseranno viale Ginevra e comprenderanno anche l'area
dell'attuale centro immunologico, verranno in qualche modo
recuperati e non distrutti o sventrati; quello che mi interessa
sapere è che un Cromlech, per essere un Cromlech, non deve essere
separato da una struttura in cemento armato. Il Cromlech - che sia
un semicerchio o che sia un tre quarti di cerchio, quello che
riusciremo a ricavare - deve avere una continuità anche visiva,
altrimenti non è più un Cromlech, altrimenti è un insieme di pietre
posate a piano terra della struttura ospedaliera.
Per tutto quello che riguarda invece viale Ginevra e la zona a
ovest di viale Ginevra, quindi sull'attuale Ospedale Parini, non ho
ricevuto risposte. Avrei piacere di capire se un altr'anno, nel
2025, inizieranno, come preventivato, i lavori dell'Hospital
Street, e che cosa si intende fare nelle zone adiacenti.
Sullo spingitubo non ho capito bene quale sia il sistema,
comunque vedrò d'informarmi.
Sappiamo che verrà realizzato un altro sottopasso, quello
precedente è costato mi pare più di 1 milione di euro, stiamo
fiduciosi e tranquilli per quanto riguarda lo stato d'animo,
preoccupati per le scelte che farà quest'Amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK