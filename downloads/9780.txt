Consiglio Regionale della Valle d'Aosta - Oggetto del Consiglio n. 901 del 11 dicembre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 901 del 11 dicembre 1989 - Resoconto
OGGETTO N. 901/IX - MODALITA' DI FUNZIONAMENTO DEL
COMPATTATORE DEI RIFIUTI URBANI SITO IN COMUNE DI BRISSOGNE.
(Interrogazione)
PRESIDENTE: Do lettura dell'interrogazione presentata dai
Consiglieri Mafrica e Bajocco, ed iscritta al punto 8 dell'ordine
del giorno.
INTERROGAZIONE
Secondo notizie pervenute al Gruppo comunista alcuni Comuni
incontrerebbero difficoltà nel proprio servizio di raccolta e
smaltimento dei rifiuti urbani, a causa degli orari di
funzionamento del compattatore di Brissogne, che inizierebbe
l'attività troppo tardi al mattino e che resterebbe chiuso per due
giorni alla settimana.
I sottoscritti Consiglieri regionali del Gruppo comunista
INTERROGANO
l'Assessore competente per conoscere:
1) le modalità di funzionamento del compattatore (orari,
personale impiegato, materiali raccolti, materiali smaltiti);
2) se esista la possibilità di risolvere i problemi di orario
suesposti.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Ringrazio i Consiglieri interroganti per la
segnalazione che hanno voluto fare sul servizio del compattatore di
Brissogne e sulle supposte difficoltà incontrate da certi Comuni in
relazione agli orari di funzionamento dello stesso compattatore. E'
nostra intenzione realizzare nel miglior modo possibile la
funzionalità del servizio ed in tale spirito accogliamo volentieri
ogni contributo critico costruttivo.
Faccio presente che nella fattispecie le modalità di
funzionamento del centro regionale di trattamento dei rifiuti
solidi urbani e assimilati di Brissogne sono stabilite dal
regolamento per la gestione operativa del centro stesso, approvato
con deliberazione del Consiglio regionale n. 2960 del 9 luglio
1987. In quel regolamento sono anche previste le tipologie dei
rifiuti che il centro può trattare.
Per rispondere al primo punto della interrogazione dovrei
pertanto dare lettura di tale regolamento, ma penso che esso sia
ben noto ai colleghi interroganti ed a tutto il Consiglio. In ogni
caso, se qualcuno ne vuole avere una copia, sono disponibile a
fornirgliela.
Quanto alla regolamentazione dell'orario di funzionamento del
compattatore, faccio presente che esso è stato fissato
provvisoriamente con deliberazione della Giunta regionale n. 7934
del 25 agosto del corrente anno (posso fornire copia di tale
deliberazione), che prevede la chiusura domenicale del centro ed il
parziale funzionamento dello stesso al sabato e nei giorni festivi
infrasettimanali.
Ho detto che l'orario è stato fissato provvisoriamente in via
sperimentale, pertanto, su richiesta motivata della ditta
concessionaria e previa intesa con la Regione, esso può essere
modificato in qualsiasi momento, sempre ché ve ne sia la
necessità.
Va tenuto presente che un'eventuale modificazione dello stesso
comporta comunque una valutazione degli aspetti relativi al costo
dovuto al maggior funzionamento del centro e che verranno
addebitati ai Comuni e di conseguenza anche agli utenti. Si tratta
quindi di vedere se effettivamente sia necessario ampliare l'orario
di funzionamento del compattatore oppure se i Comuni debbano
organizzarsi diversamente in base all'orario stabilito, perché
altrimenti aumenterebbero anche i costi della gestione del
compattatore.
Assicuro comunque la mia piena disponibilità ad esaminare, qui e
nelle sedi più opportune, le proposte che i colleghi interroganti,
come del resto ogni altro Consigliere, vorranno presentarmi. E'
evidente che se i Comuni lamentano la breve durata di funzionamento
del centro, la cosa può essere esaminata di comune accordo fra i
conferitori ed il Consiglio.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Prendiamo atto della disponibilità
dell'Assessore. Si tratta in ogni caso di questioni che riguardano
alcuni Comuni turistici che la domenica vorrebbero poter conferire
i loro rifiuti al compattatore; si tratterebbe inoltre di
anticiparne l'orario di funzionamento, perché la raccolta dei
rifiuti nei Comuni vicini avviene prima e li costringe ad attendere
l'orario di apertura prima di poterli conferire al
compattatore.
In ogni caso, segnaleremo direttamente all'Assessore i casi che
hanno interessato l'interrogazione, augurandoci che l'inconveniente
lamentato possa essere risolto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK