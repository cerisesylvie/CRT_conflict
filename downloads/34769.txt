Consiglio Regionale della Valle d'Aosta - Oggetto del Consiglio n. 2464 del 6 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2464 del 6 giugno 2012 - Resoconto
OGGETTO N. 2464/XIII - Discussione generale e inizio della
votazione del disegno di legge: "Modificazioni alla legge regionale
6 aprile 1998, n. 11 (Normativa urbanistica e di pianificazione
territoriale della Valle d'Aosta), e di altre disposizioni in
materia di governo del territorio". (Reiezione di un ordine del
giorno).
CAPO I
MODIFICAZIONI ALLA LEGGE REGIONALE 6 APRILE 1998, N.
11
Articolo 1
(Modificazioni all'articolo 13 della legge regionale 6 aprile
1998, n. 11)
1. Al comma 4 dell'articolo 13 della legge regionale 6 aprile
1998, n. 11 (Normativa urbanistica e di pianificazione territoriale
della Valle d'Aosta), dopo le parole: "e le varianti rese
necessarie per la realizzazione di opere pubbliche" sono inserite
le seguenti: "e per la classificazione degli edifici".
2. Dopo il comma 4bis dell'articolo 13 della l.r. 11/1998 è
aggiunto il seguente:
"4ter. In caso di mancata trasmissione della bozza di
variante sostanziale entro il 31 dicembre 2012, i Comuni, sino
all'avvenuta trasmissione della medesima bozza, non possono
adottare varianti al PRG, incluse quelle necessarie per la
realizzazione di opere pubbliche, anche ai sensi dell'articolo 31,
comma 2, né richiedere finanziamenti per la realizzazione di opere
pubbliche ai sensi dell'articolo 17 della legge regionale 20
novembre 1995, n. 48 (Interventi regionali in materia di finanza
locale).".
Articolo 2
(Modificazioni all'articolo 14 della l.r. 11/1998)
1. La lettera d) del comma 2 dell'articolo 14 della l.r.
11/1998 è sostituita dalla seguente:
"d) comportano le seguenti modificazioni alle zone
territoriali di tipo E qualificate di particolare pregio
paesaggistico, ambientale, naturalistico o di particolare interesse
agricolo od agro-silvo-pastorale:
1) nuova edificazione fuori terra e in interrato, avente
qualsiasi destinazione d'uso, ad esclusione di quella di cui
all'articolo 73, comma 2, lettera b), che non riguardi la
realizzazione di nuove aziende agricole zootecniche;
2) riduzione della perimetrazione non derivante
dall'ampliamento delle zone territoriali di tipo A né
dall'incremento dei parametri di cui alla lettera e), in misura non
superiore al 10 per cento della superficie territoriale;".
2. Alla lettera e) del comma 2 dell'articolo 14 della l.r.
11/1998, dopo le parole: "entrata in vigore della presente legge"
sono aggiunte le seguenti: "o di efficacia della variante
sostanziale generale di cui al comma 1, lettera a)".
Articolo 3
(Modificazioni all'articolo 15 della l.r. 11/1998)
1. Il comma 7 dell'articolo 15 della l.r. 11/1998 è
sostituito dal seguente:
"7. Tenuto conto dell'esito delle attività di cui ai commi 3,
4, 5 e 6, il Comune adotta il testo preliminare della variante
sostanziale entro centottanta giorni dalla ricezione dell'esito del
procedimento di cui al comma 4. In caso di mancata adozione del
testo preliminare della variante sostanziale nei termini previsti,
il Comune, sino all'adozione della medesima, non è legittimato a
rilasciare titoli abilitativi ai sensi degli articoli 90bis, 90ter
e 90quater, nonché della legge regionale 4 agosto 2009, n. 24
(Misure per la semplificazione delle procedure urbanistiche e la
riqualificazione del patrimonio edilizio in Valle d'Aosta/Vallée
d'Aoste. Modificazioni alle leggi regionali 6 aprile 1998, n. 11, e
27 maggio 1994, n. 18).".
2. Il comma 9 dell'articolo 15 della l.r. 11/1998 è
sostituito dal seguente:
"9. Entro i successivi novanta giorni dalla conclusione del
periodo di pubblicazione di cui al comma 8, il Comune si pronuncia
sulle osservazioni eventualmente prodotte, disponendo, ove del
caso, i conseguenti adeguamenti della variante sostanziale; questi
non comportano una nuova pubblicazione ove non riguardino modifiche
che attengono all'impostazione generale del PRG di cui all'articolo
14, comma 2. Il Comune adotta, infine, il testo definitivo della
variante sostanziale.".
Articolo 4
(Sostituzione dell'articolo 18 della l.r. 11/1998)
1. L'articolo 18 della l.r. 11/1998 è sostituito dal
seguente:
"Articolo 18
(Pubblicazione di varianti previste da leggi di
settore)
1. In caso di varianti al PRG previste da leggi di settore,
per le quali non sia espressamente disciplinata la fase di
pubblicazione, l'amministrazione competente trasmette gli atti
autorizzativi e gli elaborati rappresentanti le modificazioni allo
strumento urbanistico vigente al Comune, che provvede ad apportare
agli elaborati del PRG le conseguenti variazioni, dandone
pubblicazione per trenta giorni consecutivi e trasmettendone copia,
in formato cartaceo e digitale, alla struttura regionale competente
in materia di urbanistica.".
Articolo 5
(Modificazioni all'articolo 22 della l.r. 11/1998)
1. L'ultimo periodo della lettera e) del comma 2
dell'articolo 22 della l.r. 11/1998 è sostituito dal seguente: "La
valutazione dei progetti, relativamente agli standard così
definiti, è effettuata dalla struttura regionale competente in
materia di agricoltura attraverso il rilascio di un parere di
razionalità dei medesimi. Tale valutazione non è richiesta per i
beni strumentali di dimensioni inferiori a 20 metri quadrati, per i
quali la Giunta regionale definisce i criteri generali per la
costruzione;".
2. Dopo la lettera e) del comma 2 dell'articolo 22 della l.r.
11/1998, come modificata dal comma 1, è aggiunta la
seguente:
"ebis) individuare particolari condizioni e tipologie
costruttive per l'edificazione di strutture pertinenziali agli
edifici esistenti aventi le destinazioni d'uso di cui all'articolo
73, comma 2, lettere d) e dbis).".
3. Dopo il comma 2 dell'articolo 22 della l.r. 11/1998 è
aggiunto il seguente:
"2bis. Nelle zone territoriali di tipo E è ammessa
l'edificazione delle strutture pertinenziali aventi le
caratteristiche individuate ai sensi del comma 2, lettera ebis).
Tale disposizione prevale sulle norme dei PRG e le sostituisce. I
Comuni possono individuare, con le procedure di cui all'articolo
16, le zone o le sottozone in cui, per particolari motivi di ordine
paesaggistico e agricolo, non sia ammessa la realizzazione delle
predette strutture pertinenziali.".
Articolo 6
(Inserimento dell'articolo 31bis alla l.r. 11/1998)
1. Dopo l'articolo 31 della l.r. 11/1998 è inserito il
seguente:
"Articolo 31bis
(Disposizioni per la riqualificazione del patrimonio edilizio
degli enti locali)
1. Al bilancio pluriennale di previsione degli enti locali di
cui all'articolo 3 della legge regionale 16 dicembre 1997, n. 40
(Norme in materia di contabilità e di controlli sugli atti degli
enti locali. Modificazioni alle leggi regionali 20 novembre 1995,
n. 48 (Interventi regionali in materia di finanza locale) e 23
agosto 1993, n. 73 (Disciplina dei controlli sugli atti degli enti
locali)), è allegato il piano delle alienazioni e valorizzazioni
immobiliari previsto dall'articolo 58, comma 1, del decreto-legge
25 giugno 2008, n. 112 (Disposizioni urgenti per lo sviluppo
economico, la semplificazione, la competitività, la stabilizzazione
della finanza pubblica e la perequazione tributaria), convertito,
con modificazioni, dalla legge 6 agosto 2008, n. 133.
2. L'inserimento degli immobili nel piano di cui al comma 1
ne determina la conseguente classificazione come patrimonio
disponibile, fatto salvo il rispetto delle tutele di natura
storico-artistica, archeologica, architettonica e
paesaggistico-ambientale, e ne dispone espressamente la
destinazione urbanistica.
3. Qualora la determinazione della destinazione urbanistica
costituisca variante al PRG, questa si configura come variante non
sostanziale ai sensi dell'articolo 14, comma 1, lettera b), e
secondo la procedura di cui all'articolo 16. In tal caso, le
osservazioni della struttura regionale competente in materia di
urbanistica, di cui all'articolo 16, comma 1, sono vincolanti ai
fini dell'approvazione della variante medesima. La deliberazione
del Consiglio comunale di approvazione del piano di cui al comma 1
costituisce anche approvazione della variante non
sostanziale.
4. La variante di cui al comma 3 può avere i seguenti
contenuti:
a) in tutte le zone territoriali, l'eliminazione del vincolo
a servizio sull'immobile;
b) nelle zone territoriali di tipo E e F, la definizione
delle nuove destinazioni d'uso e della relativa disciplina degli
interventi ammessi.
Articolo 7
(Modificazioni all'articolo 33 della l.r. 11/1998)
1. All'alinea del comma 3 dell'articolo 33 della l.r.
11/1998, le parole: ", previo parere vincolante della struttura
regionale competente in materia di foreste" sono sostituite dalle
seguenti: "individuate dai Comuni nelle apposite
cartografie".
2. Al comma 5 dell'articolo 33 della l.r. 11/1998, le parole:
"per l'espressione del parere di cui al comma 3" sono sostituite
dalle seguenti: "per l'applicazione di quanto previsto al comma
3".
Articolo 8
(Sostituzione dell'articolo 34 della l.r. 11/1998)
1. L'articolo 34 della l.r. 11/1998 è sostituito dal
seguente:
"Articolo 34
(Zone umide e laghi)
1. Fermo restando il rispetto dei vincoli paesaggistici,
idrogeologici e ambientali di cui alla normativa regionale e
statale vigente, le attività edificatorie nelle zone umide e nelle
fasce circostanti le zone umide, i laghi naturali, per una
profondità di 100 metri dalle sponde, e i laghi artificiali sono
disciplinate dal presente articolo.
2. Ai fini della presente legge, e fatti comunque salvi i
laghi elencati nella "Appendice 4 Aree di specifico interesse
paesaggistico, storico, culturale o documentario - Aree di
pertinenza di laghi - L" della relazione illustrativa del PTP, si
intende:
a) per zona umida, uno specchio d'acqua privo di affluenti
superficiali o servito da affluenti superficiali di portata minima,
caratterizzato dalla bassa profondità delle acque, dalla diffusa
presenza di vegetazione acquatica emersa e dall'assenza di
stratificazione termica o di termoclino durevole sull'intera
superficie o sulla massima parte di essa;
b) per lago naturale, una massa d'acqua, avente superficie
non inferiore a 5.000 metri quadrati durante i periodi di magra,
occupante una conca completamente circondata da terre
emerse;
c) per lago artificiale, una massa d'acqua ottenuta sbarrando
con opere ingegneristiche una sezione del collettore di un bacino
idrografico, a volte costituito da un preesistente lago
naturale.
3. Fermo restando il rispetto dei vincoli paesaggistici,
idrogeologici e ambientali di cui alla normativa regionale e
statale vigente, i Comuni, con le modalità e secondo le procedure
di cui all'articolo 38, individuano e delimitano in apposita
cartografia catastale, in base alle definizioni di cui al comma 2,
gli ambiti di cui al comma 1, perimetrando eventuali fasce di
salvaguardia e disciplinando gli interventi in esse
consentiti.
4. Fatto salvo il rispetto di eventuali determinazioni più
restrittive previste dalla pianificazione regionale o locale, negli
ambiti territoriali di cui al comma 1, con esclusione dei laghi
artificiali per i quali provvede il Comune secondo le procedure di
cui al comma 3, sono ammessi:
a) per una profondità di 20 metri dalle sponde, gli
interventi previsti dall'articolo 40, comma 2, delle norme di
attuazione del PTP;
b) per una profondità compresa tra 20 e 100 metri dalle
sponde, oltre agli interventi di cui alla lettera a), le
trasformazioni, gli interventi, gli usi e le attività connessi alla
pianificazione urbanistica, definiti dalla Giunta regionale con
propria deliberazione, sentito il Consiglio permanente degli enti
locali, fermo restando il rispetto dei vincoli paesaggistici di cui
alla normativa regionale e statale vigente;
c) in ogni caso, gli interventi conseguenti a proroghe,
varianti e rinnovi del titolo abilitativo che non comportino la
modifica sostanziale dell'opera come originariamente
prevista.
5. In caso di motivata necessità e fermo restando il rispetto
dei vincoli paesaggistici di cui alla normativa regionale e statale
vigente, nelle fasce circostanti le zone umide e i laghi naturali,
come perimetrate ai sensi del comma 3, la Giunta regionale, su
proposta della struttura regionale competente in materia di risorse
idriche, previa acquisizione, tramite conferenza di servizi, dei
pareri delle strutture regionali competenti in materia di tutela
del paesaggio e di urbanistica nonché di quelle competenti in
relazione alla specifica natura dell'intervento proposto, può
deliberare, in deroga a quanto previsto nel comma 4, l'approvazione
di progetti di interventi d'interesse generale aventi particolare
rilevanza sociale ed economica a livello sia locale sia
regionale.
6. Per le zone umide e i laghi naturali, la disciplina di cui
al comma 5 è ricompresa, ove necessario, in quella di cui
all'articolo 4 delle norme di attuazione del PTP.
7. I progetti relativi agli interventi ammissibili negli
ambiti di cui al comma 1 devono essere corredati di uno specifico
studio sulla compatibilità dell'intervento con le condizioni
idrogeologiche e ambientali dell'area.".
Articolo 9
(Sostituzione dell'articolo 35 della l.r. 11/1998)
1. L'articolo 35 della l.r. 11/1998 è sostituito dal
seguente:
"Articolo 35
(Classificazione dei terreni sedi di frane o di fenomeni di
trasporto in massa e relativa disciplina d'uso)
1. I terreni sedi di frane in atto o potenziali sono
distinti, in funzione della pericolosità geologica, in classi di
alta, media e bassa pericolosità.
2. Le aree interessate dalle colate detritiche sono distinte,
in funzione di tre diversi gradi di intensità del fenomeno, in aree
ad elevata, media e bassa pericolosità.
3. La perimetrazione dei terreni e delle aree di cui ai commi
1 e 2 avviene con le modalità e secondo le procedure di cui
all'articolo 38, sulla base di idonei studi realizzati secondo
specifiche metodiche di valutazione della pericolosità definite
dalla Giunta regionale, con propria deliberazione, su proposta
della struttura regionale competente in materia di difesa del
suolo.
4. Per i terreni e le aree di cui ai commi 1 e 2, la Giunta
regionale, sentito il Consiglio permanente degli enti locali,
stabilisce, con propria deliberazione, le trasformazioni, gli
interventi, gli usi e le attività consentiti, connessi alla
pianificazione urbanistica.
5. I progetti relativi agli interventi ammissibili nei
terreni e nelle aree di cui ai commi 1 e 2 devono essere corredati,
qualora previsto dalla deliberazione della Giunta regionale di cui
al comma 4, di uno specifico studio sulla compatibilità
dell'intervento con lo stato di dissesto esistente e
sull'adeguatezza delle condizioni di sicurezza in atto e di quelle
conseguibili con le necessarie opere di mitigazione del
rischio.
6. Per i terreni già vincolati ai sensi della normativa
statale e regionale vigente in materia di vincolo idrogeologico e
ricompresi nell'ambito di applicazione dei commi 1 e 2 e
dell'articolo 36, le attività ammissibili e le cautele da adottare
per gli interventi che comportano modifiche permanenti dell'assetto
dei suoli e dei terreni in area non boscata sono disciplinate dal
presente articolo e le relative funzioni sono esercitate dalla
struttura regionale competente in materia di difesa del
suolo.".
Articolo 10
(Sostituzione dell'articolo 36 della l.r. 11/1998)
1. L'articolo 36 della l.r. 11/1998 è sostituito dal
seguente:
"Articolo 36
(Disciplina d'uso dei terreni a rischio di
inondazioni)
1. I terreni a rischio di inondazioni prodotte dalla Dora
Baltea, nel territorio posto a valle della confluenza del torrente
Grand-Eyvia nella Dora stessa, si identificano con le fasce
fluviali di cui al Piano dell'assetto idrogeologico del bacino del
fiume Po, di seguito denominato PAI.
2. Il trasferimento dei limiti delle fasce fluviali di cui al
comma 1 dalle tavole grafiche del PAI alla cartografia comunale e
la delimitazione delle aree a rischio di inondazioni per i corsi
d'acqua dei quali il PAI non definisce le fasce fluviali avviene
con le modalità e secondo le procedure di cui all'articolo 38,
sulla base di idonei studi realizzati secondo specifiche metodiche
di valutazione della pericolosità definite dalla Giunta regionale,
con propria deliberazione, su proposta della struttura regionale
competente in materia di difesa del suolo e in coerenza con le
prescrizioni del PAI medesimo.
3. Per i terreni a rischio di inondazione di cui ai commi 1 e
2, la Giunta regionale, sentito il Consiglio permanente degli enti
locali, stabilisce, con propria deliberazione, le trasformazioni,
gli interventi, gli usi e le attività consentiti, connessi alla
pianificazione urbanistica.
4. I progetti relativi agli interventi ammissibili nei
terreni di cui ai commi 1 e 2 devono essere corredati, qualora
previsto dalla deliberazione della Giunta regionale di cui al comma
3, di uno specifico studio sulla compatibilità dell'intervento con
lo stato di pericolo di inondazione esistente e sull'adeguatezza
delle condizioni di sicurezza in atto e di quelle conseguibili con
le necessarie opere di mitigazione del rischio.
5. Il PRG, traducendo nel territorio del Comune i relativi
indirizzi del PTP, disciplina i divieti, le limitazioni e le
prescrizioni riguardanti i terreni ricadenti nelle fasce C del PAI
e in quelle analoghe di cui al comma 2.".
Articolo 11
(Sostituzione dell'articolo 37 della l.r. 11/1998)
1. L'articolo 37 della l.r. 11/1998 è sostituito dal
seguente:
"Articolo 37
(Classificazione dei terreni soggetti al rischio di valanghe
o slavine e relativa disciplina d'uso)
1. I terreni soggetti al rischio di valanghe o slavine sono
distinti, in funzione dell'intensità degli eventi attesi e della
loro frequenza, in classi di elevata, media e debole
pericolosità.
2. La delimitazione delle aree di cui al comma 1 avviene con
le modalità e secondo le procedure di cui all'articolo 38, sulla
base di idonei studi realizzati secondo specifiche metodiche di
valutazione della pericolosità definite dalla Giunta regionale, con
propria deliberazione, su proposta della struttura regionale
competente in materia di difesa del suolo.
3. Per le aree di cui al comma 1, la Giunta regionale,
sentito il Consiglio permanente degli enti locali, stabilisce con
propria deliberazione le trasformazioni, gli interventi, gli usi e
le attività consentiti, connessi alla pianificazione
urbanistica.
4. Nelle aree di cui al comma 1 sono ammissibili gli
interventi compatibili con un adeguato livello di sicurezza delle
aree stesse, gli interventi finalizzati alla difesa,
stabilizzazione e consolidamento dei terreni e al miglioramento
della tutela della pubblica incolumità dai dissesti, nonché gli
interventi volti a mitigare la vulnerabilità degli edifici e delle
infrastrutture esistenti.
5. I progetti relativi agli interventi ammissibili devono
basarsi, qualora previsto dalla deliberazione della Giunta
regionale di cui al comma 3, su specifiche analisi di interferenza
valanghiva e sulla specifica valutazione dell'adeguatezza delle
condizioni di sicurezza in atto o di quelle conseguibili con le
opere di difesa necessarie.".
Articolo 12
(Sostituzione dell'articolo 38 della l.r. 11/1998)
1. L'articolo 38 della l.r. 11/1998 è sostituito dal
seguente:
"Articolo 38
(Compiti dei Comuni)
1. I Comuni individuano le aree di cui agli articoli 34, 35,
36 e 37 e ne delimitano il perimetro in apposita cartografia, sia
su base catastale, sia su carta tecnica regionale. In caso di
difformità tra le due delimitazioni prevale quella su base
catastale.
2. Nelle aree perimetrate ai sensi del comma 1 si applicano
le specifiche discipline d'uso di cui agli articoli 34, 35, 36 e
37, salvo il caso in cui il Comune non adotti limitazioni d'uso
maggiormente restrittive.
3. La cartografia di cui al comma 1 costituisce parte
integrante del PRG ed è soggetta ad approvazione da parte della
Giunta regionale, la quale vi provvede, su proposta della struttura
regionale competente in materia di difesa del suolo, entro novanta
giorni dalla ricezione dei relativi atti comunali. Ove tale termine
decorra inutilmente, la cartografia si intende approvata.
4. La cartografia di cui agli articoli 34, 35, 36 e 37 è
sottoposta a revisione da parte del Comune interessato, con le
procedure di cui ai commi 1 e 3, per recepire le modificazioni
verificatesi a seguito:
a) di eventi calamitosi o di aggiornamenti del quadro dei
dissesti idrogeologici;
b) di indagini e studi di dettaglio della pericolosità
idrogeologica di parti del territorio;
c) del mutamento sostanziale del quadro di riferimento alla
base delle delimitazioni già approvate.
5. Nel caso in cui il Comune acquisisca uno studio di
valutazione dello stato di pericolosità idrogeologica di parti del
proprio territorio, compete al Comune medesimo valutare il nuovo
quadro di pericolo e apportare le eventuali modifiche alla
cartografia di cui agli articoli 35, 36 e 37, con le procedure di
cui ai commi 1 e 3.
6. In attesa della revisione o delle modifiche alle
cartografie ai sensi dei commi 4 e 5 e con riferimento alle aree o
porzioni di aree per le quali è rappresentato un aumento della
pericolosità, il Comune può valutare, sulla base di una specifica
relazione tecnica asseverata prodotta dal proprietario del bene o
dell'area interessati, la compatibilità dell'intervento con il
nuovo quadro di pericolo, anche attraverso la realizzazione di
opere di mitigazione del medesimo e di riduzione della
vulnerabilità del bene stesso o di modifica della destinazione
d'uso.
7. Se nel corso della valutazione di cui al comma 6 emergono
condizioni tali da non rendere più sufficientemente sicura la
fruizione del bene, il Comune provvede, per gli interventi già
dotati di idoneo titolo abilitativo e ancora in corso di
realizzazione o non ancora avviati, alla revoca del titolo
medesimo.
8. Nei casi di domande di intervento in zone già destinate
all'edificazione ai sensi del PRG, pervenute al massimo entro tre
mesi dalla data di acquisizione del nuovo quadro di pericolo, e
comunque prima dell'adeguamento della cartografia di cui al comma
5, il Comune può autorizzare la realizzazione dell'intervento una
volta accertata la compatibilità del medesimo con il nuovo quadro
di pericolo.
9. La Giunta regionale, con propria deliberazione, disciplina
le modalità di svolgimento del procedimento di approvazione delle
cartografie di cui al comma 1 e di revisione o modifica delle
stesse di cui ai commi 4 e 5. La revisione delle cartografie per
errori formali o per discordanze tra lo stato dei luoghi e la loro
rappresentazione cartografica di tipo formale o per l'integrazione
o la modifica della disciplina d'uso comunale, nonché la sola
trasposizione dei limiti delle perimetrazioni di cui agli articoli
34, 35, 36 e 37 dalla carta tecnica alla carta catastale o sue
variazioni, sono approvate con provvedimento del dirigente della
struttura regionale competente in materia di difesa del
suolo.
10. Nelle aree di cui agli articoli 35, 36 e 37 sono
consentiti gli interventi conseguenti a proroghe e varianti del
titolo abilitativo che non comportino la modifica sostanziale
dell'opera come originariamente prevista e, in particolare, che non
aumentino il numero di unità immobiliari o che non mutino la
destinazione d'uso e che non siano incompatibili con lo stato di
dissesto esistente.
11. Nelle aree di cui agli articoli 35, 36 e 37 gli
interventi devono comunque garantire la sicurezza dell'esercizio
delle funzioni cui sono destinati, compatibilmente con lo stato di
dissesto in essere o potenziale.
12. In caso di motivata necessità, la Giunta regionale con
propria deliberazione, su proposta del Comune interessato, può
autorizzare l'esecuzione di interventi diretti alla salvaguardia di
rilevanti interessi economici e sociali. In tali casi, i progetti
devono essere corredati di uno specifico studio sulla compatibilità
dell'intervento con lo stato di dissesto esistente e
sull'adeguatezza delle condizioni di sicurezza in atto e di quelle
conseguibili con le opere di mitigazione del rischio
necessarie.
13. Il Comune può autorizzare, previa acquisizione di una
relazione tecnica asseverata, la realizzazione di interventi
edilizi, compresi i mutamenti di destinazione d'uso, altrimenti non
consentiti, che presuppongono preventivi interventi di protezione a
carico del promotore dell'iniziativa e che assicurano un grado di
protezione adeguato all'uso dell'area nei seguenti casi:
a) infrastrutture e edifici danneggiati o distrutti in caso
di dissesti idraulici, geologici o valanghivi;
b) aree o edifici isolati, limitatamente agli interventi
relativi ad attività agro-silvo-pastorali o artigianali e alla
pratica delle attività escursionistica, alpinistica e
sciistica.
14. Per gli interventi di protezione di cui al comma 13, non
è comunque ammesso alcun finanziamento pubblico, salvo che per gli
interventi diretti alla salvaguardia di edifici di proprietà degli
enti pubblici.".
Articolo 13
(Modificazione all'articolo 40 della l.r. 11/1998)
1. Il comma 5 dell'articolo 40 della l.r. 11/1998 è
sostituito dal seguente:
"5. Nelle fasce di rispetto stradale sono ammessi, oltre agli
interventi di cui all'articolo 39, comma 1, i seguenti
interventi:
a) ristrutturazione edilizia che comporti anche la
sostituzione della costruzione esistente e la realizzazione di
ampliamenti, purché sia mantenuta la distanza preesistente dalla
strada e fatto salvo il rispetto delle distanze minime tra le
costruzioni, come definite dagli strumenti urbanistici;
b) nuova costruzione nel sottosuolo sino al confine stradale,
purché la soletta abbia caratteristiche statiche tali da poter
sostenere un eventuale allargamento della strada medesima;
c) percorsi ciclabili e pedonali;
d) parcheggi;
e) impianti per la distribuzione del carburante;
f) servizi agli utenti della strada;
g) installazione in interrato di serbatoi di GPL con capacità
non superiore a 13 metri cubi, fatte salve le disposizioni statali
vigenti in materia".
2. Dopo il comma 5 dell'articolo 40 della l.r. 11/1998, come
sostituito dal comma 1, è aggiunto il seguente:
"5bis. Le disposizioni di cui al comma 5 e all'articolo 39,
comma 1, prevalgono sulle norme del PRG e le sostituiscono. I
Comuni possono individuare, con le procedure di cui all'articolo
16, i casi in cui le disposizioni di cui al comma 5 non si
applicano.".
Articolo 14
(Sostituzione dell'articolo 41 della l.r. 11/1998)
1. L'articolo 41 della l.r. 11/1998 è sostituito dal
seguente:
"Articolo 41
(Fasce di rispetto dei corsi d'acqua e delle vasche di
carico)
1. Ferme restando le maggiori limitazioni derivanti
dall'applicazione di normative di settore, le varianti di
adeguamento del PRG indicano le fasce di rispetto dei canali
artificiali a cielo libero e delle vasche di carico a cielo libero
e a quote di campagna, aventi larghezze non inferiori a quelle
stabilite dal Consiglio regionale con la deliberazione di cui
all'articolo 39, comma 3.
2. Ferme restando le limitazioni derivanti dall'applicazione
delle disposizioni di cui all'articolo 36, deve essere garantita
una fascia di rispetto dei corsi d'acqua naturali di ampiezza pari
a 10 metri nella quale è vietata la realizzazione di nuove
costruzioni, l'ampliamento di quelle esistenti e l'esecuzione di
scavi o riporti di terreno, al fine di assicurare la tutela delle
acque e la distanza delle costruzioni dagli argini e dalle sponde
dei corsi d'acqua per consentirne la manutenzione.
3. Nella fascia di rispetto di cui al comma 2, la struttura
regionale competente in materia di idraulica può autorizzare, in
casi eccezionali, quando non è tecnicamente possibile rispettare la
distanza minima stabilita dal medesimo comma 2, la realizzazione di
interventi non consentiti in relazione alle peculiari condizioni
degli argini, delle sponde e delle dinamiche del corso d'acqua,
avendo sempre riguardo alla loro tutela e manutenzione.".
Articolo 15
(Sostituzione dell'articolo 47 della l.r. 11/1998)
1. L'articolo 47 della l.r. 11/1998 è sostituito dal
seguente:
"Articolo 47
(Programmi di sviluppo turistico)
1. I programmi di sviluppo turistico (PST), redatti in
attuazione degli indirizzi del PTP e in coerenza con le scelte
operate nel PRG, provvedono alla valorizzazione delle risorse e
delle peculiarità delle diverse stazioni e località turistiche
mediante la programmazione di azioni e di attività tra loro
coordinate di competenza pubblica e privata.
2. I PST devono essere redatti e approvati dalle grandi
stazioni turistiche e dalle stazioni atipiche, come individuate dal
PTP, nell'ambito delle procedure di adeguamento dei PRG ai sensi
dell'articolo 13, nonché dalle stazioni turistiche minori e dalle
località turistiche per le quali l'approvazione sia richiesta dalla
conferenza di pianificazione di cui all'articolo 15, comma 5,
nell'ambito delle medesime procedure.
3. I PST sono costituiti da una relazione recante le
motivazioni e l'illustrazione delle scelte generali e degli
specifici interventi previsti, con gli allegati grafici ritenuti
opportuni per completare la rappresentazione degli interventi
medesimi secondo le indicazioni contenute nell'articolo 27 delle
norme di attuazione del PTP.
4. I PST sono predisposti dai Comuni, in forma singola o
associata attraverso le forme di collaborazione di cui alla parte
IV, titolo I, capo IV, della legge regionale 7 dicembre 1998, n. 54
(Sistema delle autonomie in Valle d'Aosta), previa concertazione
con le strutture regionali competenti in materia di urbanistica, di
turismo e di trasporti e, per i casi in cui incidano su beni
tutelati ai sensi del d.lgs. 42/2004 e della l.r. 56/1983,
limitatamente alle parti incidenti sui beni stessi, in materia di
beni culturali e di tutela del paesaggio e sono adottati e
approvati secondo le procedure di cui all'articolo 16.
5. I PST, definiti nell'ambito della procedura di cui
all'articolo 13, sono adottati contestualmente all'adozione del
testo preliminare della variante generale al PRG e approvati
contestualmente all'adozione del testo definitivo della predetta
variante, secondo le procedure di cui all'articolo 15.
6. Copia dei PST approvati è trasmessa alle strutture
regionali competenti in materia di urbanistica, di turismo e di
trasporti, nonché alla Comunità montana competente per
territorio.
7. I PST sono modificati secondo le procedure di cui
all'articolo 16, previa concertazione con le strutture regionali
competenti in materia di urbanistica, di turismo e di
trasporti.".
Articolo 16
(Modificazioni all'articolo 48 della l.r. 11/1998)
1. Il comma 7 dell'articolo 48 della l.r. 11/1998 è
sostituito dal seguente:
"7. Il termine di attuazione del PUD è fissato in dieci anni.
Tale termine può essere prorogato dal Comune, anteriormente alla
scadenza, per una sola volta e per non più di cinque anni. In caso
di PUD di iniziativa privata di cui all'articolo 49, il Comune
approva una nuova convenzione ai sensi dell'articolo 49, comma 2,
lettera d), che tiene conto dello stato di attuazione del medesimo
PUD.".
2. Dopo il comma 7 dell'articolo 48 della l.r. 11/1998, come
sostituito dal comma 1, è aggiunto il seguente:
"7bis. Decorsi i termini di cui al comma 7, non sono più
ammessi interventi di nuova edificazione fino a quando il Comune
non provvede mediante variante non sostanziale di cui all'articolo
14, comma 1, lettera b), a definire le norme tecniche di attuazione
dell'intera area interessata dal PUD decaduto e, per la parte
attuata, a verificare gli equilibri funzionali dell'intero
territorio comunale, qualora presenti.".
Articolo 17
(Modificazioni all'articolo 49 della l.r. 11/1998)
1. Il comma 1 dell'articolo 49 della l.r. 11/1998 è
sostituito dal seguente:
"1. Il PUD di iniziativa privata può essere proposto dai
proprietari dei terreni che rappresentino almeno due terzi della
superficie complessiva dei terreni interessati. Nei casi in cui il
PUD di iniziativa privata non interessi la totalità dei terreni,
esso deve in ogni caso garantire una corretta attuazione
dell'intera area con riferimento sia agli insediamenti previsti sia
alle opere di urbanizzazione o altre opere pubbliche o di interesse
pubblico. A tal fine, il PUD deve fornire indicazioni specifiche
anche per l'attuazione degli immobili comunque compresi nell'ambito
sottoposto a PUD ma non interessati dal PUD medesimo. L'attuazione
delle aree non interessate dal PUD può avvenire mediante il
rilascio di singolo permesso di costruire, purché i relativi
progetti rispettino tali condizioni specifiche.".
2. Dopo il comma 2 dell'articolo 49 della l.r. 11/1998, è
inserito il seguente:
"2bis. Nel caso in cui lo strumento attuativo preveda la
realizzazione di interventi di nuova costruzione con destinazioni
d'uso diverse, la convenzione, di cui al comma 2, lettera d), deve
inoltre stabilire la successione temporale della realizzazione
degli interventi, anche sotto forma di equilibrio
funzionale.".
3. Il comma 3 dell'articolo 49 della l.r. 11/1998 è
sostituito dal seguente:
"3. Sulle proposte di PUD di iniziativa privata si pronuncia,
relativamente all'ammissibilità, alla completezza degli elaborati e
alla conformità al PRG, il responsabile della struttura comunale
competente in materia di urbanistica, sentita la commissione
edilizia, qualora costituita, e previa concertazione con le
strutture regionali competenti in materia di beni culturali e di
tutela del paesaggio, ove il PUD incida su beni tutelati ai sensi
del d.lgs. 42/2004, anche attraverso apposita conferenza di
servizi, entro il termine di sessanta giorni. Il PUD ritenuto
ammissibile è depositato in pubblica visione presso il Comune per
quarantacinque giorni e del deposito è pubblicato avviso all'albo
pretorio. Entro il predetto termine chiunque può presentare
osservazioni e proposte scritte. Il Comune decide in ordine alle
eventuali osservazioni e approva il PUD entro i successivi trenta
giorni. Nel caso in cui il Comune ritenga di apportare
modificazioni al PUD adottato, la deliberazione contenente le
modifiche è comunicata ai soggetti interessati perché possano far
pervenire, nel termine di quindici giorni, le proprie osservazioni.
Il PUD acquista efficacia con l'esecutività della deliberazione che
lo ha approvato.".
4. Il comma 4 dell'articolo 49 della l.r. 11/1998 è
sostituito dal seguente:
"4. Il Comune trasmette, in formato cartaceo e digitale,
copia del PUD di iniziativa privata approvato alla struttura
regionale competente in materia di urbanistica entro trenta giorni
dalla data di esecutività della deliberazione di
approvazione.".
Articolo 18
(Modificazioni all'articolo 50 della l.r. 11/1998)
1. Il comma 3 dell'articolo 50 della l.r. 11/1998 è
sostituito dal seguente:
"3. Il PUD di iniziativa pubblica è adottato dal Comune,
previa concertazione con le strutture regionali competenti in
materia di beni culturali e di tutela del paesaggio, ove esso
incida su beni tutelati ai sensi del d.lgs. 42/2004, anche
attraverso apposita conferenza di servizi. Il PUD adottato è
depositato in pubblica visione presso il Comune per quarantacinque
giorni e del deposito è pubblicato avviso all'albo pretorio. Entro
il predetto termine i proprietari degli immobili interessati
possono presentare opposizioni e chiunque può presentare
osservazioni e proposte scritte. Entro i successivi trenta giorni,
il Comune decide in ordine alle opposizioni, alle osservazioni e
alle proposte e approva il PUD. Il PUD acquista efficacia con
l'esecutività della deliberazione che lo ha approvato.".
2. Il comma 5 dell'articolo 50 della l.r. 11/1998 è
sostituito dal seguente:
"5. Il Comune trasmette, in formato cartaceo e digitale,
copia del PUD di iniziativa pubblica approvato alla struttura
regionale competente in materia di urbanistica, entro trenta giorni
dalla data di esecutività della deliberazione di cui al comma
3.".
Articolo 19
(Modificazioni all'articolo 52 della l.r. 11/1998)
1. Alla lettera b) del comma 4 dell'articolo 52 della l.r.
11/1998, le parole: "ordinaria e" sono soppresse.
2. Dopo il comma 4 dell'articolo 52 della l.r. 11/1998, è
inserito il seguente:
"4bis. In assenza degli strumenti attuativi di cui al comma
1, nelle zone territoriali di tipo A è ammessa la realizzazione di
piccole strutture pertinenziali all'edificio principale, secondo i
criteri, le modalità e le caratteristiche tipologiche stabilite
dalla Giunta regionale con propria deliberazione.".
3. Dopo il comma 4bis dell'articolo 52 della l.r. 11/1998,
come introdotto dal comma 2, è inserito il seguente:
"4ter. Le disposizioni di cui al comma 4bis prevalgono sulle
norme dei PRG e le sostituiscono. I Comuni possono individuare le
zone o le sottozone in cui, per particolari motivi di ordine
paesaggistico, non è ammessa la realizzazione delle piccole
strutture pertinenziali di cui al medesimo comma 4bis. In tal caso,
la deliberazione del Consiglio comunale costituisce variante non
sostanziale al PRG ai sensi dell'articolo 14, comma 1, lettera
b).".
4. Al comma 5 dell'articolo 52 della l.r. 11/1998, le parole:
"gli interventi di cui al comma 4 nonché precisare" sono
soppresse.
Articolo 20
(Sostituzione dell'articolo 54 della l.r. 11/1998)
1. L'articolo 54 della l.r. 11/1998 è sostituito dal
seguente:
"Articolo 54
(Regolamento edilizio tipo. Approvazione del regolamento
edilizio)
1. La Giunta regionale approva, con propria deliberazione, da
pubblicare nel Bollettino ufficiale della Regione, un regolamento
edilizio tipo da porre a disposizione dei Comuni.
2. Il regolamento edilizio tipo individua gli argomenti sui
quali il Comune può prevedere una disciplina diversa rispetto a
quanto ivi indicato senza che ciò pregiudichi, agli effetti di cui
al comma 3, la conformità del testo comunale a quello
regionale.
3. Il regolamento edilizio comunale conforme al regolamento
edilizio tipo è approvato con deliberazione del Consiglio comunale,
da pubblicare nel Bollettino ufficiale della Regione. Tale
deliberazione deve prevedere la coerenza del regolamento edilizio
con il PRG, il PTP e le leggi di settore. Entro trenta giorni dalla
pubblicazione nel Bollettino ufficiale della Regione, il testo del
nuovo regolamento edilizio è trasmesso, in formato cartaceo e
digitale, alla struttura regionale competente in materia di
urbanistica.
4. Nel caso di regolamento edilizio comunale conforme al
regolamento edilizio tipo, con sole integrazioni di commi o di
articoli, il testo è adottato dal Consiglio comunale e trasmesso
alla struttura regionale competente in materia di urbanistica per
l'espressione del parere relativo alla coerenza con le leggi di
settore e la disciplina urbanistica, da rilasciare entro sessanta
giorni. In caso di parere favorevole condizionato con proposta di
modificazioni, il Comune provvede in conformità alle
medesime.
5. I Comuni che non intendono avvalersi del regolamento
edilizio tipo predispongono autonomamente un testo di regolamento
edilizio, lo adottano con deliberazione del Consiglio comunale e lo
trasmettono alla struttura regionale competente in materia di
urbanistica per l'espressione del parere di cui al comma 4, da
rilasciare entro novanta giorni. In caso di parere favorevole
condizionato con proposta di modificazioni, il Comune provvede in
conformità alle medesime.
6. Nei casi di cui ai commi 4 e 5, il Comune recepisce le
eventuali modificazioni richieste dalla struttura regionale
competente in materia di urbanistica, approva il regolamento
edilizio e provvede alla pubblicazione nel Bollettino ufficiale
della Regione della deliberazione di approvazione, nonché alla sua
trasmissione, in formato cartaceo e digitale, alla struttura
regionale competente in materia di urbanistica.
7. In caso di parere negativo della struttura regionale
competente in materia di urbanistica, il regolamento redatto ai
sensi dei commi 4 e 5 è restituito al Comune, che provvede alle
modificazioni o alla rielaborazione richiesta, nonché alla
trasmissione del regolamento corretto alla medesima struttura
regionale. Il dirigente della struttura regionale competente in
materia di urbanistica esprime il parere nei successivi trenta
giorni. In caso di parere positivo, il Comune approva il
regolamento edilizio recependo le eventuali ulteriori modificazioni
richieste e provvede alla sua pubblicazione nel Bollettino
ufficiale della Regione trasmettendolo inoltre, in formato cartaceo
e digitale, alla struttura regionale competente in materia di
urbanistica.
8. Il regolamento edilizio comunale assume efficacia con la
pubblicazione nel Bollettino ufficiale della Regione della
deliberazione del Consiglio comunale che lo ha approvato.
9. Le modificazioni dei regolamenti edilizi comunali sono
approvate con le procedure di cui al presente articolo.
10. I Comuni adeguano il regolamento edilizio alle
disposizioni di cui al presente capo entro dodici mesi
dall'adeguamento del PRG al PTP ai sensi dell'articolo 13. Per i
Comuni che non rispettano il termine di cui al presente comma si
applica quanto previsto dall'articolo 13, comma 4.".
Articolo 21
(Modificazioni all'articolo 55 della l.r. 11/1998)
1. Il comma 1 dell'articolo 55 della l.r. 11/1998 è
sostituito dal seguente:
"1. Ogni Comune può istituire, in forma singola o associata
attraverso le forme di collaborazione di cui alla parte IV, titolo
I, capo IV, della l.r. 54/1998, una commissione edilizia per
l'espressione di pareri preventivi obbligatori non vincolanti sulle
proposte di PUD di iniziativa privata, di programmi, di intese e di
concertazioni attuativi del PRG e delle relative varianti nonché
sulle istanze per il rilascio del permesso di costruire e delle
relative varianti.".
2. Il comma 4 dell'articolo 55 della l.r. 11/1998 è
sostituito dal seguente:
"4. I componenti della commissione edilizia sono scelti fra
soggetti competenti per esperienza e specifica preparazione nelle
discipline riguardanti l'edilizia, l'urbanistica e l'ambiente. La
commissione è formata dal numero di componenti definito dal
regolamento edilizio, in misura non inferiore a tre e non superiore
a sette.".
Articolo 22
(Sostituzione dell'articolo 59 della l.r. 11/1998)
1. L'articolo 59 della l.r. 11/1998 è sostituito dal
seguente:
"Articolo 59
(Titoli abilitativi)
1. I titoli abilitativi delle trasformazioni urbanistiche o
edilizie sono costituiti:
a) dal permesso di costruire;
b) dalla segnalazione certificata di inizio attività edilizia
(SCIA edilizia) e dalla comunicazione di varianti in corso
d'opera;
c) da qualsiasi altro titolo abilitativo, comunque
denominato, previsto da leggi di settore o in materia di
procedimento unico, a condizione che gli interventi siano conformi
alle prescrizioni urbanistiche ed edilizie vigenti.
2. Le trasformazioni urbanistiche o edilizie sono consentite
in presenza delle opere di urbanizzazione occorrenti, dell'impegno
a realizzarle o della previsione della loro prossima realizzazione
risultante dagli atti di programmazione comunale.
3. Le attività comportanti trasformazioni urbanistiche o
edilizie del territorio partecipano agli oneri ad esse conseguenti
di cui al capo III del presente titolo, fatta eccezione per quelle
assoggettate a SCIA edilizia.
4. La Giunta regionale, con propria deliberazione, definisce
le tipologie e le caratteristiche delle trasformazioni urbanistiche
o edilizie nelle zone territoriali del PRG.
5. Le disposizioni del presente articolo e quelle degli
articoli 60, 60bis, 61, 61bis e 62 prevalgono sulle norme dei piani
e dei regolamenti e le sostituiscono.".
Articolo 23
(Sostituzione dell'articolo 60 della l.r. 11/1998)
1. L'articolo 60 della l.r. 11/1998 è sostituito dal
seguente:
"Articolo 60
(Permesso di costruire)
1. Il permesso di costruire è rilasciato al proprietario
dell'immobile o a chi abbia titolo per richiederlo.
2. Il permesso di costruire è trasferibile, mediante voltura,
insieme all'immobile, ai successori e agli aventi causa che abbiano
il necessario titolo sul bene oggetto del permesso stesso.
3. Il rilascio del permesso di costruire non comporta
limitazioni dei diritti dei terzi.
4. Il permesso di costruire è rilasciato in conformità alle
previsioni dei PRG, dei regolamenti edilizi e della normativa
urbanistico-edilizia vigente.
5. Il permesso di costruire deve stabilire i termini di
inizio e di ultimazione dei lavori. Il termine per l'inizio dei
lavori non può essere superiore a due anni per i lavori pubblici e
assimilati e ad un anno in ogni altro caso. Il termine per
l'ultimazione delle strutture portanti verticali e orizzontali
dell'edificio, ivi comprese quelle attinenti alla copertura, non
può essere superiore a tre anni. L'intervento deve essere concluso
nei termini seguenti, articolati in relazione
all'altitudine:
a) fino a 500 metri di quota: mesi quarantotto;
b) da 501 a 1.000 metri: mesi cinquantuno;
c) da 1.001 a 1.500 metri: mesi cinquantaquattro;
d) sopra i 1.500 metri: mesi sessanta.
6. Decorsi i termini di cui al comma 5, il permesso di
costruire decade di diritto per la parte non eseguita, salvo che,
anteriormente alla scadenza, sia richiesta una proroga. La proroga
può essere accordata con provvedimento motivato per una sola volta
e per un periodo non superiore a ventiquattro mesi, per cause
indipendenti dalla volontà del titolare del permesso di costruire
che abbiano ritardato i lavori in corso di esecuzione.
7. Qualora i lavori non siano ultimati nei termini stabiliti,
il titolare del permesso di costruire deve richiedere un nuovo
permesso per la parte di intervento non ultimata, salvo che gli
interventi necessari non rientrino tra quelli che possono essere
realizzati mediante SCIA edilizia ai sensi dell'articolo 61, comma
1. In caso di rilascio di un nuovo permesso di costruire, si
procede altresì al ricalcolo del contributo di costruzione
relativamente alla parte ancora da realizzare.
8. Ogni permesso di costruire deve enunciare espressamente la
destinazione o le destinazioni d'uso in atto e in progetto
nell'immobile oggetto del permesso medesimo.
9. Ove del caso, per l'incidenza che l'intervento ha sulla
situazione infrastrutturale, sull'ambiente circostante, sulla
necessità di coordinare azioni pubbliche e private o per altre
oggettive ragioni, il Comune può, con adeguata motivazione,
subordinare il rilascio del permesso di costruire alla stipulazione
di una convenzione o alla formazione di un atto unilaterale
d'obbligo, con i quali il titolare del permesso assume specifici
obblighi riguardanti modalità e tempi di realizzazione, requisiti
dell'opera, attuazione di opere o di interventi integrativi o altri
aspetti di interesse pubblico.".
Articolo 24
(Inserimento dell'articolo 60bis alla l.r. 11/1998)
1. Dopo l'articolo 60 della l.r. 11/1998, come sostituito
dall'articolo 23, è inserito il seguente:
"Articolo 60bis
(Procedimento per il rilascio del permesso di
costruire)
1. Nel caso in cui il permesso di costruire sia richiesto
nell'ambito dei procedimenti di cui all'articolo 3 della legge
regionale 23 maggio 2011, n. 12 (Legge comunitaria regionale 2011),
la domanda per il rilascio del permesso è presentata allo sportello
unico competente per il territorio in cui si svolge l'attività o è
situato l'impianto produttivo.
2. Al di fuori dei casi di cui al comma 1, la domanda per il
rilascio del permesso di costruire è presentata all'ufficio
competente del Comune in cui l'intervento deve essere realizzato,
di seguito denominato ufficio competente, corredata di
un'attestazione concernente il titolo di legittimazione e degli
elaborati progettuali richiesti dal regolamento edilizio nonché
della valutazione di impatto ambientale e dell'autorizzazione
paesaggistica e archeologica, ove previste. La domanda è
accompagnata da una dichiarazione del progettista abilitato che
attesti la conformità del progetto ai PRG, ai regolamenti edilizi
vigenti e alle altre normative di settore aventi incidenza sulla
disciplina dell'attività edilizia e, in particolare, alle norme di
sicurezza, antincendio, relative all'efficienza energetica e
igienico-sanitarie, qualora la verifica in ordine a tale conformità
non comporti valutazioni tecnico-discrezionali.
3. Entro dieci giorni dalla presentazione della domanda di
cui al comma 2, l'ufficio competente comunica all'interessato il
nominativo del responsabile del procedimento il quale provvede,
entro il medesimo termine, alla richiesta di autorizzazioni, nulla
osta, pareri o altri atti di assenso comunque denominati alle
amministrazioni competenti, nel caso in cui non siano già allegati
alla domanda stessa. Con la predetta comunicazione il responsabile
del procedimento segnala inoltre i termini previsti dalle normative
di settore per il rilascio dei medesimi atti di assenso. L'esame
delle domande si svolge secondo l'ordine cronologico di
presentazione.
4. Il termine di cui al comma 3 può essere interrotto per una
sola volta dal responsabile del procedimento esclusivamente per
richiedere documenti che integrino o completino la documentazione
presentata e che non siano già nella disponibilità
dell'amministrazione o che questa non possa acquisire
autonomamente. Qualora gli atti integrativi richiesti non
pervengano nel termine di trenta giorni successivi alla richiesta,
il procedimento è concluso e il permesso si intende negato.
5. Al fine dell'acquisizione degli atti di assenso di cui al
comma 3, la conferenza di servizi è sempre indetta, oltre a quanto
disposto dall'articolo 24, comma 4, della legge regionale 6 agosto
2007, n. 19 (Nuove disposizioni in materia di procedimento
amministrativo e di diritto di accesso ai documenti
amministrativi), nel caso in cui i procedimenti necessari per
acquisire i predetti atti di assenso abbiano una durata superiore a
novanta giorni ovvero nei casi previsti dalle normative di
settore.
6. Gli atti di assenso di cui al comma 3 sono rilasciati
dalle amministrazioni competenti entro i termini previsti dalle
normative di settore. Decorsi i predetti termini, il responsabile
del procedimento procede ai sensi dei commi 7 e 8. In tal caso,
salva l'ipotesi di omessa richiesta dell'atto di assenso, il
responsabile del procedimento non può essere chiamato a rispondere
degli eventuali danni derivanti dalla mancata emissione dei
medesimi atti di assenso.
7. Entro quindici giorni dall'acquisizione degli atti di
assenso di cui al comma 3 o dalla scadenza dei termini previsti
dalle normative di settore per il rilascio dei medesimi, il
responsabile del procedimento trasmette alla commissione edilizia,
ove costituita, l'esito dell'istruttoria condotta. La commissione
si pronuncia entro quindici giorni dalla ricezione degli atti.
Entro i successivi quindici giorni, il responsabile del
procedimento adotta il provvedimento conclusivo.
8. Nel caso in cui la commissione edilizia non sia
costituita, il responsabile del procedimento, entro quindici giorni
dall'acquisizione degli atti di assenso di cui al comma 3 o dalla
scadenza dei termini previsti dalle normative di settore per il
rilascio dei medesimi, adotta il provvedimento conclusivo.
9. Il termine di quindici giorni per adottare il
provvedimento conclusivo di cui ai commi 7 o 8 è aumentato di dieci
giorni qualora il responsabile del procedimento abbia comunicato
all'istante i motivi che ostano all'accoglimento della domanda ai
sensi dell'articolo 16 della l.r. 19/2007.
10. Il responsabile del procedimento comunica all'interessato
il provvedimento conclusivo entro dieci giorni dalla sua
adozione.
11. Dell'avvenuto rilascio del permesso di costruire è data
notizia al pubblico mediante affissione all'albo pretorio. Gli
estremi del permesso di costruire sono indicati nel cartello
esposto presso il cantiere, secondo le modalità stabilite dal
regolamento edilizio.
12. Decorsi inutilmente i termini di cui ai commi 7, ultimo
periodo, 8 e 9 per l'adozione del provvedimento conclusivo, sulla
domanda di permesso di costruire si intende formato il
silenzio-assenso.".
Articolo 25
(Sostituzione dell'articolo 61 della l.r. 11/1998)
1. L'articolo 61 della l.r. 11/1998 è sostituito dal
seguente:
"Articolo 61
(SCIA edilizia)
1. Non sono subordinati a permesso di costruire e sono
soggetti a SCIA edilizia i seguenti interventi:
a) opere di manutenzione straordinaria, opere di restauro e
risanamento conservativo in assenza di mutamenti della destinazione
d'uso;
b) opere esterne di eliminazione delle barriere
architettoniche in edifici esistenti;
c) recinzioni, muri di cinta e cancellate;
d) opere di sistemazione di aree destinate ad attività
sportive senza creazione di volumetria;
e) opere interne di singole unità immobiliari che non
comportino modifiche sostanziali dei prospetti, non rechino
pregiudizio alla statica dell'immobile, non aumentino il numero
delle unità immobiliari né la superficie utile e non mutino la
destinazione d'uso;
f) realizzazione di parcheggi di pertinenza, nel sottosuolo
del fabbricato o del lotto su cui insiste il fabbricato
stesso;
g) devoluzione a parcheggio del piano terreno, o di parte di
esso, negli edifici esistenti;
h) realizzazione di condutture e impianti interrati e di
impianti tecnici al servizio di edifici esistenti;
i) realizzazione di strutture pertinenziali agli edifici
esistenti, come tali prive di funzioni autonome e destinate invece
al servizio esclusivo degli edifici predetti, o di loro parti, le
quali non comportino carico urbanistico alcuno, non determinino
aggravio sulle opere di urbanizzazione e presentino piccole
dimensioni;
j) opere di demolizione, reinterri e scavi di modesta entità
che non attengano a bonifiche agrarie interessanti superfici
superiori a 2000 metri quadrati di terreno né alla coltivazione di
cave;
k) manufatti e sistemazioni all'interno dei cimiteri, nel
rispetto del relativo regolamento;
l) manufatti temporanei per la loro natura e per la loro
funzione;
m) beni strumentali di cui all'articolo 22, comma 2, lettera
e);
n) intonacatura e tinteggiatura esterna degli edifici, ove
conforme alle disposizioni comunali in tema di colore e arredo
urbano e al regolamento edilizio;
o) interventi di manutenzione delle piste da sci
esistenti;
p) interventi di manutenzione idraulico-forestale dei corsi
d'acqua;
q) varianti ai progetti relativi agli interventi di cui al
presente comma;
r) piccoli impianti di irrigazione a servizio di aree
verdi;
s) realizzazione di muri di contenimento per terrazzamenti
pertinenti ad abitazioni;
t) realizzazione di serre a struttura fissa di superficie
coperta inferiore a 50 metri quadrati.
2. Nei casi in cui gli interventi di cui al comma 1 siano
correlati ai procedimenti di cui all'articolo 3 della l.r. 12/2011,
la SCIA edilizia è presentata allo sportello unico competente per
il territorio in cui si svolge l'attività o è situato l'impianto
produttivo.
3. Al di fuori dei casi di cui al comma 2, la SCIA edilizia è
presentata all'ufficio competente del Comune in cui l'intervento
deve essere realizzato, di seguito denominato ufficio competente,
corredata di dichiarazioni sostitutive di certificazione o di atto
di notorietà, attestanti l'esistenza dei presupposti e dei
requisiti di legge, nonché delle attestazioni e asseverazioni di
tecnici abilitati, ove richieste. Le attestazioni e le
asseverazioni sono corredate degli elaborati tecnici necessari per
consentire le verifiche di competenza del Comune.
4. Gli interventi di cui al comma 1 possono essere iniziati
dalla data della presentazione della SCIA edilizia all'ufficio
competente. La documentazione comprovante il titolo abilitativo è
data dalla ricevuta della ricezione della stessa da parte del
medesimo ufficio.
5. Entro e non oltre trenta giorni dal ricevimento della SCIA
edilizia, spetta all'ufficio competente verificare la sussistenza
dei presupposti e dei requisiti di legge richiesti e disporre, se
del caso, con provvedimento motivato da comunicare all'interessato
entro il medesimo termine, il divieto di prosecuzione dell'attività
edilizia e la rimozione dei suoi effetti, salvo che l'interessato
provveda, ove ciò sia possibile, a conformare alla normativa
vigente detta attività e i suoi effetti entro il termine
prefissatogli, comunque non inferiore a trenta giorni. È fatto
salvo il potere dell'ufficio competente di assumere determinazioni
in via di autotutela ai sensi degli articoli 21quinquies e 21nonies
della legge 7 agosto 1990, n. 241 (Nuove norme in materia di
procedimento amministrativo e di diritto di accesso ai documenti
amministrativi). In caso di dichiarazioni sostitutive di
certificazione e di atto di notorietà false o mendaci, l'ufficio
competente, ferma restando l'applicazione delle sanzioni penali
previste dalla normativa vigente in materia, può sempre e in ogni
tempo adottare i provvedimenti di cui al primo periodo.
6. Decorso il termine per l'adozione dei provvedimenti di cui
al primo periodo del comma 5, all'ufficio competente è consentito
intervenire solo in presenza del pericolo di un danno per il
patrimonio artistico e culturale, per l'ambiente, per la salute e
per la sicurezza pubblica e previo motivato accertamento
dell'impossibilità di tutelare tali interessi mediante adeguamento
dell'attività dei privati alla normativa vigente.
7. Le disposizioni dei commi 1 e 4 si applicano solo ove
concorrano le seguenti condizioni:
a) siano stati rilasciati gli assensi, le autorizzazioni o i
pareri dovuti, nel caso in cui gli immobili interessati siano
assoggettati alle disposizioni del d.lgs. 42/2004, della l.r.
56/1983 nonché della legge 6 dicembre 1991, n. 394 (Legge quadro
sulle aree protette), e delle leggi regionali 30 luglio 1991, n. 30
(Norme per l'istituzione di aree naturali protette), e 21 maggio
2007, n. 8 (Legge comunitaria 2007);
b) gli interventi oggetto della SCIA edilizia siano conformi
alle prescrizioni cogenti e prevalenti del PTP, alle prescrizioni
dei piani di settore e a quelle degli strumenti urbanistici, dei
regolamenti edilizi, dei programmi, delle intese e delle
concertazioni approvati o adottati;
c) gli interventi oggetto della SCIA edilizia rispettino le
norme igienico-sanitarie e quelle relative alla sicurezza.
8. L'ultimazione dei lavori oggetto della SCIA edilizia deve
avvenire nel termine di un anno; decorso tale termine, cessano gli
effetti abilitativi della medesima.
9. Il ricorso alla SCIA edilizia non esonera i soggetti
interessati dall'applicazione delle norme sul rischio
idrogeologico, sulle opere di conglomerato cementizio, sul
contenimento dei consumi energetici e delle altre disposizioni in
materia edilizia.".
Articolo 26
(Inserimento dell'articolo 61bis alla l.r. 11/1998)
1. Dopo l'articolo 61 della l.r. 11/1998, come sostituito
dall'articolo 25, è inserito il seguente:
"Articolo 61bis
(Varianti in corso d'opera)
1. Non sono soggette ad approvazione espressa ma a
comunicazione, da depositare presso l'ufficio competente prima
dell'ultimazione dei lavori, le varianti realizzate in corso
d'opera che presentino i seguenti requisiti:
a) rispondano alle condizioni di cui all'articolo 61, comma
7;
b) non contrastino con le prescrizioni espresse nel permesso
di costruire;
c) non comportino modifiche ai volumi e alle superfici utili
assentite;
d) non mutino la destinazione d'uso delle costruzioni o delle
singole unità immobiliari;
e) non modifichino il numero delle unità immobiliari;
f) non alterino la sagoma né l'altezza della
costruzione.
2. Alle varianti in corso d'opera di cui al comma 1 si
applicano le disposizioni dell'articolo 61, commi 4 e 9 e, ove del
caso, le sanzioni in tema di opere soggette a SCIA
edilizia.".
Articolo 27
(Modificazione all'articolo 62 della l.r. 11/1998)
1. Al comma 1 dell'articolo 62 della l.r. 11/1998, le parole:
"; i progetti stessi devono inoltre essere sottoposti all'esame
della commissione edilizia del Comune" sono soppresse.
Articolo 28
(Modificazione agli articoli 64, 90bis e 90ter della l.r.
11/1998)
1. Al comma 2bis dell'articolo 64 della l.r. 11/1998, le
parole: "lettera bbis)" sono sostituite dalle seguenti: "lettera
c)".
2. Al comma 4 dell'articolo 90bis e al comma 3 dell'articolo
90ter della l.r. 11/1998, le parole: "e bbis)" sono sostituite
dalle seguenti: "e c)".
Articolo 29
(Modificazione all'articolo 77 della l.r. 11/1998)
1. Il comma 5 dell'articolo 77 della l.r. 11/1998 è
sostituito dal seguente:
"5. Nel caso di trasformazioni abusivamente eseguite su
terreni sottoposti, in base a leggi statali o regionali, a vincolo
di inedificabilità, l'acquisizione si verifica di diritto e
gratuitamente a favore del Comune, salvo che si tratti di
trasformazioni eseguite su aree vincolate ai fini della difesa
dello Stato o di servizi di carattere nazionale, nel qual caso
l'acquisizione, previo espletamento della procedura di cui al
presente articolo, ha luogo a favore dell'amministrazione statale
cui compete la vigilanza sull'osservanza del vincolo. Il Sindaco,
qualora accerti l'esecuzione di trasformazioni abusive su tali
terreni, è tenuto a darne immediata comunicazione
all'amministrazione statale competente e alla struttura regionale
competente in materia di urbanistica.".
Articolo 30
(Modificazioni all'articolo 91 della l.r. 11/1998)
1. Al comma 1 dell'articolo 91 della l.r. 11/1998, le parole:
"; l'efficacia dei vincoli predetti non può essere protratta oltre
il termine di attuazione del PUD" sono sostituite dalle seguenti:
"o i progetti, qualora non richiedano la preliminare
predisposizione di uno strumento attuativo. L'efficacia dei vincoli
predetti non può essere protratta oltre il termine di attuazione
dell'eventuale strumento attuativo.".
2. Al comma 2 dell'articolo 91 della l.r. 11/1998, sono
aggiunte, in fine, le seguenti parole: ", prima della scadenza del
vincolo stesso".
Articolo 31
(Modificazioni all'articolo 95 della l.r. 11/1998)
1. Il comma 2 dell'articolo 95 della l.r. 11/1998 è
sostituito dal seguente:
"2. Nell'effettuazione di opere di restauro o di risanamento
conservativo, anche con mutamento della destinazione d'uso, di
fabbricati soggetti alla disciplina delle parti I e II del d.lgs.
42/2004 o classificati come monumenti, documenti o di pregio
storico, culturale, architettonico o ambientale dai PRG, è
consentito mantenere l'attuale situazione di fatto dei locali di
abitazione limitatamente all'altezza interna utile, alla superficie
finestrata apribile, alla superficie minima delle stanze da letto e
di soggiorno e degli alloggi monostanza.".
2. Il comma 2bis dell'articolo 95 della l.r. 11/1998 è
sostituito dal seguente:
"2bis. Nell'effettuazione di opere di restauro o di
risanamento conservativo, anche con mutamento della destinazione
d'uso, di fabbricati soggetti alla disciplina delle parti I e II
del d.lgs. 42/2004 o classificati come monumenti, documenti o di
pregio storico, culturale, architettonico o ambientale dai PRG, è
consentito mantenere l'attuale situazione di fatto dei locali non
utilizzati a scopo abitativo limitatamente all'altezza interna
utile, alla superficie finestrata apribile e alla superficie minima
dei vani.".
3. Al comma 3 dell'articolo 95 della l.r. 11/1998, prima
delle parole: "Nell'effettuazione di opere di risanamento
conservativo" sono inserite le seguenti: "Salvo quanto previsto dai
commi 1, 2 e 2bis,".
Articolo 32
(Inserimento dell'articolo 95bis alla l.r. 11/1998)
1. Dopo l'articolo 95 della l.r. 11/1998, come modificato
dall'articolo 31, è inserito il seguente:
"Articolo 95bis
(Disciplina del trattamento dei dati e delle informazioni
territoriali)
1. In attuazione del decreto legislativo 7 marzo 2005, n. 82
(Codice dell'amministrazione digitale), la Regione e i Comuni
assicurano la disponibilità, la gestione, l'accesso, la
trasmissione, la conservazione e la fruibilità dei dati e delle
informazioni, in formato digitale, derivanti dall'applicazione dei
titoli II, III, IV e V.
2. La Regione e i Comuni, in forma singola o associata
attraverso le forme di collaborazione di cui alla parte IV, titolo
I, capo IV, della l.r. 54/1998, rendono disponibili tramite il sito
istituzionale i dati e le informazioni di cui al comma 1 in proprio
possesso, secondo i livelli di protezione previsti dalla normativa
vigente.
3. La Giunta regionale con propria deliberazione, d'intesa
con il Consiglio permanente degli enti locali, disciplina le
modalità di trasmissione in formato digitale dei dati e delle
informazioni di cui al comma 1.".
Articolo 33
(Modificazioni all'articolo 99 della l.r. 11/1998)
1. Il comma 3 dell'articolo 99 della l.r. 11/1998 è
sostituito dal seguente:
"3. Nelle zone territoriali di tipo E dei PRG possono essere
edificati ad una distanza dalle strade pari a quella prevista dal
comma 1, lettera a):
a) i fabbricati agricoli in possesso del parere favorevole di
cui all'articolo 22, comma 2, lettera e);
b) i fabbricati realizzati per finalità di interesse generale
o sociale.".
2. Dopo il comma 3 dell'articolo 99 della l.r. 11/1998, come
sostituito dal comma 1, è aggiunto il seguente:
"3bis. Per gli interventi di cui al comma 3, il titolo
abilitativo può essere rilasciato previa deliberazione del
Consiglio comunale interessato che attesti la necessità di
realizzare il fabbricato nel rispetto delle distanze minime di cui
al comma 1, lettera a), e, nel caso dei fabbricati di cui al comma
3, lettera b), la finalità di interesse generale e
sociale.".
Articolo 34
(Disposizioni di coordinamento)
1. Le parole: "art. 15, comma 3" ovvero "articolo 15, comma
3", ovunque ricorrano nella l.r. 11/1998, sono sostituite dalle
seguenti: "articolo 15, comma 5".
2. Ogni riferimento contenuto nella l.r. 11/1998 alla legge 1
giugno 1939, n. 1089 (Tutela delle cose d'interesse artistico e
storico), e alla legge 29 giugno 1939, n. 1497 (Protezione delle
bellezze naturali), deve intendersi effettuato alle corrispondenti
disposizioni del decreto legislativo 22 gennaio 2004, n. 42 (Codice
dei beni culturali e del paesaggio, ai sensi dell'articolo 10 della
legge 6 luglio 2002, n. 137).
3. Ogni riferimento contenuto nella l.r. 11/1998 o in altre
leggi e regolamenti regionali alla concessione edilizia e alla
denuncia di inizio dell'attività, nelle versioni precedenti alle
modificazioni introdotte dagli articoli 23, 24 e 25 della presente
legge, deve intendersi effettuato, rispettivamente, al permesso di
costruire e alla segnalazione certificata di inizio attività
edilizia (SCIA edilizia).
Articolo 35
(Disposizioni transitorie e finali)
1. Le disposizioni di cui all'articolo 15, comma 7, della
l.r. 11/1998, come sostituito dall'articolo 3, comma 1, si
applicano a decorrere dal centottantesimo giorno successivo alla
data di entrata in vigore della presente legge.
2. Le disposizioni di cui all'articolo 15, comma 9, della
l.r. 11/1998, come modificato dall'articolo 3, comma 2, si
applicano a decorrere dal quarantacinquesimo giorno successivo alla
data di entrata in vigore della presente legge.
3. I Comuni che, alla data di entrata in vigore della
presente legge, hanno provveduto ad adeguare il PRG al PTP ai sensi
dell'articolo 13 della l.r. 11/1998 oppure che, alla medesima data,
hanno adottato il testo preliminare della variante sostanziale di
cui all'articolo 15, comma 7, della medesima legge regionale,
possono approvare il programma di sviluppo turistico (PST) di cui
all'articolo 47 della l.r. 11/1998, come modificato dall'articolo
15 della presente legge, secondo le procedure previste
dall'articolo 16 della l.r. 11/1998, previa concertazione con le
strutture regionali competenti in materia di urbanistica, turismo e
trasporti. I Comuni definiti dal PTP grandi stazioni turistiche o
stazioni atipiche devono approvare il PST entro il 31 dicembre
2013.
4. Sono fatte salve le individuazioni e le delimitazioni
delle zone umide e dei laghi naturali e artificiali effettuate e
approvate ai sensi della normativa regionale in materia urbanistica
e di pianificazione territoriale previgente alla data di entrata in
vigore della l.r. 11/1998.
5. Le disposizioni di cui all'articolo 77, comma 5, della
l.r. 11/1998, come sostituito dall'articolo 29, comma 1, si
applicano ai procedimenti in essere alla data di entrata in vigore
della presente legge.
6. L'articolo 40, comma 1, lettera d), si applica ai
procedimenti in essere alla data di entrata in vigore della
presente legge.
CAPO II
MODIFICAZIONI DI ALTRE DISPOSIZIONI IN MATERIA DI GOVERNO DEL
TERRITORIO
Articolo 36
(Sostituzione dell'articolo 8 della legge regionale 10 giugno
1983, n. 56)
1. L'articolo 8 della legge regionale 10 giugno 1983, n. 56
(Misure urgenti per la tutela dei beni culturali), è sostituito dal
seguente:
"Articolo 8
1. Nei Comuni dotati di classificazione dei fabbricati
approvata con le procedure di cui alla legge regionale 6 aprile
1998, n. 11 (Normativa urbanistica e di pianificazione territoriale
della Valle d'Aosta), gli edifici classificati come monumento o
documento dal piano regolatore generale comunale sono soggetti alla
tutela di cui al decreto legislativo 22 gennaio 2004, n. 42 (Codice
dei beni culturali e del paesaggio, ai sensi dell'articolo 10 della
legge 6 luglio 2002, n. 137).
2. Nelle aree archeologiche, individuate dai piani regolatori
generali comunali adeguati al piano territoriale paesistico o da
apposita cartografia, per i soli interventi che non interessino il
sottosuolo o i reperti, nonché nelle aree di valore storico e
paesaggistico, ad esclusione degli interventi sugli edifici
classificati come monumento o documento dal piano regolatore
generale comunale, le funzioni amministrative relative al rilascio
delle autorizzazioni di cui all'articolo 146 del d.lgs. 42/2004,
con riferimento agli interventi di cui all'articolo 3 della legge
regionale 27 maggio 1994, n. 18 (Deleghe ai Comuni della Valle
d'Aosta di funzioni amministrative in materia di tutela del
paesaggio), sono delegate ai Comuni, con le modalità previste dalla
medesima l.r. 18/1994.
3. Le opere di qualunque natura interne agli edifici e in
elevato, anche se ricompresi nelle aree archeologiche o di valore
storico e paesaggistico, che non interessino la stratificazione
archeologica, i reperti o gli edifici classificati di cui al comma
1, non sono da sottoporre ad alcuna autorizzazione ai fini della
tutela paesaggistica qualora le stesse non alterino l'aspetto
esteriore degli edifici, lo stato dei luoghi né rechino pregiudizio
ai valori storici o paesaggistici oggetto di protezione.".
Articolo 37
(Modificazione alla legge regionale 27 maggio 1994, n.
18)
1. Alla lettera l) del comma 1 dell'articolo 3 della legge
regionale 27 maggio 1994, n. 18 (Deleghe ai Comuni della Valle
d'Aosta di funzioni amministrative in materia di tutela del
paesaggio), le parole: ", purché ammessi dai piani stessi o
previsti dai relativi strumenti attuativi" sono soppresse.
Articolo 38
(Modificazioni alla legge regionale 1° giugno 2007, n.
13)
1. L'articolo 2 della legge regionale 1° giugno 2007, n. 13
(Nuove disposizioni in materia di obbligo di costruzione del manto
di copertura in lose di pietra e disciplina dei relativi benefici
economici. Modificazione alla legge regionale 27 maggio 1994, n.
18), è sostituito dal seguente:
"Articolo 2
(Obbligo di copertura dei tetti in lose di pietra. Formazione
degli operatori)
1. Salvo quanto previsto dagli articoli 4 e 5, il manto di
copertura dei tetti delle costruzioni deve essere realizzato in
lose di pietra aventi le caratteristiche di cui all'articolo 3 nei
seguenti casi:
a) edifici classificati dai piani regolatori generali
comunali (PRGC) come monumento, documento o di pregio storico,
culturale, architettonico o ambientale;
b) edifici ricadenti nelle zone o sottozone di tipo A
individuate dai PRGC;
c) edifici e relativi manufatti pertinenziali sottoposti a
tutela paesaggistica per i quali la struttura regionale competente
può imporre l'obbligo di copertura in lose di pietra per
particolari motivi di salvaguardia della tradizione costruttiva
locale.
2. Per gli edifici e relativi manufatti per i quali non è
previsto l'obbligo di copertura in lose di pietra, il colore del
manto di copertura, indipendentemente dal materiale impiegato, deve
essere nelle tonalità del grigio o bruno-marrone, a seconda della
dominante di colore presente nel contesto circostante visivamente
percepibile. In ogni caso, sono fatte salve le coperture in
laterizio storicamente esistenti in contesti laddove prevalgono le
tonalità del mattone.
3. Le disposizioni di cui ai commi 1 e 2 prevalgono su quelle
incompatibili dei PRGC e dei regolamenti edilizi comunali relative
al manto di copertura dei tetti delle costruzioni.
4. La Regione promuove iniziative di formazione rivolte agli
operatori del settore al fine di diffondere e migliorare le
tecniche di realizzazione dei manti di coperture dei tetti delle
costruzioni in lose di pietra.".
2. L'articolo 5 della l.r. 13/2007 è sostituito dal
seguente:
"Articolo 5
(Deroghe)
1. In deroga all'obbligo di cui all'articolo 2, comma 1, può
essere consentito l'impiego di un manto di copertura diverso dalle
lose di pietra nei casi in cui il contesto territoriale, la
vicinanza o meno di agglomerati abitati e la presenza di manufatti
edilizi specifici presentino caratteristiche tipologiche e visive
congrue rispetto a tale impiego e nei seguenti, ulteriori
casi:
a) edifici e relativi manufatti pertinenziali con tipologia
che impedisce, per ragioni estetiche, statiche o strutturali,
l'impiego del manto di copertura in lose di pietra. Ove richiesto,
la deroga è subordinata alla presentazione, in fase progettuale, di
una relazione di calcolo attestante la presenza di problematiche
statiche o strutturali, redatta e sottoscritta da tecnico
abilitato;
b) immobili sottoposti a notifica o classificati quali
documenti o monumenti dai PRGC, per i quali il tipo di materiale di
copertura del tetto è stabilito, caso per caso, in sede di
autorizzazione degli interventi, dalla struttura regionale
competente in materia di beni culturali e paesaggistici;
c) costruzioni per il ricovero del bestiame e annessi a
destinazione rurale oppure funzionali o strumentali all'attività
agricola;
d) costruzioni o impianti di pubblica utilità che, per
esigenze architettoniche o tecniche, richiedano materiali di
copertura diversi dalle lose di pietra;
e) interventi di manutenzione ordinaria del pacchetto di
copertura, ivi compresi gli interventi sugli strati di
isolanti;
f) altri casi specifici, su proposta del Comune, sentita la
struttura regionale competente.
2. L'impiego di un manto di copertura diverso dalle lose di
pietra è direttamente autorizzato dal Comune sul cui territorio è
ubicata la costruzione.".
3. Al comma 1 dell'articolo 7 della l.r. 13/2007, le parole:
"tramite le Comunità montane" sono soppresse.
4. Al comma 3 dell'articolo 8 della l.r. 13/2007 sono
apportate le seguenti modificazioni:
a) la lettera b) è sostituita dalla seguente:
"b) fino ad un massimo del 70 per cento di quella effettiva,
stabilita con la deliberazione di cui al comma 2, nel caso di
ricostruzione parziale con mantenimento dell'orditura principale e
sostituzione completa dell'orditura secondaria, restando esclusa
ogni altra componente concorrente alla formazione della struttura
del tetto, o con recupero delle lose inferiore al 50 per
cento;";
b) la lettera c) è sostituita dalla seguente:
"c) ulteriormente ridotta in misura proporzionale fino ad un
massimo del 40 per cento di quella effettiva, stabilita con la
deliberazione di cui al comma 2, nei casi di ricostruzione con
mantenimento dell'orditura principale e secondaria o con recupero
delle lose superiore al 50 per cento. In tali casi, la misura
unitaria effettiva del contributo concedibile non è soggetta agli
incrementi percentuali eventualmente disposti ai sensi dei commi 5
e 6.".
Articolo 39
(Disposizione transitoria alla l.r. 13/2007)
1. Le disposizioni di cui all'articolo 2 della l.r. 13/2007,
nella versione antecedente alle modificazioni introdotte
dall'articolo 38, comma 1, della presente legge, continuano a
trovare applicazione per gli interventi di costruzione del manto di
copertura dei tetti in lose di pietra per i quali, alla data di
entrata in vigore della presente legge, sia già stato avviato il
procedimento amministrativo finalizzato ad ottenere il relativo
titolo abilitativo edilizio.
CAPO III
ABROGAZIONI
Articolo 40
(Abrogazioni)
1. Sono abrogate le seguenti disposizioni della l.r.
11/1998:
a) i commi 4.2, 4.3, 4.4, 4.5 e 4bis dell'articolo
13;
b) le lettere d) ed e) del comma 2 dell'articolo 53;
c) il comma 3 dell'articolo 53;
d) il comma 2 dell'articolo 87.
2. Sono inoltre abrogati:
a) l'allegato alla l.r. 56/1983;
b) i commi 2 e 3 dell'articolo 30 della legge regionale 15
dicembre 2003, n. 21;
c) i commi 1, 3, 4, 5 e 6 dell'articolo 1 della legge
regionale 16 ottobre 2006, n. 22;
d) l'articolo 6 della l.r. 13/2007;
e) l'articolo 2 della legge regionale 19 novembre 2008, n.
25;
f) l'articolo 9 della legge regionale 4 agosto 2009, n.
24;
g) il comma 9 dell'articolo 9 della legge regionale 23 maggio
2011, n. 12.
Presidente
- La parola al Consigliere Giuseppe Cerise,
per una questione pregiudiziale.
Cerise G. (ALPE)
- È a questo che avevo fatto accenno
prima. Avevamo visto in commissione la portata di questo
provvedimento, le implicazioni che ha, la sua complessità, e ne
avevamo chiesto un rinvio di 15 giorni per alcuni approfondimenti
che ritenevamo opportuni. Questo non è stato preso in
considerazione da parte della commissione; lo reiteriamo oggi, in
questa Assemblea, confidando nella sensibilità di tutti i colleghi.
L'approccio che abbiamo avuto in commissione è stato di
partecipazione diretta e non di ostruzionismo, dunque confidiamo
che questo possa essere rinviato, in quanto penso che 15 giorni non
siano una dilazione significativa, che possa compromettere
l'efficacia del provvedimento.
Presidente
- Su questa richiesta uno a favore ed uno
contro, poi mettiamo in votazione.
La parola all'Assessore al territorio e ambiente, Manuela
Zublena.
Zublena (UV)
- Grazie Presidente.
In relazione a questa richiesta, visto il lavoro approfondito
fatto in commissione, riteniamo che ci siano tutte le condizioni
per discutere oggi la legge.
Presidente
- La parola al Consigliere Segretario
Rigo.
Rigo (PD)
- Grazie Presidente.
Credo che questa sia la seconda volta che chiediamo, come gruppi
di opposizione, un rinvio di un argomento all'ordine del giorno. I
Presidenti di commissione devono dare atto ai gruppi di opposizione
di aver sempre ottemperato con diligenza ai lavori della
commissione ed avere molte volte acconsentito a che i provvedimenti
arrivassero in aula in via d'urgenza. Non vediamo quali problemi
potrebbero nascere all'Amministrazione se questa discussione
avvenisse fra 15 giorni.
Ci rammarichiamo di questa chiusura da parte della maggioranza
per una richiesta che, a noi, sembra legittima, anche perché è un
argomento difficile e pesante per chi non è addentro ai meccanismi
che questa legge contiene. Quindi ci dispiace, ne prendiamo atto, e
continueremo il nostro lavoro.
Presidente
- Pongo in votazione la questione
pregiudiziale:
Consiglieri presenti e votanti: 32
Favorevoli: 8
Contrari: 24
Il Consiglio non approva.
Il Consiglio non approva la questione pregiudiziale posta dal
Consigliere Giuseppe Cerise.
Presidente
- Ritorniamo quindi al punto n. 24.1
dell'ordine del giorno.
La parola al relatore, Consigliere Prola.
Prola (UV)
- Grazie Presidente.
Il presente disegno di legge reca modificazioni alla legge
regionale 6 aprile 1998, n. 11 "Normativa urbanistica e di
pianificazione territoriale della Valle d'Aosta", nonché alle
seguenti leggi regionali: 10 giugno 1983, n. 56 "Misure urgenti per
la tutela dei beni culturali"; 27 maggio 1994, n. 18 "Deleghe ai
Comuni della Valle d'Aosta di funzioni amministrative in materia di
tutela del paesaggio"; 1° giugno 2007, n. 13 "Nuove disposizioni in
materia di obbligo di costruzione del manto di copertura in lose di
pietra e disciplina dei relativi benefici economici"; 4 agosto
2009, n. 24 "Misure per la semplificazione delle procedure
urbanistiche e la riqualificazione del patrimonio edilizio in Valle
d'Aosta" (n. 11/1998 e n. 18/1994).
II testo in esame è frutto di un ampio confronto tra le
strutture competenti dei vari assessorati: Dipartimento territorio
e ambiente, Dipartimento difesa del suolo e risorse idriche,
Dipartimento agricoltura e Dipartimento Sopraintendenza per i beni
e le attività culturali, che si interfacciano per lo svolgersi
dell'attività edilizia nella nostra Regione.
La III Commissione consiliare ha analizzato ed approfondito il
testo convocando in audizione gli ordini professionali (ingegneri,
agronomi, architetti, geometri, geologi), che hanno presentato
alcune osservazioni ed emendamenti. In seguito il Consiglio
Permanente degli Enti Locali, nell'espressione del proprio parere,
ha proposto 19 emendamenti.
Il testo che oggi viene sottoposto all'esame dell'aula è stato
rivisto dalla commissione ed è il risultato di un'approfondita
riflessione ed un'organica analisi delle proposte avanzate dagli
ordini professionali e dal CPEL, attraverso un aperto confronto di
tipo tecnico e politico avvenuto con gli assessorati competenti. I
principi che hanno guidato il legislatore e le diverse componenti
che a vario titolo hanno partecipato alla redazione del testo sono
inerenti alla semplificazione burocratica, con forte snellimento
degli iter procedurali ed una riduzione dei tempi necessari per lo
svolgimento delle attività amministrative. Con un intenso lavoro di
"pulizia" lessicale e di abrogazione di norme ormai superate si è
rinnovato il testo ed adeguato alle recenti novità legislative,
presentando un disegno di legge di 40 articoli suddivisi in tre
capi.
Resta invariato l'impianto generale della norma, nonché gli
obiettivi di pianificazione del territorio, al fine di permettere
di concludere l'iter di adeguamento dei piani regolatori comunali
al piano territoriale paesaggistico, garantendo a tutti i Comuni le
stesse condizioni e procedure. Sulla base della situazione di
applicazione della legge per quanto riguarda l'adeguamento dei
piani regolatori comunali, vi sono, ad oggi, 21 Comuni che hanno
concluso l'iter, oltre a 23 Comuni il cui testo di piano regolatore
comunale è in esame e 12 Comuni con il testo di bozza in
predisposizione in affiancamento con la struttura regionale, che
sono pertanto avviati all'approvazione finale.
Si è ritenuto di introdurre alcuni strumenti volti a incentivare
l'accelerazione delle fasi conclusive dell'iter e a stimolare i
rimanenti Comuni a predisporre la variante. Vengono stabili tempi
certi per la produzione degli elaborati di competenza comunale, non
definiti nella legge originaria, e sono introdotte limitazioni per
l'accesso ai finanziamenti di opere pubbliche (FOSPI) per i Comuni
ritardatari, e viene posto un divieto di applicazione degli
articoli 90bis, 90ter e 90 quater ("legge alberghi"), nonché della
legge n. 24/2009 ("legge casa"), se non viene concluso
l'adeguamento del piano nei termini stabiliti dalla presente
modifica di legge. Si riduce l'obbligo di ricorso alla procedura
delle varianti sostanziali per le modificazioni minori in zone E,
quali l'ampliamento contenuto entro il 10 percento di una sottozona
edificabile a scapito di una zona di tipo E, qualificata di
particolare pregio paesaggistico, ambientale o naturalistico o di
interesse agro-silvo-pastorale. Si introduce in modo esplicito il
"parere di razionalità" quale procedura unica per il rilascio dei
titoli abilitativi per i progetti riferiti ai fabbricati rurali ed
annessi; vengono esclusi dal parere stesso la realizzazione di
depositi attrezzi inferiori ai 20 metri quadri e si è resa
possibile la realizzazione di piccoli manufatti (legnaie, piccoli
depositi) in zona A o strutture pertinenziali per le cosiddette
"case sparse" avente destinazione residenziale inseriti in zona
agricola, o in zona di tipo B e C, secondo precise dimensioni e
tipologie costruttive da stabilire con successiva delibera di
Giunta regionale. In questo modo si regolarizza e si risolve un
annoso problema che creava difficoltà di tipo paesaggistico agli
amministratori e di natura diversa ai cittadini.
Sono state inserite le disposizioni per la riqualificazione del
patrimonio edilizio degli enti locali per accogliere le novità
introdotte dalla legislazione nazionale, cercando di agevolare e
semplificare il percorso necessario per i piani delle alienazioni e
valorizzazioni dei beni immobiliari, qualora comportino variazioni
della destinazione urbanistica. Si è provveduto alla riformulazione
della disciplina relativa agli ambiti inedificabili (zone umide,
laghi, frane, inondazioni e valanghe). In particolare si sono
rivisti la definizione, le modalità di individuazione cartografica,
i tipi di interventi ammissibili, nonché le condizioni di
derogabilità. Vengono meglio chiarite le competenze dei Comuni, i
loro compiti, le procedure e le tempistiche di risposta
dell'Amministrazione per l'approvazione della perimetrazione degli
ambiti inedificabili, le attività ammissibili e le modalità
autorizzative in caso di peggioramento del quadro
idro-geologico.
In materia di turismo, per conformarsi maggiormente ai contenuti
degli indirizzi del piano territoriale paesaggistico, sono state
individuate le stazioni turistiche che devono dotarsi di programma
di sviluppo turistico, definite le procedure di approvazione. Anche
in caso di semplice modifica, la procedura viene uniformata a
quella più veloce delle varianti non sostanziali.
Per favorire e semplificare l'avvio da parte dei cittadini di
procedure di pianificazione organica di porzioni di territorio di
superficie pin ampia rispetto alla singola proprietà attraverso i
piani urbanistici di dettaglio (PUD), è stato sostituito il
criterio del reddito catastale con quello delle superfici dei
terreni, quale riferimento per raggiungere la quota necessaria per
poter attivare il PUD stesso, che pertanto diviene pari ad almeno
due terzi della superficie complessiva dei terreni interessati. Si
introduce la possibilità di prorogare il vincolo decennale dei PUD
non completati per un massimo di cinque anni e inserita una nuova
disciplina in caso di PUD decaduto, fornendo la possibilità ai
Comuni di ridefinire la destinazione dell'area mediante una
variante non sostanziale, con la definizione di nuove norme
tecniche di attuazione comprendenti la verifica degli equilibri
funzionali dell'intero territorio comunale. Inoltre si sono
apportate semplificazioni alla parte edilizia della norma e, in
particolare, si sono alleggeriti i contenuti e le procedure di
approvazione dei regolamenti edilizi comunali con l'obiettivo di
armonizzare tale strumento su tutto il territorio regionale.
Sono previste tre tipologie di procedura di approvazione dei
nuovi regolamenti edilizi comunali, con crescente complessità
nell'iter di approvazione, ma con una riduzione dei tempi. La
Commissione edilizia è resa facoltativa e si elimina il riferimento
all'esperto in materia di paesaggio, rendendolo indipendente dalla
Commissione edilizia, e al rappresentante del servizio igienico
sanitario. Nuovi sono i titoli abilitativi sostituendo la
concessione edilizia con il permesso di costruire, la denuncia di
inizio attività con la segnalazione certificata di inizio attività,
lasciando alla Giunta il compito di definire puntualmente i tipi di
intervento edilizio ammessi nelle zone del piano regolatore
comunale. Non è solo un adeguamento di tipo lessicale, ma le
disposizioni introdotte con il permesso di costruire semplificano
il procedimento attualmente vigente per il rilascio della
concessione edilizia. Anche nella SCIA sono state inserite nuove
tipologie di intervento ampliando il quadro delle opere possibili
attraverso questo strumento agevolato.
Le varianti in corso d'opera, se presentano specifici requisiti,
vengono presentate all'ultimazione dei lavori. Importante è
sottolineare la modifica che riguarda la fase di verifica dei
requisiti igienico-sanitari dove viene limitata la parte
discrezionale ed allineata la verifica stessa alla valutazione di
compatibilità degli interventi rispetto alle esigenze di tutela
storica e paesaggistica. È possibile consentire il mantenimento
delle principali caratteristiche compositive dei fabbricati di
valore storico (altezze dei vani, posizioni e dimensioni delle
aperture). Viene regolamentato e formalizzato l'utilizzo del
sistema delle conoscenze territoriali. Si introduce una nuova
procedura di deroga relativa all'edificazione di fabbricati
agricoli o di interesse generale o sociale in fregio alle strade
carrabili nelle zone territoriali di tipo E. Si sottolinea la
notevole semplificazione che viene inserita al fine di rimuovere il
vincolo monumentale che grava sul centro storico di Aosta. Dopo la
classificazione dei fabbricati operata in sede di variante generale
del piano regolatore comunale, dove sono stati individuati i
singoli fabbricati da tutelare, viene eliminata l'incisiva e
pesante tutela che insisteva dal 1983, semplificando
considerevolmente gli impegni amministrativi richiesti al cittadino
che intende riqualificare gli immobili. Inoltre gli interventi
definibili quali "opere interne", qualora non vengono alterati lo
stato dei luoghi e l'aspetto esteriore degli edifici, non sono da
sottoporre ad alcuna autorizzazione ai fini della tutela
paesaggistica. Si è limitato l'obbligo di copertura con lose ai
centri storici ed agli edifici classificati di pregio, lasciando
l'opportunità ai Comuni di individuare zone del proprio territorio
ove estendere l'obbligo. Per tutte le altre coperture si è
prescritto il mantenimento delle tonalità dei colori coerenti con
l'edificazione circostante.
In conclusione, ringrazio sentitamente il gruppo di lavoro che
ha redatto originariamente il testo, gli ordini professionali ed il
Consiglio Permanente degli Enti Locali che, con le loro note,
osservazioni, hanno favorito una profonda riflessione ed
un'articolata analisi dei contenuti; la commissione competente ed
il Governo regionale che, con la loro disponibilità, attraverso un
organico e serrato confronto, hanno permesso sicuramente di
migliorare il disegno di legge che oggi chiediamo all'Assemblea
consiliare di valutare positivamente per le nuove opportunità che
offre, per le semplificazioni e gli snellimenti amministrativi
contenuti che permetteranno di dare risposte sempre più veloci e
certe alle amministrazioni pubbliche, e soprattutto ai cittadini.
Grazie.
Presidente
- Ricordo che il disegno di legge ha avuto
parere favorevole a maggioranza sul nuovo testo della III
Commissione, parere favorevole con proposte modificative e
osservazioni del Consiglio Permanente degli Enti Locali. Sono stati
presentati 17 emendamenti dal gruppo ALPE ed un ordine del giorno,
sempre del gruppo ALPE.
Dichiaro aperta la discussione generale.
La parola al Consigliere Giuseppe Cerise.
Cerise G. (ALPE)
- Grazie Presidente.
Intanto ribadisco il rammarico per il fatto che la nostra
richiesta non sia stata recepita da parte della maggioranza.
Certamente i colleghi della maggioranza avranno preso visione del
nuovo testo con tutti gli emendamenti che sono stati approvati in
commissione, visto che ci è stato consegnato lunedì. Complimenti,
perché siete molto più performanti rispetto a noi nell'analizzare
le cose!
Come ho detto poc'anzi, quest'Assemblea deve esprimersi su un
disegno di legge che avrà delle ricadute importanti sulle
collettività locali e direttamente sui cittadini, in quanto
interviene con delle modifiche sostanziali sulla normativa
urbanistica di pianificazione territoriale della nostra Regione e
su altre disposizioni in materia di governo del territorio. Dunque
il nostro approccio, quando si affrontano problematiche di tale
rilevanza, non può che essere propositivo e costruttivo, in linea
con quel senso di responsabilità che credo ha caratterizzato la
nostra azione nel corso di questa legislatura. Ma al di là dei
contenuti, sui quali interverremo puntualmente nell'illustrazione
degli emendamenti presentati - che ci è stato concesso, in
relazione al tempo a disposizione, di presentare -, non possiamo
esimerci dal fare alcune considerazioni di carattere generale e di
metodo, che non è stato di apertura e di disponibilità al
confronto, da parte della maggioranza, nei nostri riguardi; di
questo ci rammarichiamo perché, seppure con ruoli diversi, in
quest'aula, siamo tutti interpreti della sovranità popolare.
Quando quattro anni fa venni eletto in quest'Assemblea
cosiddetta "legislativa", timoroso e cosciente di tutti i miei
limiti, pensavo di mettere comunque le mie modeste conoscenze ed
esperienze a disposizione della comunità. Dopo poco tempo questa
mia pia illusione ha cominciato a scemare, mi sono reso conto che,
al di là della definizione, questa è in pratica un'Assemblea
ratificativa! Credo che l'iter di questo disegno di legge sia
un'ulteriore conferma di questa mia affermazione.
La prima audizione in commissione degli Assessori e funzionari
di riferimento porta la data del 9 maggio; seguono le audizioni del
18 maggio dei rappresentanti degli ordini professionali, quella del
23 maggio del Consiglio Permanente degli Enti Locali, per
concludere con l'espressione del parere del 30 maggio, parere - a
giudizio della maggioranza - urgente ed improrogabile.
Dalla lettura di questi passaggi di dati si vede che c'erano
tutti i tempi di rispetto del percorso dell'iter legislativo
(questo, almeno, lo dovete riconoscere): per questa ragione non
capiamo questo irrigidimento! A nulla sono valse le argomentazioni
credo di buon senso a sostegno di un rinvio di 15 giorni da noi
richiesto per un maggiore approfondimento dei contenuti,
considerata la complessità della materia. Nessuna considerazione vi
è stata per lo spirito costruttivo e propositivo con cui abbiamo
cercato di portare la nostra modesta esperienza e conoscenza in
materia; la nostra disponibilità è stata sopraffatta dalla
presunzione di infallibilità della maggioranza, infallibilità che
ci permettiamo di mettere in discussione. A nostra conoscenza,
l'unica infallibilità riconosciuta è unicamente - per i credenti di
fede cattolica - quella del Sommo Pontefice e, anche qui,
limitatamente alla proclamazione dei dogmi della
Chiesa...figuriamoci dunque, colleghi della maggioranza, se
possiamo riconoscerla a voi su argomenti così terreni!
Prendiamo serenamente atto che, ancora una volta, la ragione
della forza ha prevalso sulla forza della ragione ed il motto
d'ordine: "pragmatismo ed efficienza" ha vinto. Non è la prima
volta, e vorrei a tale proposito rammentare un caso, sempre in
materia di governo del territorio, dove l'urgenza l'ha fatta da
padrone, dove l'atteggiamento della maggioranza è stato lineare a
quello odierno: nessun rinvio, si decide perché è urgente! Si
tratta della modifica della legge n. 24/2009, la "legge casa",
modifica approvata il 1° agosto perché urgentissima...anche in
quell'occasione avevamo chiesto un modesto rinvio per maggiori
approfondimenti, vista la complessità della materia! Anche quella
richiesta fu sacrificata sull'altare del pragmatismo e
dell'efficienza...peccato che "pragmatismo ed efficienza" si siano
inceppati il giorno successivo, perché ricordo che la delibera di
Giunta attuativa di quella legge porta la data 9 marzo
2012...solamente sette mesi ed otto giorni successivi
all'approvazione della legge, questa è l'urgenza! Mi pare di poter
dire quanto meno al Presidente, all'Assessore ed ai colleghi della
maggioranza che hanno un concetto piuttosto "flessibile" del
pragmatismo, lascio a loro poi la riflessione sul merito di
comportamenti di questo genere. Il pragmatismo e l'efficienza più
che proclamati e sbandierati, andrebbero correttamente praticati e
non utilizzati a flusso variabile, a proprio uso e consumo!
Una considerazione che non mi posso esimere di sottolineare con
forza in questa legge è l'aggressione ormai costante all'autonomia
comunale da parte della Regione, che in questa legge manifesta
tutta la sua virulenza. Una situazione aggravata dall'acquiescenza
di coloro che siedono in quest'Assemblea e che, come il
sottoscritto, quando ricoprivano un'altra funzione, si erigevano a
paladini dell'autonomia comunale. Ma probabilmente, come ho avuto
modo di dire in altre occasioni, cambiando il cappello hanno
inavvertitamente rimosso anche la parte sottostante!
Il governo del territorio è una delle funzioni cardine del
Comune, perché meglio ne interpreta le necessità, ne conosce la
storia, la cultura, la tradizione, le peculiarità.
L'Amministrazione regionale dovrebbe pertanto limitarsi a stabilire
delle linee guida per quanto concerne i piani regolatori e
regolamenti; invece, in questa legge, la Giunta si arroga ancora
una volta la funzione di definire i criteri, le modalità, le
caratteristiche tipologiche, le tipologie costruttive riguardo ai
beni strumentali ed alle strutture pertinenziali definite
all'articolo 5, nonché delle strutture pertinenziali definite
all'articolo 19, e così via. Cosa dire per quanto riguarda l'iter
di approvazione dei piani regolatori e del regolamento edilizio
dove, nella sostanza, l'ultima parola spetta alla Giunta o al
dirigente della struttura competente? Praticamente fa parte della
serie: "o mangi questa minestra o salti dalla finestra"!
Riteniamo inaccettabile che la Giunta poi entri a gamba tesa
nella scelta dei Comuni in questa materia: ci pare emblematico il
fatto che il Comune di Ayas abbia dovuto ricorrere al TAR, in
quanto sentitosi leso nelle proprie competenze in materia di
gestione e governo del proprio territorio. Tentativi del genere si
sono verificati in altri Comuni, come quello di
Saint-Marcel...tentativo, dico io, fortunatamente stoppato...non ci
è dato di sapere se l'Assessore all'urbanistica ha avuto un ruolo
in merito a questo stop, ma, qualora affermativo, devo dire che in
questo caso ha tutta la mia approvazione! Sappiamo però essere
stato assente l'Assessore, in Giunta, in fase di approvazione - o,
meglio, non approvazione - di quello di Ayas...non dubitiamo che
abbia avuto ragioni più che valide per essere assente, ma anche noi
abbiamo le nostre debolezze e nel caso specifico, seppure riteniamo
deplorevole pensare male, ha purtroppo prevalso la filosofia che si
attribuisce all'ex collega di gruppo parlamentare del Presidente
quando era Senatore, che diceva che
"a pensare male si fa
peccato, ma spesso ci si azzecca"
!
Mi pare che per quanto riguarda il percorso per l'approvazione
dei piani regolatori si stia invertendo la tendenza: in passato era
quasi prassi che i Comuni si rivolgessero alla Giunta per
ammorbidire posizioni a volte ritenute eccessivamente rigide dei
funzionari; ora, invece, sui piani che hanno concluso l'iter con la
conferenza di pianificazione, dunque indiscutibilmente rispettosi
delle norme, si abbatte la mannaia della Giunta! Dico "Giunta", in
quanto è l'organo deliberativo, ma anche in questo caso mi sentirei
legittimato a pensare male... Certi metodi non li capiamo, né ci
adegueremo ad essi certamente, li subiremo, ma continueremo a
denunciarli, sperando che prima o poi la forza della ragione possa
prevalere sulla ragione della forza.
Su questo disegno di legge non possiamo che esprimere un
giudizio fortemente critico e negativo per le ragioni espresse sia
nel metodo che nella sostanza, in particolare per quanto concerne
l'usurpazione dell'autonomia comunale, in violazione di quel
principio di pari dignità istituzionale fortemente ribadito nelle
modifiche del titolo V della Costituzione.
Concludo con un rilievo positivo sulla legge ed è quello legato
alla volontà chiara di sollecitare i Comuni all'approvazione dei
piani regolatori, e qui finisce la positività, perché il fatto che
qualora il Comune fosse inadempiente, la penalità gravi sui
cittadini...non so se va presa con mestizia o con ilarità! Poveri
cittadini, si trovano due volte penalizzati, oltre ad avere
un'amministrazione inefficiente ne devono anche subire le
conseguenze! Grazie.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Prima di entrare nel merito della legge, voglio fare una
brevissima riflessione sulla pregiudiziale che è stata presentata,
sulla quale è intervenuto l'Assessore, ed in particolare le
considerazioni che sono state esternate da parte del collega
Cerise, che è entrato sulla questione della conduzione della
commissione, perché lei ha detto che la commissione è entrata a
gamba tesa o che ha messo fretta per cercare di concludere con
l'approvazione del disegno di legge. Una parte di dati sono già
stati sottolineati dal collega Cerise, che è sempre stato molto
corretto e collaborativo, mai nessuno di noi ha tacciato la
minoranza di posizioni scorrette, ma volevo dire che l'assegnazione
di questo disegno di legge è stata fatta il 24 aprile ed in
commissione è stata portata il 27 aprile per la nomina del
relatore; poi, giustamente, come ha detto Cerise, c'è stata il 9
maggio l'audizione degli Assessori e dei tecnici che hanno
predisposto il disegno di legge, il 18 l'audizione degli ordini ed
il 23 quella del CPEL. Questo percorso lo avevamo concordato in
commissione ed avevamo sottolineato come questo disegno di legge,
che aveva una data per i Comuni, doveva essere portato nel mese di
giugno, quindi era stato concordato fra tutti i commissari di
arrivare al 30 maggio per l'approvazione in commissione e poi
venire in Consiglio.
Non penso quindi che qualcuno di noi abbia agito in maniera
scorretta: il 30 maggio noi siamo arrivati con tutta una serie di
osservazioni e di emendamenti presentati dal CPEL e dagli ordini,
che abbiamo analizzato; abbiamo verificato quali erano quelli che
si potevano accogliere, ma il 30 maggio devo dire che da parte
della minoranza, su un disegno di legge così importante, non ci è
giunto assolutamente niente! Ci è stato chiesto il 30 maggio,
quando avevamo deciso di concludere di rinviare perché c'era
necessità di fare ulteriori verifiche. Sono d'accordo con voi che
forse il tempo può permetterci di fare ulteriori modifiche, ma da
parte della commissione e dei commissari era stato concordato un
percorso e, con grande correttezza da parte della maggioranza, si è
mantenuto quello che era stato concordato.
Poi vorrei fare un piccolo rilievo per quanto riguarda il
discorso dell'autonomia comunale. Il CPEL ha presentato 19
emendamenti, gliene abbiamo accolti 16 o 17; allora, chi dobbiamo
interpellare? Dobbiamo forse solo parlare con il Sindaco di Ayas o
il CPEL è l'espressione di tutti i Sindaci? Hanno presentato degli
emendamenti che abbiamo analizzato, li abbiamo quasi tutti accolti!
Anche qui, siamo scorretti nei confronti degli Enti locali? C'è un
accoglimento di quello che propongono loro! Veramente mi sono
dispiaciute queste sue parole, perché l'ho sempre reputata una
persona molto corretta.
Entrando nel merito della legge, la legge regionale n. 11/1998
relativa alla riforma complessiva della materia urbanistica e di
pianificazione territoriale è stata approvata per raccordare la
complessa legislazione regionale previgente in materia urbanistica
con il piano territoriale paesistico. Tale legge aveva l'obiettivo
di tutelare e salvaguardare il territorio valdostano, ricco di
risorse naturali e di paesaggi maestosi, un territorio ereditato
dai nostri padri che, con il loro grande e corretto rapporto
uomo/ambiente, ci hanno trasmesso la loro esperienza e la memoria
storica, come valori che non possiamo disattendere. Per questo
anche oggi dobbiamo operare delle scelte che coniughino le esigenze
della modernità con la valorizzazione del nostro patrimonio
ambientale.
Il disegno di legge si interfaccia con numerose materie di
competenza di diversi assessorati. Il testo che oggi viene
sottoposto all'esame dell'aula è stato rivisto nella III
Commissione ed è frutto di un'approfondita analisi legislativa, che
ha accolto, riformulando, le proposte avanzate dagli ordini
professionali ed in particolare dal CPEL. I diversi interlocutori
auditi in commissione hanno espresso giudizi positivi sul disegno
di legge n. 189 ed hanno convenuto che lo stesso va nella giusta
direzione, per snellire le procedure amministrative in materia di
attività edilizia, riducendone i tempi e semplificando le
procedure.
Uno degli obiettivi principali del disegno di legge consiste
nell'accelerazione dell'adeguamento dei piani regolatori generali
comunali al piano territoriale, ponendo ai Comuni un termine per
l'avvio delle procedure di approvazione delle varianti generali dei
piani regolatori. L'articolo 13 della legge regionale n. 11/1998,
nella formulazione vigente, prevede che i piani regolatori debbano
essere adeguati alle norme della stessa legge, ai relativi
provvedimenti attuativi ed alle determinazioni del PTP. In
particolare il comma 2 - modificato nel 2003 - prevede che i Comuni
provvedano all'adeguamento contestualmente all'adozione della prima
variante sostanziale al piano regolatore, e comunque entro il 31
dicembre 2005.
Ricordo che noi, di Stella Alpina, avevamo presentato il 30
luglio 2003 una proposta di legge volta ad allungare l'originario
termine per l'adeguamento previsto dall'articolo 13, passando da
cinque a sette anni. In seguito alla presentazione di questa
proposta, la Giunta regionale assunse l'impegno di allungare tale
termine, impegno concretizzatosi poi con l'approvazione della legge
regionale n. 21/2003, che ha sostituito il termine per
l'adeguamento da quello iniziale di cinque anni a quello fissato
nella data del 31 dicembre 2005. Sappiamo però che anche tale lasso
di tempo non è stato sufficiente per alcune amministrazioni locali,
sia per la complessità della materia, sia per l'eccezionalità di
alcuni eventi accaduti nel contempo, che hanno posticipato la
possibilità da parte dei Comuni di adeguarsi in tempo utile.
Con il presente disegno di legge si introduce un nuovo termine
in caso di mancata trasmissione della bozza di variante sostanziale
entro il 31 dicembre 2012: i Comuni, fino all'avvenuta trasmissione
della stessa, non potranno adottare varianti, né richiedere
finanziamenti per la realizzazione di opere pubbliche.
Oggi non voglio entrare nel merito di tutte le altre modifiche
presenti nel testo, perché sono state illustrate nei dettagli dal
collega Prola, ma in conclusione esprimo il giudizio positivo sul
disegno di legge che va nella direzione della semplificazione e
della sburocratizzazione delle procedure, che saranno a tutto
vantaggio dei nostri cittadini.
Presidente
- La parola al Consigliere Lattanzi.
Lattanzi (PdL)
- Grazie Presidente. Solo brevemente,
perché i colleghi Prola e Comé che sono intervenuti hanno, a nome
della maggioranza, chiarito bene sia le volontà che gli aspetti
tecnici del provvedimento che stiamo per approvare.
Come Popolo della Libertà dobbiamo le scuse all'Assessore, che
abbiamo pressato e che ha avuto la pazienza di ascoltare anche i
nostri suggerimenti; dobbiamo riconoscere a lei ed ai suoi uffici
un ringraziamento particolare per il lavoro enorme che è stato
svolto su questo provvedimento, che consideriamo di grandissima
portata. È un segnale che accogliamo con grande favore, è un
segnale importante di un processo culturale che finalmente si è
messo in moto in questa Regione, soprattutto su queste materie che
oggettivamente sono uno degli elementi più sensibili per i
cittadini nel fastidio dell'interfaccia con l'Amministrazione, sia
comunale, sia regionale. Credo che la Regione abbia con questo
provvedimento liberato i Comuni da una serie di procedure che li
mettevano in oggettiva difficoltà...non che ne hanno eliminata
l'autonomia, ne hanno sostenuto l'autonomia!
Collega Cerise, lei, che ha fatto il Sindaco, sa che ci sono 74
Amministrazioni che hanno 74 uffici tecnici e che sono tutti i
giorni a battagliare con gli utenti sull'interpretazione delle
norme! Questo è un atto di chiarezza che va nella direzione di
aiutare gli uffici in materia urbanistica e di favorire i cittadini
in quelle operatività, che oggettivamente non erano più
accettabili.
Siamo fortemente convinti che in questa Regione meno burocrazia
significa più libertà e più economia ed in un momento come questo
dobbiamo avere il coraggio di fare scelte di questo tipo, anche se
qualcuno non completamente le comprende. Possiamo anche prendere
atto delle vostre perplessità, certamente mi aspettavo non un
processo al metodo in termini di velocità dell'operatività, ma
semmai il contrario, cioè mi aspettavo che diceste: come mai ci
avete messo così tanto...invece no, come mai fate così presto e non
aprite il dibattito? Ma quanti dibattiti si devono ancora fare per
togliere queste autorizzazioni, questo confronto Comuni e Regione,
che fa imbufalire i cittadini! Quanti confronti volete ancora
fare?
La maggioranza, con questo provvedimento, dà una risposta rapida
in un momento di crisi, un segnale preciso che la burocrazia va
smantellata a favore del cittadino e le amministrazioni comunali
vanno liberate da un onere amministrativo, di interpretazione e di
applicazione di leggi che ormai sono superate dal tempo.
Voglio ancora ringraziare gli uffici dell'Assessore Zublena, la
Giunta e la maggioranza che hanno voluto, a tappe forzate, portare
avanti questo provvedimento; quindi esprimiamo una grande
soddisfazione perché con questo provvedimento raggiungiamo uno
degli obiettivi che ci eravamo prefissi.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Per quanto ci riguarda, siamo d'accordo con il gruppo ALPE,
anche perché è un disegno di legge molto importante. Ci sono dei
punti positivi, lo ammettiamo anche noi, ma ci sono molte
criticità, perché se questo disegno di legge era perfetto, non
penso che ci sarebbero state tutte quelle proposte anche degli Enti
locali e degli ordini! È vero che sono state discusse e tante sono
state recepite, ma non vogliamo passare nemmeno come quelli che non
vogliono votare i disegni di legge oppure lo fanno per non votarli,
assolutamente no! E nessuno ci può accusare di questo.
Abbiamo chiesto un rinvio proprio perché avevamo la buona
volontà, là dove avevamo dei dubbi, di poterli chiarire. Questo non
è possibile...fate come volete! Ci dispiace, perché era questa
l'intenzione, non di mettere il bastone fra le ruote come ci viene
detto dai colleghi Lattanzi e Comé. Noi, in commissione, abbiamo
sempre lavorato positivamente...non ci viene data questa
opportunità; quindici giorni non ci sembravano molti...e c'era la
volontà di votare questo disegno di legge.
Abbiamo molti dubbi: per questo motivo non lo votiamo.
Grazie.
Presidente
- Se non ci sono altre richieste di
intervento, dichiaro chiusa la discussione generale.
La parola all'Assessore al territorio e ambiente, Manuela
Zublena.
Zublena (UV)
- Grazie Presidente.
Voglio anzitutto ringraziare la commissione per l'approfondito
lavoro che è stato fatto, un lavoro di analisi, di confronto e di
ascolto, che ha portato ad un ricco contributo con la proposta e
l'indicazione di una serie di modifiche migliorative che tengono
conto di istanze diverse, di cui la commissione ha saputo fare
sintesi. Ringrazio anche il relatore Prola che ha illustrato in
modo sintetico, ma incisivo, i punti di forza della legge. Voglio
dedicare un particolare ringraziamento ai dirigenti
dell'Assessorato, in particolare al Direttore della Direzione
urbanistica che, insieme a tutte le strutture regionali, ha
collaborato per arrivare ad un testo coordinato che ha riguardato
in modo trasversale diverse competenze, come è evidente in una
legge che riguarda il governo del territorio.
A questo proposito devo dire che mi spiace molto sentire
accusare questa parte per i lunghi tempi dell'emanazione di
delibere per la produzione di testi, perché questa accusa - che
viene rivolta a noi, amministratori - si riverbera sugli uffici,
dando un'immagine di inoperosità degli stessi, ed è assolutamente
non corretta.
Come ricordato, l'obiettivo principale della legge è quello di
intervenire sulla legge n. 11 in materia di pianificazione
territoriale e di urbanistica, aggiornandola ad intervenute
esigenze e cercando di snellirla. Come ricordato dal relatore resta
immutato l'impianto generale, e questo ritengo che sia un fatto
importante da sottolineare perché si mantengono forti i principi
generali di pianificazione territoriale, paesistica ed urbanistica
orientati a seguire uno sviluppo sostenibile, gestendo le risorse
in modo compatibile con l'ambiente, e soprattutto attuando una
tutela del paesaggio dei beni culturali, tutelando anche le buone
terre coltivabili, riservandole all'agricoltura. Quindi l'obiettivo
principale che ha condotto a queste modifiche è stato quello di
accelerare la conclusione del percorso di adeguamento dei piani
regolatori al PTP, un percorso che ad oggi vede il 70 percento dei
Comuni ad aver avviato le procedure attraverso la predisposizione
di elaborati ai vari livelli, dei quali 21 hanno già concluso
l'iter con l'approvazione del testo definitivo.
Poiché l'obiettivo di questa legislatura era quello di portare a
termine un percorso che vedeva nel 2008 un solo Comune ad avere
completato l'iter di approvazione della variante generale al piano
regolatore, questa proposta di modifica di legge vuole introdurre a
questo punto elementi di accelerazione, quindi livelli più severi
di limitazioni per i Comuni che indugiano nel concludere il
percorso di adeguamento degli strumenti urbanistici agli indirizzi
del PTP.
Riteniamo che non sia più, a distanza di 14 anni dall'emanazione
della legge, derogabile il portare a termine questo processo di
adeguamento, che nella volontà del legislatore di allora doveva
essere concluso in pochi anni. Riteniamo che sia importante poter
garantire una uniformità - oltre che attualità - nella
pianificazione regionale, offrendo a tutti i valdostani equità nei
criteri di uso del territorio, e questo rappresenta la tutela di un
interesse generale a vantaggio della comunità.
Ho ascoltato e mi è dispiaciuto sentire alcune affermazioni del
collega Cerise, in particolare quando sottolinea come questa
modifica costituisca un attacco all'autonomia dei Comuni. Ha
portato, a supporto dell'affermazione, l'esplicitazione della
modalità di approvazione dei piani regolatori. Voglio ricordare che
il percorso di approvazione degli strumenti urbanistici è immutato
rispetto alla volontà del legislatore del 1998 e non abbiamo
volutamente modificato il percorso per dare parità di condizioni ai
diversi Comuni. Già nel 1998 venivano poste in capo
all'Amministrazione regionale una serie di funzioni che noi abbiamo
mantenuto inalterate. Al contrario, credo che siano stati dati
spazi di maggiore autonomia ai Comuni; cito solo due esempi: uno
riguarda i PUD dove, introducendo una serie di opportunità, si dà
la facoltà al Comune di poter intervenire sui PUD ad iniziativa
individuale privata per definire puntualmente quali sono gli
interessi del Comune. E dando anche dei tempi certi per la
realizzazione di un PUD, di fatto si ritiene di aver dato ai Comuni
quell'autonomia per garantire maggiore tutela dell'interesse
generale in fase di pianificazione attuativa di dettaglio. Un altro
esempio è rappresentato dall'aver dato ai Comuni l'opportunità di
maggiore autonomia organizzativa in fase di approvazione di
progetti e di espressione di pareri: questa opportunità si fonda
sul fatto che oggi gli strumenti di pianificazione sono ad un buon
livello di adeguamento al PTP, e quindi il Comune può, con maggiore
autonomia e non più chiedendo ai servizi regionali l'intervento,
esercitarla garantendo adeguata tutela al patrimonio
architettonico, culturale e storico.
Un'ultima considerazione: non amo le strumentalizzazioni, e
pertanto mi sento di stigmatizzare la strumentalizzazione che è
stata fatta dal collega Cerise su una mia assenza in Giunta, dovuta
a problemi di salute che non mi hanno permesso di essere presente.
Lei ha citato la frase ormai abusata, andreottiana, che non
condivido...io penso che a pensare male spesso si sbaglia e
soprattutto si offende l'onestà delle persone! Circa l'ironia e le
allusioni sulla conduzione dell'iter di approvazione del piano
regolatore del mio Comune, credo che queste allusioni siano degne
più di un confronto al bar, piuttosto che elemento di discussione
in questa sede!
Presidente
- Passiamo all'esame dell'ordine del giorno
del gruppo ALPE.
La parola al Consigliere Louvin.
Louvin (ALPE)
- Grazie Presidente.
Ho accennato stamani, durante le comunicazioni del Presidente
Rollandin, alla questione normativa riguardante la disciplina delle
attività di vigilanza sulle opere e costruzioni in zone sismiche,
anticipando questo argomento, nel timore - poi rivelatosi fondato -
che si sarebbe discusso oggi stesso di questa normativa e che si
eludesse, una volta di più, una necessità di questa Regione: quella
di dotarsi di un'apposita disciplina che a noi sembra oggi essere
particolarmente necessaria ed urgente.
Nell'autunno 2010 la Giunta introdusse una proposta, il disegno
di legge n. 108, avente ad oggetto questa regolamentazione della
vigilanza sulle opere e costruzioni in zone sismiche. Oggi siamo
consapevoli, soprattutto dopo i fatti drammatici della Regione
Emilia Romagna, che nessuna Regione in Italia può considerarsi al
riparo da questa problematica e che è particolarmente importante
dotarsi di strumenti di sorveglianza, di regolamentazione per
l'edificazione all'interno di queste zone, quindi anche per
rafforzare la soglia di prevenzione. Abbiamo visto in Emilia
Romagna come edifici di costruzione recente, manufatti di carattere
industriale, artigianale, siano stati colpiti, e penso che sia
sotto gli occhi di tutti che non siamo indenni dalla proliferazione
di capannoni; non siamo noi stessi del tutto privi di situazioni
nelle quali avere regole edilizie e modalità di accertamento della
loro attuazione, che siano consone a prevenire questo tipo di
rischi. Devo dire che questo a noi pare essere oggi una necessità e
non abbiamo capito - probabilmente l'Assessore Marco Viérin ci
fornirà ragguagli in merito - perché, come un fiume carsico, questo
disegno di legge sia scomparso per più di 20 mesi dal nostro radar
e non se ne sia più avuta notizia. Ora, crediamo, soprattutto
perché abbiamo fatto l'esperienza in questi ultimi mesi di
dilazioni continue normative a livello statale sull'applicazione
delle misure antisismiche, che questo possa rappresentare un fatto
di indubbia debolezza del nostro patrimonio edilizio, con delle
conseguenze sull'incolumità delle persone molto preoccupante.
Allora il senso del nostro ordine del giorno è tutto
nell'impegno richiesto alla Giunta di integrare rapidamente
l'assetto normativo della Regione con una nuova proposta di
revisione. Non ci siamo azzardati a preparare, noi, dei testi,
avrebbe avuto poco significato e, non avendone la strumentazione
tecnica, sarebbe stato fuori luogo e fuori dalle nostre competenze.
Crediamo che la Giunta adesso debba accelerare per riportare, ci
auguriamo entro l'estate, all'attenzione del Consiglio una proposta
di questo genere, per garantire la sicurezza delle persone e dei
beni nel territorio regionale, quindi che individui rapidamente
modalità e criteri per le funzioni di vigilanza, di accertamento
delle violazioni e di applicazione delle sanzioni. Rimanere
scoperti normativamente in questo momento...lo ricorderà
l'Assessore Marco Viérin, siccome nella relazione del suo disegno
di legge n. 108 si diceva: "i fatti dell'Abruzzo ci hanno reso
sensibili a questo"; purtroppo, due anni dopo, diciamo: "i fatti
dell'Emilia ci rendono sensibili", ma vorremmo ricordare un dovere
normativo, un'urgenza normativa e chiediamo che in questo il
Governo regionale faccia sollecitamente la sua parte. Questo è il
senso dell'impegno che chiediamo con l'ordine del giorno.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Grazie Presidente.
Ringrazio il collega Louvin, ma se, anziché presentare questo
ordine del giorno, ci avesse chiesto il ragguaglio sulla
situazione, visto che in commissione nell'audizione per
l'assestamento di bilancio ho riferito di qual era la situazione e
parlo di un mese e mezzo fa, quando non c'era notizia dei fatti
accaduti in Emilia. Dissi, allora, che eravamo pronti a portare
entro giugno la modifica alla proposta depositata a dicembre 2010
sul sismico in commissione, e così è: infatti è già iscritta nella
Giunta del 15 giugno.
Ricordo solo che noi, in questo periodo, non è che siamo stati a
guardarci, perché il discorso della disciplina organica delle
attività dirette a garantire la tutela sismica, è entrato in vigore
l'1.7.2009 con le norme tecniche delle costruzioni, e quindi fa
riferimento alla responsabilità dei professionisti e dei Comuni che
devono attuare le stesse. A questo scopo abbiamo fatto una lettera,
a firma congiunta del Presidente e del sottoscritto, a marzo 2010,
in attesa di avere il testo definitivo del disegno di legge
regionale, lettera di sollecito a vigilare sia ai Comuni che ai
professionisti. In merito alle modalità ed ai criteri per
l'esecuzione delle funzioni di vigilanza e di accertamento, queste
sono previste dal DPR n. 380/2001 che è stato richiamato dalla
nostra legge.
Le chiedo quindi correttamente di ritirare l'ordine del giorno,
altrimenti noi non potremmo che astenerci.
Presidente
- La parola al Consigliere Louvin.
Louvin (ALPE)
- L'Assessore ha dato delle spiegazioni, si
è riferito a norme del 2009, ad una lettera a firma congiunta che è
un sollecito di natura amministrativa, ma noi stiamo parlando di
un'altra cosa: stiamo parlando di una legge della Regione, e di
questa legge lei si è reso proponente più di 20 mesi fa, non ha
ancora ritenuto...e mi pare di capire che lo farà a metà del mese
di giugno. Siccome è un tempo consono e compatibile con l'impegno
che le chiediamo, ribadiamo la richiesta che la Giunta integri la
proposta di revisione normativa e ce la porti in tempi rapidi:
questo è quello che chiediamo.
Lei avrà avuto modo di constatare dall'ordine del giorno che non
ha un tono polemico, ma semplicemente richiama un lasso di tempo
che è molto lungo ed il tempo non è una variabile indipendente in
questi casi, è una condizione molto precisa. Abbiamo solo voluto
mettere un riferimento temporale nell'agenda del Governo e del
Consiglio su un tema che è di straordinaria attualità e che abbiamo
ricordato drammaticamente questa mattina.
Non c'è motivo per ritirare questo ordine del giorno, libera la
Giunta e la maggioranza di opporsi. Comunque sia, noi saremo qui a
valutare i frutti del suo lavoro, quando lei avrà la bontà di
sottoporlo a questo Consiglio.
Presidente
- Pongo in votazione l'ordine del giorno del
gruppo ALPE, che recita:
Ordine del giorno
Il Consiglio regionale della Valle d'Aosta/Vallée
d'Aoste
- nel dicembre del 2010 il Consiglio regionale avrebbe dovuto
prendere in esame il disegno di legge n. 108 avente ad oggetto
"Disciplina delle attività di vigilanza su opere e costruzioni in
zone sismiche", proposto dalla Giunta successivamente agli eventi
dell'Abruzzo che già avevano richiamato l'attenzione dell' opinione
pubblica sul rischio sismico anche nella nostra regione;
- l'esame della normativa in questione era però stato
rinviato per approfondimenti relativi ad una intervenuta sentenza
della Corte costituzionale e non è mai più ripreso;
- frattanto è stato ulteriormente posticipato dal Parlamento,
al 31 dicembre 2012, il termine per l'effettuazione delle verifiche
sismiche, previste dall'articolo 20 del DL 248/2007, da parte dei
proprietari degli edifici di interesse strategico e delle opere
infrastrutturali la cui funzionalità assume rilievo fondamentale
per le finalità di protezione civile durante gli eventi sismici. È
stato previsto altresì lo slittamento anche per edifici e opere
infrastrutturali che possono assumere rilevanza in relazione alle
conseguenze di un eventuale collasso;
- in queste ultime settimane, il gravissimo sisma che ha
interessato la Regione Emilia Romagna ha riportato all'attenzione
dell'opinione pubblica e degli amministratori la necessità di
adeguate misure normative e tecniche di carattere preventivo ed ha
fatto ritenere indispensabile che la nostra stessa Regione non si
consideri del tutto al riparo da eventuali rischi sismici.
Sulla scorta di tali valutazioni
Impegna
La Giunta regionale ad integrare la proposta di revisione
della normativa edilizia in corso di esame con la proposta di una
disciplina organica delle attività dirette a garantire la tutela
delle persone e dei beni sul territorio regionale, attraverso la
salvaguardia della stabilità e della sicurezza delle opere e delle
costruzioni, e che stabilisca le modalità e criteri per l'esercizio
delle funzioni di vigilanza, di accertamento delle violazioni e di
applicazione delle sanzioni.
F.to: Louvin - Bertin - Giuseppe Cerise - Chatrian - Patrizia
Morelli
Consiglieri presenti: 33
Votanti e favorevoli: 8
Astenuti: 25 (Agostino, Benin, Bieler, Caveri, Comé, Crétaz,
Empereur, Hélène Impérial, Isabellon, La Torre, André Lanièce,
Lattanzi, Lavoyer, Maquignaz, Marguerettaz, Pastoret, Prola, Emily
Rini, Rollandin, Rosset, Salzone, Laurent Viérin, Marco Viérin,
Manuela Zublena, Zucchi)
Il Consiglio non approva.
Presidente
- Passiamo ora all'esame dell'articolato.
All'articolo 1 vi è l'emendamento n. 1 del gruppo ALPE.
La parola al Consigliere Giuseppe Cerise.
Cerise G. (ALPE)
- Il nostro emendamento prevede la
soppressione del comma 2 dell'articolo 1, riferito al discorso che,
qualora non sia avvenuta la trasmissione della bozza, i Comuni non
possano adottare varianti sostanziali anche relative ad opere
pubbliche e non possano accedere al finanziamento FOSPI. Credo che
un Comune dove magari l'amministrazione precedente ha fatto tutto
un iter di lavoro o che, per una mancanza dell'amministrazione il
Comune non può accedere a questi finanziamenti con tutto l'impegno
finanziario che ha messo in campo, non ci pare che un'inadempienza
o una negligenza o un'inefficienza di un'amministrazione comunale
debba ricadere sulla comunità, perché il discorso degli interventi
nelle opere pubbliche ricadono su tutta la comunità.
Presidente
- La parola all'Assessore al territorio e
ambiente, Manuela Zublena.
Zublena (UV)
- Una precisazione: innanzitutto non si
preclude l'accesso al finanziamento, non vengono sciupati
investimenti di risorse per predisporre delle progettazioni, ma
semplicemente si ritardano.
Non possiamo accogliere questo emendamento perché, togliendo
questa penalizzazione (che peraltro fu già introdotta in tempi
passati), si vanifica tutto lo sforzo di condurre i Comuni a
concludere l'iter di approvazione delle varianti generali ai piani
regolatori. Sono passati 14 anni dalla legge, non ci sono più
scusanti, quindi credo che se anche il Comune ritarderà di un anno
l'accesso al finanziamento FOSPI, questo sia un incentivo
importante perché predisponga le tavole della variante al piano
regolatore e le consegni. Respingiamo l'emendamento.
Presidente
- La parola al Consigliere Donzel.
Donzel (PD)
- Grazie Presidente.
Rinviare di un anno...io ritengo che una sanzione, come avviene
nell'ordine delle cose, sia giusta e corretta quando qualcuno è
inadempiente, ma non vorrei che qui, in Valle d'Aosta, facessimo i
danni che lamentiamo alle volte nel Governo nazionale. In un
momento di crisi economica un FOSPI approvato e pronto a partire,
noi scegliamo che la sanzione è quella cosa che ci dà una mazzata
in testa a noialtri, cioè a tutti i valdostani. Penso che lo
spirito della sanzione...do atto all'Assessore della correttezza
della sua risposta...lo spirito lo riconosco, ma è una sanzione che
rischia di fare più male alla collettività valdostana che non a
quel Comune inadempiente. Danneggiamo tutti perché uno non fa il
suo dovere. Mi sembra che lo spirito della sanzione...glielo
riconosco, ma la tipologia della sanzione è una sanzione che fa del
male a tutti. Allora, in un momento di crisi economica facciamoci
del male!
Presidente
- Pongo in votazione l'emendamento n. 1 del
gruppo ALPE, che recita:
Emendamento
Il comma 2 dell'articolo 1 del dl è soppresso.
Consiglieri presenti e votanti: 31
Favorevoli: 8
Contrari: 23
Il Consiglio non approva.
Presidente
- Pongo in votazione l'articolo 1:
Consiglieri presenti: 31
Votanti: 28
Favorevoli: 23
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 2:
Consiglieri presenti: 33
Votanti e favorevoli: 25
Astenuti: 8 (Bertin, Cerise Giuseppe, Chatrian, Donzel, Carmela
Fontana, Louvin, Morelli Patrizia, Rigo)
Il Consiglio approva.
Presidente
- All'articolo 3 vi è l'emendamento n. 2 del
gruppo ALPE.
La parola al Consigliere Giuseppe Cerise.
Cerise G. (ALPE)
- Credo che questo vada legato al
ragionamento di prima, con l'aggravante che qui è direttamente il
cittadino, al quale il Comune non può rilasciare il titolo
abilitativo riguardo al discorso del famoso "piano casa". Abbiamo
fatto questo emendamento che sostituisce il comma...sarebbe da
aggiungere solo la parte finale:
"ad eccezione dei titoli
abilitativi relativi agli interventi di cui all'articolo 2, comma
2, della stessa"
, che è l'ampliamento del 20 percento.
Manterremmo fermo il discorso perché il discorso del 40-45 percento
ha un impatto maggiore. Credo che, in linea con quanto diceva il
collega Donzel, questi piccoli interventi del 20
percento...guardate bene, sono quelli che fanno vivere gli
artigiani locali in questo momento.
Poi mi pare di aver capito che la famosa "legge casa" dovrebbe
prevalere su tutti gli strumenti urbanistici, è scritto così da
qualche parte, allora se prevale la legge casa...
(interruzione del Presidente della Regione, fuori
microfono)
...va bene.
Presidente
- La parola all'Assessore al territorio e
ambiente, Manuela Zublena.
Zublena (UV)
- Valgono le considerazioni precedenti: la
volontà è quella di introdurre gradualmente delle sanzioni più
severe. Teniamo conto che i Comuni hanno 180 giorni fra la
presentazione della bozza ed il testo definitivo, quindi non si è
certo stati parchi nei tempi. Peraltro il CELVA stesso non ha
obiettato su queste tempistiche, ritenendole congrue. Poiché se ne
parlerà da giugno 2013, almeno per un anno tutto è possibile.
Poiché l'obiettivo è un'accelerazione, anche questo emendamento non
possiamo accoglierlo.
Presidente
- La parola al Consigliere Donzel.
Donzel (PD)
- Sono ancora più favorevole a questo
emendamento di ALPE, perché rispetto al precedente questo pone una
minima eccezione, quindi non abolisce la sanzione; la sanzione
rimane per gli ampliamenti al 40 percento. In un momento di grave
crisi economica, in cui ci fate le grandi lezioni di sviluppo, di
rilancio, e la piccola impresa e avanti, approviamo norme che
tagliano le gambe anche sui piccoli interventi. È una sanzione
controproducente, le sanzioni devono essere commisurate al danno ed
alla realtà che si vive.
Non riusciamo a capire la natura della durezza di queste
sanzioni in un momento di questo tipo.
Presidente
- Pongo in votazione l'emendamento n. 2 del
gruppo ALPE, che recita:
Emendamento
Il comma 7 dell'articolo 15 della l.r. 11/1998, come
sostituito dall'articolo 3 del d.l., è sostituito dal
seguente:
"7. Tenuto conto dell'esito delle attività di cui ai commi 3,
4, 5 e 6, il Comune adotta il testo preliminare della variante
sostanziale entro centottanta giorni dalla ricezione dell'esito
del
procedimento di cui al comma 4. In caso di mancata
adozione del testo preliminare della variante sostanziale nei
termini previsti, il Comune, sino all'adozione della medesima, non
è legittimato a rilasciare titoli abilitativi ai sensi degli
articoli 90bis, 90ter e 90quater, nonché della legge regionale 4
agosto 2009, n. 24 (Misure per la semplificazione delle procedure
urbanistiche e la riqualificazione del patrimonio edilizio in Valle
d'Aosta/Vallée d'Aoste. Modificazioni alle leggi regionali 6 aprile
1998, n. 11, e 27 maggio 1994, n. 18),
a eccezione dei
titoli abilitativi relativi agli interventi di cui all'articolo 2,
comma 2, della stessa.".
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- Pongo in votazione l'articolo 3:
Consiglieri presenti: 33
Votanti: 30
Favorevoli: 25
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 4:
Consiglieri presenti: 33
Votanti e favorevoli: 25
Astenuti: 8 (Bertin, Cerise Giuseppe, Chatrian, Donzel, Carmela
Fontana, Louvin, Morelli Patrizia, Rigo)
Il Consiglio approva.
Presidente
- All'articolo 5 vi sono gli emendamenti n. 3
e 4 del gruppo ALPE.
La parola al Consigliere Giuseppe Cerise.
Cerise G. (ALPE)
- Per quanto riguarda l'emendamento n.
3, premetto che condividiamo concettualmente l'articolato. Le
nostre osservazioni sono: una, che al rilascio del parere di
razionalità non è scritto "vincolante" e vorremmo che fosse citato
"vincolante"; l'altra, è un chiarimento, che probabilmente era
sottinteso, ma che questi interventi, che non sono soggetti al
parere di razionalità delle strutture competenti, siano limitati ad
un intervento, perché teoricamente messo così posso realizzare fino
a 20 metri, ne faccio uno oggi, l'anno prossimo ne faccio un altro
in un'altra zona. Penso che il buon senso voleva dire che era
limitato ad uno di questi fabbricati di pertinenza, ma letto
così...è un chiarimento. Teoricamente io posso fare cinque di
questi fabbricati da venti metri? Allora non mi pongo neanche più
il senso dei cinque metri...
(interruzione del Consigliere Louvin, fuori
microfono)
...è reiterabile? Noi diciamo solo quello, limitatamente al
primo intervento. Poi c'era il discorso dei metri, sembra banale,
ma ripeto: i 20 metri sono una misura che io chiamo "monca", perché
questo è in funzione di un ricovero di attrezzi logicamente; i 20
metri limitano fortemente il fatto dello spazio, nel senso che per
avere la possibilità di mettere un trattorino o magari l'Ape ci
vogliono 25 metri, perché ci vogliono 2 metri e mezzo per 2 metri e
mezzo di lunghezza. Ve lo dico per esperienza pratica, quando devi
mettere in 20 metri... poi noi non ci moriamo su questo, ma era un
discorso di buon senso. I 25 metri permettono di mettere il
rimorchio ed il trattore vicino, perché questo è legato ad un certo
tipo di agricoltura...il giovane pensionato di qualche tempo fa,
perché oggi non esiste più, che fa un'attività...
(interruzione del Presidente della Regione, fuori
microfono)
...sappiamo che non potevamo mettere in discussione le sue
performance
anche alla guida...
I 4 metri sono stretti, se uno ha un furgoncino, io che ho il
Porter...porca miseria, allora...non sono qua in difesa di
interessi personali, ma faccio dei ragionamenti di ordine pratico.
Non ci moriamo su questo, ma crediamo che se fosse stato possibile
25 sarebbe stato auspicabile. Prima ne lasciavate costruire 4 o 5
se non c'era questo emendamento qua, adesso per 5 metri...va
bene...
Presidente
- La parola all'Assessore al territorio e
ambiente, Manuela Zublena.
Zublena (UV)
- Mi sono informata presso i servizi
dell'agricoltura, perché non ho un'esperienza diretta di dimensioni
di mezzi agricoli e trattorini, poiché ho solo l'Ape del figlio.
Allora, la dimensione di 20 metri è parsa adeguata per evitare una
proliferazioni di garage per mezzi agricoli. Si vuole che quella
tipologia di intervento sia regolamentata attraverso il parere di
razionalità. Quindi era proprio volto non tanto per i ricoveri di
mezzi, quanto per ricoveri di piccole attrezzature: questa è una
volontà che è stata confermata dal collega Isabellon.
Circa "vincolante" sempre gli uffici dicono che non aggiunge
nulla, perché il parere di razionalità è di per sé vincolante. Pare
che non sia equivocabile. Si potrebbe, limitatamente al primo
intervento, prevedere questo esonero dalla valutazione della
razionalità, in modo da evitare la proliferazione, quindi si
potrebbe accogliere l'emendamento fatto salvo i 25 metri, cioè un
accoglimento parziale con il mantenimento dei 20 metri. È
possibile?
Presidente
- Teoricamente bisognerebbe fare un sub
emendamento, ma se siamo tutti d'accordo possiamo accettarlo, solo
chiedo all'Assessore di ripetere bene per gli uffici.
La parola all'Assessore al territorio e ambiente, Manuela
Zublena.
Zublena (UV)
- Il comma 1 dell'articolo 5 sarebbe così
sostituito:
"L'ultimo periodo della lettera e) del comma 2
dell'articolo 22 della l.r. 11/1998 è sostituito dal seguente: "La
valutazione dei progetti, relativamente agli standard così
definiti, è effettuata dalla struttura regionale competente in
materia di agricoltura attraverso il rilascio di un parere
vincolante di razionalità dei medesimi. Limitatamente al primo
intervento, tale valutazione non è richiesta per i beni strumentali
di dimensioni inferiori a 20 metri quadrati, per i quali la Giunta
regionale definisce i criteri generali per la
costruzione;"".
Presidente
- Facciamo illustrare anche l'emendamento n. 4
che poi metto in votazione l'articolo comprensivo del
subemendamento.
La parola al Vicepresidente Chatrian.
Chatrian (ALPE)
- Per illustrare l'emendamento n. 4.
L'obiettivo era quello di concedere la facoltà delle strutture
pertinenziali all'abitazione principale e non a quella temporanea
per fare chiarezza. Capiamo l'esigenza dell'abitazione principale,
non capiamo le altre esigenze nelle zone turistiche delle
abitazioni temporanee.
Presidente
- La parola all'Assessore al territorio e
ambiente, Manuela Zublena.
Zublena (UV)
- Su questo punto si era discusso e valutato
a lungo, anche in commissione. Il punto è che si vuole ottenere un
riordino nel settore delle seconde case che non necessariamente
sono solo in Comuni turistici, ma molti valdostani hanno case nelle
zone collinari, quindi il concetto di "seconda casa" non è
associabile direttamente al turismo e inoltre la destinazione può
mutare. Lo spirito era quello, al contrario, di favorire un
riordino paesaggistico di piccoli edifici che oggi sono presenti in
modo non conforme alle normative.
Presidente
- La parola al Vicepresidente Chatrian.
Chatrian (ALPE)
- Solo per ribadire una riflessione in
più. Condividiamo il riordino dal punto di vista urbanistico e
progettuale, non volevamo distinguere l'abitazione temporanea fra
il valdostano e il non valdostano; l'obiettivo era, se sacrificio
deve essere: facciamolo sull'abitazione principale, un sacrificio
di tipo ambientale ed urbanistico, e invece cerchiamo di non fare
dei sacrifici su quelle che sono le abitazioni secondarie
temporanee di proprietà dei valdostani e non di proprietà...cioè,
mi sembra un po' superficiale.
Presidente
- Do lettura, per il verbale, dell'emendamento
n. 3 del gruppo ALPE, che è stato poi modificato dall'Assessore
Zublena:
Emendamento
Il comma 1 dell'articolo 5 del d.l. è sostituito dal
seguente:
"1.
L'ultimo periodo della lettera e) del comma 2
dell'articolo 22 della l.r. 11/1998 è sostituito dal seguente: "La
valutazione dei progetti, relativamente agli standard così
definiti, è effettuata dalla struttura regionale competente in
materia di agricoltura attraverso il rilascio di un parere
vincolante di razionalità dei medesimi. Limitatamente al primo
intervento, tale valutazione non è richiesta per i beni strumentali
di dimensioni inferiori a 25 metri quadrati, per i quali la Giunta
regionale definisce i criteri generali per la
costruzione;".
Do lettura del subemendamento presentato dall'Assessore
Zublena:
Subemendamento
Il comma 1 dell'articolo 5 del d.l. è sostituito dal
seguente:
"1. L'ultimo periodo della lettera e) del comma 2
dell'articolo 22 della l.r. 11/1998 è sostituito dal seguente: "La
valutazione dei progetti, relativamente agli standard così
definiti, è effettuata dalla struttura regionale competente in
materia di agricoltura attraverso il rilascio di un parere
vincolante di razionalità dei medesimi. Limitatamente al primo
intervento, tale valutazione non è richiesta per i beni strumentali
di dimensioni inferiori a 20 metri quadrati, per i quali la Giunta
regionale definisce i criteri generali per la
costruzione;".
Lo pongo in votazione:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'emendamento n. 4 del
gruppo ALPE, che recita:
Emendamento
La lettera ebis) del comma 2 dell'articolo 22 della l.r.
11/1998, come inserita dal comma 2 dell'articolo 5 del d.l., è
sostituita dalla seguente:
"ebis) individuare particolari condizioni e tipologie
costruttive per l'edificazione di strutture pertinenziali agli
edifici esistenti, aventi le destinazioni d'uso di cui all'articolo
73, comma 2, lettera d).".
Consiglieri presenti e votanti: 32
Favorevoli: 8
Contrari: 24
Il Consiglio non approva.
Presidente
- Pongo in votazione l'articolo 5 nel testo
così emendato:
Articolo 5
(Modificazioni all'articolo 22 della l.r. 11/1998)
1. L'ultimo periodo della lettera e) del comma 2
dell'articolo 22 della l.r. 11/1998 è sostituito dal seguente: "La
valutazione dei progetti, relativamente agli standard così
definiti, è effettuata dalla struttura regionale competente in
materia di agricoltura attraverso il rilascio di un parere
vincolante di razionalità dei medesimi. Limitatamente al primo
intervento, tale valutazione non è richiesta per i beni strumentali
di dimensioni inferiori a 20 metri quadrati, per i quali la Giunta
regionale definisce i criteri generali per la
costruzione;".
2. Dopo la lettera e) del comma 2 dell'articolo 22 della l.r.
11/1998, come modificata dal comma 1, è aggiunta la
seguente:
"ebis) individuare particolari condizioni e tipologie
costruttive per l'edificazione di strutture pertinenziali agli
edifici esistenti aventi le destinazioni d'uso di cui all'articolo
73, comma 2, lettere d) e dbis).".
3. Dopo il comma 2 dell'articolo 22 della l.r. 11/1998 è
aggiunto il seguente:
"2bis. Nelle zone territoriali di tipo E è ammessa
l'edificazione delle strutture pertinenziali aventi le
caratteristiche individuate ai sensi del comma 2, lettera ebis).
Tale disposizione prevale sulle norme dei PRG e le sostituisce. I
Comuni possono individuare, con le procedure di cui all'articolo
16, le zone o le sottozone in cui, per particolari motivi di ordine
paesaggistico e agricolo, non sia ammessa la realizzazione delle
predette strutture pertinenziali.".
Consiglieri presenti: 31
Votanti e favorevoli: 23
Astenuti: 8 (Bertin, Cerise Giuseppe, Chatrian, Donzel, Carmela
Fontana, Louvin, Morelli Patrizia, Rigo)
Il Consiglio approva.
Presidente
- Articolo 6: stesso risultato. Articolo 7:
stesso risultato.
All'articolo 8 vi è l'emendamento n. 5 di ALPE.
La parola al Vicepresidente Chatrian.
Chatrian (ALPE)
- Avremmo sostituito, dove si parla di:
"interesse generale aventi particolare rilevanza sociale ed
economica a livello sia locale sia regionale"
, con la dizione:
"d'interesse pubblico".
Presidente
- La parola all'Assessore al territorio e
ambiente, Manuela Zublena.
Zublena (UV)
- Su questo ho discusso attentamente con i
dirigenti, che sottolineano come il concetto di "interesse
pubblico" sia un concetto astratto ed indeterminato, che si è
prestato nel corso del tempo ad interpretazioni, ed invece con la
prassi si è affinato il concetto arrivando a quello di "interesse
generale" avente particolare rilevanza sociale ed economica, perché
da un lato limita la tipologia di interventi, dall'altro li
caratterizza rispetto all'esigenza del territorio. Si tratta di
interventi che sono stati definiti sia dall'osservatorio per
l'attuazione della legge n. 11 nel 2003, sia ribaditi nella
delibera n. 2938/2008; interventi che, se anche sono realizzati da
soggetti privati, non devono conseguire esclusivamente o
prevalentemente un interesse proprio del soggetto privato, ma
devono perseguire gli interessi della collettività generale, che
può trarre da essi un utile. Per questo motivo viene consigliato il
mantenimento di questa dizione.
Respingiamo quindi l'emendamento.
Presidente
- La parola al Consigliere Louvin.
Louvin (ALPE)
- Questa è una tipica situazione che
avremmo voluto evitare attraverso un approfondimento nella
competente commissione.
Assessore, la disquisizione semantica è molto sottile, ma non è
convincente. A nostro modo di vedere, quando si indica come in
questo caso che si ritiene possibile...attenzione! Stiamo parlando
di edificazione all'interno di un'area molto sensibile, che è
l'area di zone umide e laghi, la prevalenza e la possibilità di
andare oltre un limite generalmente introdotto, dovrebbe essere a
beneficio di un'iniziativa di carattere pubblico e non di un
interesse generale di particolare rilevanza sociale ed economica.
Un albergo, un'attività commerciale può essere socialmente
rilevante, economicamente interessante, non è detto che sia
opportuno, anzi, potrebbe essere pericoloso dal punto di vista
paesaggistico ed ambientale che venga eccessivamente avvicinata a
zone per le quali la prescrizione di questo articolo è ferrea e
stringente.
Per noi è opportuno che sia indicato l'interesse generale, che
può essere anche non economico, né di tipo sociale, può essere di
tipo ambientale, di protezione del sito o funzionale ad altri
interessi, ma di interesse pubblico, e non d'interesse generale
rilevante socialmente ed economicamente, il che può portare a delle
indubbie forzature all'interno di un'area molto delicata e
sensibile.
L'emendamento è quindi mantenuto.
Presidente
- Pongo in votazione l'emendamento n. 5 di
ALPE, che recita:
Emendamento
Al comma 5 dell'articolo 34 della l.r. 11/1998, come
sostituito dall'articolo 8 del d.l., le parole: "d'interesse
generale aventi particolare rilevanza sociale ed economica a
livello sia locale sia regionale" sono sostituite dalle seguenti:
"d'interesse pubblico".
Consiglieri presenti e votanti: 31
Favorevoli: 8
Contrari: 23
Il Consiglio non approva.
Presidente
- Pongo in votazione l'articolo 8:
Consiglieri presenti: 31
Votanti: 28
Favorevoli: 23
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 9:
Consiglieri presenti: 31
Votanti e favorevoli: 23
Astenuti: 8 (Bertin, Cerise Giuseppe, Chatrian, Donzel, Carmela
Fontana, Louvin, Morelli Patrizia, Rigo)
Il Consiglio approva.
Presidente
- Articolo 10: stesso risultato. Articolo 11:
stesso risultato.
All'articolo 12 vi sono gli emendamenti n. 6, 7 e 8 di ALPE.
La parola al Vicepresidente Chatrian.
Chatrian (ALPE)
- Per illustrare tutti e tre gli
emendamenti. Il comma 6 approvato dalla III Commissione declina i
compiti dei Comuni per quanto riguarda gli ambiti inedificabili: in
attesa della revisione o delle modifiche alle cartografie ai sensi
dei commi 4 e 5 e con riferimento alle aree o porzioni di aree per
le quali è rappresentato un aumento della pericolosità, il Comune
può valutare, sulla base di una specifica relazione tecnica
asseverata prodotta dal proprietario del bene dell'area
interessata, la compatibilità dell'intervento con il nuovo quadro
di pericolo, anche attraverso la realizzazione di opere di
mitigazione.
I tre emendamenti da noi proposti vanno nella direzione
alternativa che è questa:
"rappresentato un aumento di
pericolosità, il Comune sospende tutti i titoli abilitativi in
corso di validità relativi a interventi ricompresi in aree di
aumentata pericolosità, entro sei mesi dalla richiesta di rilascio
dei titoli stessi"
, nel senso che l'interesse di tipo pubblico
è quello di cercare di creare le condizioni a tutti quei Comuni che
non hanno ancora approvato gli ambiti inedificabili e quindi
dovrebbero, a loro volta, incaricare dei tecnici per poter
ristrutturare la propria abitazione, fare lo stato della situazione
e poi ripartire. Di conseguenza l'emendamento 7 va a sopprimere i
commi 7 e 8. È un discorso di filosofia, a nostro avviso.
Presidente
- La parola all'Assessore al territorio e
ambiente, Manuela Zublena.
Zublena (UV)
- Questo emendamento di fatto stravolge il
senso di questo articolato, che era molto aderente alla realtà di
ciò che succede. Normalmente non c'è uno stato di pericolosità
acclarato che riguarda l'intero territorio comunale, quindi la
volontà era di dare l'autonomia al Comune di valutare caso per
caso, in funzione dell'aumento di rischio, la situazione in
relazione alla prosecuzione di interventi che avevano ottenuto un
titolo abilitativo, intervenendo poi dopo, in modo puntuale, con la
revoca del titolo abilitativo. In questo caso, invece, abrogando
anche il comma 7, si toglie completamente questa opportunità e
rimane un ambito vago e pericoloso. Gli uffici segnalano anche
possibili elementi di illegittimità ed eventuale esposizione da
parte dei Comuni a ricorsi e richieste di danni per una sospensione
incauta di un cantiere che magari risulta immotivata, perché questo
tipo di approccio è troppo generico.
Non accogliamo gli emendamenti.
Presidente
- La parola al Vicepresidente Chatrian.
Chatrian (ALPE)
- Sicuramente la filosofia di questi tre
emendamenti va in una direzione alternativa, diversa da quella
proposta dal Governo regionale, non so se è lontana dalla realtà;
per lei è lontana dalla realtà, per noi non è lontana dalla realtà,
perché a nostro avviso l'obiettivo era di valutare la situazione di
pericolosità nel suo complesso e non autorizzare qualcuno a
dettagliare ulteriormente il discorso degli ambiti inedificabili.
Sono due concetti diversi, sono concetti - lo dico da ex Sindaco -
che avremmo gradito approfondire ulteriormente, e mi collego ai
ragionamenti che il collega Cerise prima faceva. Il ragionamento è
di natura politica, non è di natura tecnica, Assessore.
Presidente
- La parola al Consigliere Louvin.
Louvin (ALPE)
- Ciascuno in quest'aula porta un po' della
sua modesta esperienza e devo dire, come avvocato che ha fatto
anche qualche volta delle cause urbanistiche ed edilizie, farei il
triplo salto mortale a favore di questo genere di norme...
(interruzione del Presidente della Regione, fuori
microfono)
...sì, Presidente, perché è portatore di lavoro per noi, ma
anche di spese per le Amministrazioni comunali...penso ad
amministrazioni che si trovano, o Sindaci e uffici tecnici che si
troveranno nella condizione di dover valutare, sulla base di una
specifica relazione tecnica asseverata che produce il proprietario
del bene o dell'area, la compatibilità dell'intervento con il nuovo
quadro di pericolo, anche attraverso la realizzazione di opere di
mitigazione del medesimo. Traduco: sono il proprietario di un
terreno che vuole fare una modifica edilizia in un'area indicata
come pericolosa, ma che propone determinati interventi di
mitigazione. Questo apre una fascia di discrezionalità molto ampia
di grande elasticità nelle valutazioni e glielo lascio comunque il
promemoria, sapendo quale sarà l'esito di questa discussione,
perché il peso di una decisione già annunciata del Governo è
preponderante, ma ne discuteremo di qua a qualche anno e sapremo -
sono assolutamente sicuro di quello che dico - che questo aprirà
degli spiragli di contenzioso amministrativo e giurisdizionale
molto forti. Ci troveremo ad avere un proliferare di situazioni
nelle quali il privato, con una perizia asseverata, chiede di fare
un determinato intervento ed avremo dei Comuni che moltiplicheranno
le spese di consulenza esterna, che dovranno chiedere sia a tecnici
che a giuristi di valutare la possibilità di emettere determinati
provvedimenti; il che, a nostro modo di vedere, non è utile.
Assessore, a futura memoria, la proposta del gruppo ALPE è molto
semplice: il Comune sospende tutti i titoli abilitativi in corso di
validità relativi ad interventi ricompresi nelle aree di aumentata
pericolosità ed a questo punto va a ridefinire il quadro normativo,
la posizione non in chiave particolare per ogni singolo intervento,
ma in chiave generale per tutti gli interventi che riguardano
quella zona. Allora dirà: per quella zona le opere di mitigazione
sono necessarie, sono di carattere individuale, collettivo,
eccetera.
A nostro avviso, anche con attività contrattualizzate, perché
possono esserci dei proprietari che condividono l'intervento di
mitigazione e si propongono di cofinanziarlo, ma questo avviene in
un quadro generale, non avviene nel quadro della soluzione caso per
caso, dalla nostra valutazione di questo articolo questo è un
classico spiraglio che viene lasciato per situazioni potenzialmente
molto discutibili e pericolose. Io non mi sentirei a mio agio dal
punto di vista di "Amministrazione" di dovermi trovare caso per
caso, sulla base di perizie asseverate, a cui devo controbattere
con una perizia asseverata e non ho nel mio Comune un geologo o
qualcuno in grado di farlo, per cui dovrò fare ricorso a risorse
esterne. Mi dispiace che in tempi in cui abbiamo risorse limitate
per i nostri Comuni, che abbiamo difficoltà, che sappiamo che
l'interesse edilizio mette in campo milioni di euro di investimento
su determinate operazioni e vuole forzare la mano, e ci troviamo ad
avere piccoli Comuni già con bilanci risicati che devono
controbattere ed organizzarsi...noi le diciamo, Assessore: non apra
questo spiraglio! Le diamo modo, con questa proposta, per contenere
questa situazione, fare in modo che ci sia una rivisitazione dello
strumento, lo fa il Comune
una tantum
per tutti quanti e non
frammenta gli interventi in negoziati individuali con i singoli
realizzatori delle opere.
Presidente
- Pongo in votazione l'emendamento n. 6 di
ALPE, che recita:
Emendamento
Il comma 6 dell'articolo 38 della l.r. 11/1998, come
sostituito dall'articolo 12 del d.l., è sostituito dal
seguente:
"6. In attesa della revisione o delle modifiche alle
cartografie ai sensi dei commi 4 e 5 e con riferimento alle aree o
porzioni di aree per le quali è rappresentato un aumento della
pericolosità, il Comune sospende tutti i titoli abilitativi in
corso di validità relativi a interventi ricompresi in are di
aumentata pericolosità, entro sei mesi dalla richiesta di rilascio
dei titoli stessi.".
Consiglieri presenti e votanti: 30
Favorevoli: 8
Contrari: 22
Il Consiglio non approva.
Presidente
- Pongo in votazione l'emendamento n. 7 di
ALPE, che recita:
Emendamento
I commi 7 e 8 dell'articolo 38 della 1.r. 11/1998, come
sostituiti dall'articolo 2 del d.l., sono soppressi.
Stesso risultato.
Presidente
- Pongo in votazione l'emendamento n. 8 di
ALPE, che recita:
Emendamento
Al comma 12 dell'articolo 38 della l.r. 11/1998, come
sostituito dall'articolo 12 del d.l., le parole: "interessi
economici e sociali" sono sostituite alle seguenti: "interessi
pubblici".
Stesso risultato.
Pongo in votazione l'articolo 12:
Consiglieri presenti: 30
Votanti: 27
Favorevoli: 22
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 13:
Consiglieri presenti: 30
Votanti e favorevoli: 22
Astenuti: 8 (Bertin, Cerise Giuseppe, Chatrian, Donzel, Carmela
Fontana, Louvin, Morelli Patrizia, Rigo)
Il Consiglio approva.
Presidente
- Articolo 14: stesso risultato. Articolo 15:
stesso risultato. Articolo 16: stesso risultato. Articolo 17:
stesso risultato. Articolo 18: stesso risultato.
All'articolo 19 vi è l'emendamento n. 9 di ALPE.
La parola al Consigliere Giuseppe Cerise.
Cerise G. (ALPE)
- Su questo emendamento, prima di
illustrarlo, vorrei fare...così come siamo bravi a fare le note di
biasimo all'Assessore all'urbanistica, fare una nota di merito,
perché questa è una cosa che si attendeva da tempo e che
condividiamo.
La nostra osservazione emendativa è legata al fatto che la
formulazione dell'articolo dice: secondi i criteri, le modalità, le
caratteristiche tipologiche stabilite dalla Giunta con propria
deliberazione. Noi avremmo una formulazione diversa, che mantiene
uguale la prima parte, secondo i criteri e le modalità stabilite
dalla Giunta regionale con propria deliberazione, e poi dice:
"I
Comuni definiscono le tipologie costruttive sulla base delle
specifiche caratteristiche delle zone territoriali
interessate".
Pensiamo che una tipologia unica in tutta la
Valle non vada bene, non penso che Pont-Saint-Martin e Courmayeur
abbiano le stesse caratteristiche, ma anche in diversi Comuni, ad
esempio quelli che hanno il borgo e poi hanno su la collina e i
centri storici, hanno delle caratteristiche diverse. Qui sarebbe
opportuno, secondo criteri stabiliti dalla Giunta, bene inteso,
però lasciare le tipologie costruttive specifiche all'autonomia dei
Comuni.
Presidente
- La parola all'Assessore al territorio e
ambiente, Manuela Zublena.
Zublena (UV)
- Ringrazio innanzitutto per
l'apprezzamento, che a mia volta rivolgo agli uffici che hanno
predisposto i testi. In realtà la volontà era quella di stabilire
delle tipologie abbastanza omogenee, pur riconoscendo la
possibilità nell'ambito dei regolamenti edilizi di andare a
declinare alcune specifiche. Quindi noi lo manterremmo così, anche
perché dai Comuni è stato accolto positivamente.
Presidente
- Pongo in votazione l'emendamento n. 9 di
ALPE, che recita:
Emendamento
Il comma 4bis dell'articolo 52 della l.r. 11/1998, come
inserito dal comma 2 dell'articolo 19 del d.l., è sostituito dal
seguente:
"4bis. In assenza degli strumenti attuativi di cui al comma
1, nelle zone territoriali di tipo A è ammessa la realizzazione di
piccole strutture pertinenziali all'edificio principale, secondo i
criteri e le modalità stabilite dalla Giunta regionale con propria
deliberazione. I Comuni definiscono le tipologie costruttive sulla
base delle specifiche caratteristiche delle zone territoriali
interessate".
Consiglieri presenti e votanti: 30
Favorevoli: 8
Contrari: 22
Il Consiglio non approva.
Presidente
- Pongo in votazione l'articolo 19:
Consiglieri presenti: 30
Votanti: 27
Favorevoli: 22
Contrari: 5
Astenuti: 3 (Donzel, Carmela Fontana, Rigo)
Il Consiglio approva.
Presidente
- Pongo in votazione l'articolo 20:
Consiglieri presenti: 29
Votanti e favorevoli: 21
Astenuti: 8 (Bertin, Cerise Giuseppe, Chatrian, Donzel, Carmela
Fontana, Louvin, Morelli Patrizia, Rigo)
Il Consiglio approva.
Presidente
- Con questa votazione dichiaro chiusi per
questa giornata i lavori dell'odierna adunanza del Consiglio
regionale. I lavori riprenderanno domani con la discussione
dell'articolo 21.
La seduta è tolta.
---
La seduta termina alle ore 20,12.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK