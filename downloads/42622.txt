Consiglio Regionale della Valle d'Aosta - Oggetto del Consiglio n. 162 del 14 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 162 del 14 dicembre 2020 - Resoconto
OBJET N° 162/XVI - Communications du Président de la
Région.
Bertin (Presidente) -
Punto n. 2 all'ordine del giorno.
Il Presidente della Regione ha chiesto la parola, ne ha
facoltà.
Lavevaz (UV) -
Nel corso della settimana scorsa abbiamo
avuto diversi incontri con il ministro Speranza e con il ministro
Boccia, oltre che con il commissario Arcuri, per la predisposizione
del piano vaccini, sia per quanto riguarda la distribuzione, che
sarà effettuata direttamente dalla ditta produttrice che per lo
stoccaggio delle prime dosi, il cui arrivo è previsto già a cavallo
tra la fine dell'anno e la prima settimana di gennaio. Le prime
vaccinazioni saranno effettuate secondo il piano nazionale che sarà
diffuso nei prossimi giorni e che terrà conto di priorità legate
ovviamente alla vulnerabilità al virus.
In considerazione del continuo e consolidato miglioramento della
situazione pandemica della nostra regione, giovedì 10 dicembre ho
inviato una nota al ministro Speranza chiedendo, come previsto dal
decreto-legge n. 157 del 2020, dal DPCM 13 dicembre 2020 e dalle
stesse ordinanze ministeriali, di valutare una riclassificazione in
scenario 2, quindi in zona gialla, della Valle d'Aosta
contestualmente alla riclassificazione del Piemonte e della
Lombardia, richiesta che notoriamente non è stata accolta. Ai sensi
della legge regionale n. 11/2020 recentemente approvata ed entrata
in vigore nella giornata di sabato, abbiamo analizzato la
situazione dell'epidemia e in particolare del carico delle
strutture sanitarie con le Unità di supporto e di coordinamento
dell'emergenza ed è stata emessa l'ordinanza n. 552 dell'11
dicembre 2020.
Giovedì 10 dicembre scorso poi abbiamo istituito il tavolo
prefettizio previsto al comma 10 lettera s) dell'articolo 1 del
DPCM del 3 dicembre scorso. Il tavolo coinvolge diverse strutture
regionali, il Dipartimento trasporti, la Sovrintendenza agli studi,
il Sindaco di Aosta, il Presidente del CPEL e i rappresentanti
delle aziende di trasporto pubblico locale e di Trenitalia, le
società di gestione dei servizi di trasporto alla finalità di
coordinare la ripresa delle lezioni in presenza per il 75% degli
alunni delle scuole secondarie di secondo grado il 7 gennaio con il
limite imposto di capienza massima del 50% dei mezzi di
trasporto.
Presidente -
Ha chiesto la parola il collega Manfrin, ne
ha facoltà.
Manfrin (LEGA VDA) -
Nel riprendere ovviamente le domande
che ho fatto a lei, mi auguro che questa volta il Presidente a
questo punto risponda e ci risponda sul punto, sul perché una legge
è stata pubblicata immediatamente e l'altra legge invece ha avuto
la necessità di attendere più di una settimana per essere
pubblicata nonostante sia uscito un bollettino il 9 di dicembre, mi
auguro che questo mistero ci venga a breve svelato. Mi permetto di
fare alcune considerazioni: la prima è, Presidente, che per
l'ennesima volta lei ha fatto un'ordinanza senza metterci a
conoscenza di nulla, invece di come eravamo d'accordo e come
avevamo chiesto durante la prima seduta di questo Consiglio;
abbiamo dovuto apprendere quello che accadeva direttamente dagli
organi di informazione, riteniamo che questo sia gravemente lesivo
per l'azione anche politica di rappresentanza che svolgiamo in
quest'aula.
Lei ha giustamente esordito parlando della classificazione di
questa regione, quasi tutte le Regioni sono diventate zona gialla e
a rimanere zona arancione sono rimaste soltanto la nostra Regione,
la Provincia autonoma di Bolzano e l'Abruzzo. Eppure, nonostante
appunto il fatto che, come lei ha detto e come ha dichiarato,
c'erano tutti i dati, tutte le possibilità di dichiarare la nostra
regione zona gialla per il sostegno di quelli che erano i dati
epidemiologici, siamo rimasti in zona arancione. È quindi ancora
più inspiegabile il fatto che, Presidente, come abbiamo anche modo
di affermarlo pubblicamente, lei non abbia utilizzato le
prerogative che la legge regionale n. 11 le dava, anzi non le dava,
perché in realtà la legge regionale n. 11 se fosse stata lasciata
libera di agire, ad oggi avrebbe dato la possibilità in sicurezza,
esattamente come lei ha affermato, perché abbiamo dati ovviamente
molto bassi rispetto al contagio al pari delle regioni che sono in
zona gialla, anzi forse anche al di sotto di alcune... avrebbe
permesso di poter fare tutte quelle attività che ci sono state
precluse in questo week-end. Lei invece ha dovuto fare un'ordinanza
con la quale chiudeva le attività per aprirle, forse, se i dati -
così lei ha detto in conferenza stampa e ci rifacciamo a quello che
le ha detto - le daranno ragione, mercoledì quando li analizzerete.
C'è però un'incongruenza in questo comportamento, se lei chiede che
vengano applicate alla Regione autonoma Valle d'Aosta le
disposizioni che vengono applicate per le regioni gialle,
evidentemente se il Ministro le avesse ascoltate, l'ennesima volta
che non le ascolta, sarebbe stato evidente che tutto quello che è
stato fatto nelle altre regioni, quindi zone classificate gialle,
sarebbe stato possibile, ma già da domenica, non da mercoledì!
Non si capisce quindi perché con la sua ordinanza lei
procrastina a mercoledì, chiude le attività che invece dovrebbero
essere aperte, fino a mercoledì e ovviamente si riserva anche di
fare delle valutazioni sul punto.
Noi crediamo una cosa: crediamo che ci sia un fatto che è
affermato a questo punto con la sua ordinanza e ci sia un fatto di
cui tanti devono prendere atto, tanti osservatori di quest'aula che
ci dicevano: "ah no, ma guardate che la legge non è applicabile, è
inapplicabile, non può essere applicata" ed è inapplicabile a tal
punto che è servita un'ordinanza per chiudere le attività.
Dall'altra parte ovviamente questa stessa affermazione si può fare
ai nobili osservatori che da fuori ci dicevano le stesse identiche
cose: "non si può fare, è inapplicabile, non va bene" e invece la
legge si è dimostrata essere efficace.
Quello che ci troviamo però a contestare è che proprio a fronte
del fatto che, nonostante la Valle d'Aosta avesse dei dati che la
classificavano nella zona gialla, la sua cortese richiesta al
ministro Speranza sia stata - non ho idea di cosa le abbia detto o
se le abbia detto qualcosa di persona - nei fatti evidentemente
rifiutata. Allora ecco perché avevamo una motivazione in più per
utilizzare la legge regionale che dà corpo alle nostre prerogative
statutarie, avremmo avuto la possibilità di applicarla e applicarla
in toto
proprio dicendo allo Stato: "visto che tu non
consideri i nostri dati positivi, noi facciamo in modo di poter
utilizzare le possibilità che vengono date alle zone gialle ".
Questo ce lo siamo chiesti sinceramente perché non sia stato fatto,
ce lo chiediamo, Presidente, e ce lo chiedono i tanti Valdostani
che al di fuori di qui ci chiedono: "avete discusso questa legge,
pareva che potesse essere la soluzione ma adesso perché non viene
utilizzata?" e la risposta è questa, ma non è che siamo dei pazzi,
perché appunto la legge è stata discussa ed è stata supportata da
dati scientifici e lo ha detto anche lei. Sinceramente quindi noi
non capiamo questa sua presa di posizione.
È chiaro che dobbiamo sottostare alle disposizioni dei Governi,
che attualmente dicono ad alcune Regioni: "adesso potete aprire,
adesso potete fare gli acquisti, però potete fare gli acquisti in
questi orari e potete fare gli acquisti con il
cash back
" e
il giorno dopo dicono: "ma caspita ma quanta gente in giro,
chiudiamo tutto", dopo che effettivamente hanno permesso di aprire,
evidentemente siamo di fronte a una schizofrenia che forse va
combattuta e gli strumenti ce li abbiamo.
Per non far ripiombare la Valle d'Aosta in questa follia, che
non ha né capo, né coda, quindi le chiediamo veramente più coraggio
e più volontà di esercitare la nostra autonomia statutaria.
Presidente -
Si è prenotato il consigliere Aggravi, ne ha
facoltà.
Aggravi (LEGA VDA) -
Volevo chiedere, proprio a
rafforzamento di un aspetto che sia il collega Manfrin ma che anche
il Presidente hanno citato, in particolare volevo chiedere una
specifica, se fosse possibile, al Presidente, ci ha detto che ci
sono state delle interlocuzioni con il ministro Speranza e poi
giustamente ci ha ricordato di aver scritto questa missiva al
Ministro. Non ho capito se effettivamente c'è stata poi una
risposta formale da parte del Ministro oppure la risposta è
stata... non avere una risposta. Volevo capire cosa era avvenuto a
fronte della lettera o se c'è stata una telefonata magari notturna
da parte del Ministro come sua precedente abitudine.
Presidente -
Ha chiesto la parola il Presidente della
Regione, ne ha facoltà.
Lavevaz (UV) -
Ringrazio delle domande. Per quanto
riguarda la pubblicazione, mi riservo di verificare, io non ho
elementi al momento per sapere il motivo per il quale ci sono state
differenze di tempi di pubblicazione, non mi occupo personalmente
com'è facilmente immaginabile delle pubblicazioni delle leggi sul
BUR, quindi verificherò quanto è successo.
Per quanto riguarda la legge, io credo che essa sia stata - dal
momento in cui è entrata in vigore - pienamente utilizzata nei
limiti previsti dalla legge stessa. La legge prevede che si debba,
attraverso ordinanze del Presidente della Regione e sentita l'Unità
di supporto che è stata validata, la cui esistenza è stata validata
e alla quale è stato dato un valore anche operativo all'interno
della gestione dell'emergenza, quindi sentita l'unità di supporto,
in base alle evidenze scientifiche e sanitarie della situazione, le
ordinanze del Presidente devono definire l'applicazione di questa
legge, questo dice la legge, non dice: "liberi tutti a prescindere
dalla situazione sanitaria", perché non dobbiamo dimenticarci che
la pandemia non è finita, non è perché noi abbiamo deciso
correttamente - e ho condiviso questo passaggio in maniera convinta
- di far valere le nostre prerogative statutarie che la pandemia
sia finita perché così non è ed è importante che non lo facciamo
credere alla gente.
Sulla mia mancanza di comunicazione prima dell'ordinanza ho già
avuto modo, collega Manfrin, di farglielo presente nei corridoi,
anche se non è l'ideale, ma ovviamente è l'occasione per spiegare a
tutti che era mia intenzione venerdì pomeriggio fare i passaggi
innanzitutto con l'Unità di supporto e di coordinamento
dell'emergenza con la quale ci siamo incontrati sia nella giornata
di giovedì, sia nella giornata di venerdì verso le ore 13:00 per
analizzare la situazione della pandemia e delle possibili aperture
così come previste giustamente all'interno della legge. Nel
pomeriggio avevo intenzione di fare dei passaggi con la Giunta, con
la maggioranza e con la Conferenza dei Capigruppo, questo non è
stato possibile perché è diventata un'emergenza la comunicazione
verso l'esterno di quello che l'Unità di supporto aveva proposto al
Presidente, quindi per la predisposizione dell'ordinanza, perché in
particolare il vostro gruppo nella giornata di venerdì mattina
aveva fatto un comunicato stampa in cui si diceva che da sabato
mattina tutto era aperto, questo quindi ha creato una gran
confusione all'interno della gente. Io credo che nel momento di
emergenza sanitaria - che credo sia piuttosto ancora evidente a
tutti, basta farsi ancora un giro nell'Ospedale o pensare al fatto
che abbiamo ancora dei malati che sono all'interno delle tende giù
alla
Pépinière
- ci voglia serietà da parte di tutti i
gruppi in modo che ci possa essere più collaborazione e anche più
condivisione poi dei passaggi, perché se questo comunicato non
fosse uscito... poi io non voglio mettere in discussione ovviamente
l'autonomia dei gruppi a fare comunicati stampa, ci mancherebbe
altro, ma è diventata un'emergenza fare una comunicazione puntuale
di quello che sarebbe successo sabato mattina ai Valdostani, perché
iniziavano a chiamare per chiedere cosa sarebbe successo sabato
mattina, se tutto era aperto, se i bar e i ristoranti erano aperti,
eccetera. Abbiamo quindi dovuto fare questa conferenza stampa nella
giornata di venerdì pomeriggio invece di fare i passaggi
all'interno dei gruppi, del Consiglio, della Giunta, eccetera, cosa
che non ho potuto fare neanche con la Giunta se non per le vie
molto informali e molto rapide.
Io credo che non serva coraggio come ha detto lei, collega
Manfrin, per l'attuazione di questa legge, ma che serva un
approccio scientifico che tenga conto della situazione sanitaria in
modo serio senza fare voli imprudenti, ma non imprudenti per me:
imprudenti per i Valdostani.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Presidente, per cortesia, abbia
l'accortezza, nel momento in cui parla all'interno di quest'aula,
di non prendere in giro tutti perché, nel momento in cui lei viene
a dire: "non lo so, chiederò agli uffici ", è un tentativo di
uscire dall'angolo ma è evidente che tutti quanti noi conosciamo la
risposta, anche perché ci sono all'interno di quest'aula tante
altre persone che comunque hanno rivestito la carica che lei oggi
ricopre. È evidente quindi che la pubblicazione è stata rimandata
perché doveva decidere che cosa fare e ha preso molto tempo per
decidere che cosa fare visto che la legge le metteva in mano
determinati poteri e lei doveva decidere se utilizzarli o meno e ha
deciso di non utilizzarli.
A fronte di tutto quello che è venuto fuori da parte dei
detrattori di questa proposta di legge ampiamente condivisa
all'interno di quest'aula, è ovvio che nessuno si aspettava che
tutto fosse aperto e non è questo che abbiamo detto noi, ma che
c'era la possibilità di aprire compatibilmente con la questione
sanitaria, perché partiamo dal presupposto che è evidente che il
focus
principale di questa legge è comunque la tutela
sanitaria. Non è quindi un liberi tutti, non è che all'interno di
questo Consiglio tutti sono impazziti e hanno deciso di fare il
libera tutti, ma la decisione che è stata presa è stata quella di
dare una cornice normativa per dare dei poteri in mano al
Presidente per poter esercitare la propria autonomia
compatibilmente con la situazione sanitaria ma tenendo ben presente
le peculiarità del nostro territorio, che sono molto, molto
differenti rispetto a quelle dei grandi centri urbani, della
pianura e di quant'altro,
noi abbiamo delle peculiarità specifiche. Lei ha deciso,
comunque sia, di non utilizzare questi poteri, nel frattempo ha
preso chiaramente un sacco di tempo e un sacco di giorni e non può
venire in questo momento a dirci: "ah non lo so, lo chiederò gli
uffici " perché è il segreto di Pulcinella ma soprattutto questa
cosa a chi non è all'interno delle istituzioni può passare per
buona, chiaramente non può passare all'interno di quest'aula e ci
vorrebbe maggiore onestà intellettuale, sarebbe stato meglio dire:
"ho preso il tempo per poter decidere che cosa fare o che cosa non
fare".
Ci tengo, ripeto, a sottolineare che lei avrebbe potuto
utilizzare maggior coraggio senza per questo violare l'emergenza
sanitaria e soprattutto tenendo conto dell'esigenza della tutela
della salute. Questo è un aspetto assolutamente fondamentale ma lei
è entrato in contraddizione con sé stesso perché, nel momento
stesso in cui chiede a Roma e dice: "qui abbiamo i dati da zona
gialla" - ed è lei a dirlo e a metterlo per iscritto, quindi questa
è una certificazione che la nostra parte tecnica e lei stesso fa -
almeno questo passo, dico solo questo, poi ci sarebbero stati tanti
altri particolari che si sarebbero potuti adattare alla nostra
realtà ma non l'ha fatto... visto che è lei stesso a dirlo, visto
che è lei stesso a scriverlo al ministro Speranza, di fronte alla
non risposta, o comunque sia al
niet
come al solito da parte
di Roma e visto che questa è una convinzione di poter rientrare nei
dati di zona gialla, almeno questo passo si sarebbe potuto fare
solo per non entrare in contraddizione con sé stesso.
Presidente -
Ha chiesto la parola il consigliere
Manfrin.
Manfrin (LEGA VDA) -
Lei, Presidente, ci ha chiesto
serietà, però la pregherei di ascoltarmi quando le parlo, chiediamo
anche noi serietà a lei, perché, nel momento in cui effettivamente,
come già detto dalla collega Spelgatti, lei ha chiesto al ministro
Speranza di classificare la Valle d'Aosta fra le zone gialle, cosa
pensava? Che classificandoci fra le zone gialle avremmo mantenuto
sempre le stesse disposizioni di prima? Non credo, ha fatto questa
richiesta perché sapeva che ci sarebbe stato un allentamento delle
misure di sicurezza e questo stesso allentamento era permesso dalla
legge ma se questa sua richiesta fosse stata accettata, queste
disposizioni sarebbero state applicate da domenica, non da
mercoledì. È questa la contraddizione che lei fa nel suo
intervento, è questo quello che io non comprendo nel suo
intervento, Presidente, o lei effettivamente voleva la
classificazione di zona gialla, allora le diamo tutti atto di aver
fatto effettivamente un atto di richiesta di autonomia, altrimenti
lei ha fatto una richiesta perché sapeva che non le sarebbe stata
accettata e poi ha detto: "applichiamo la legge da mercoledì". Il
problema è che questa legge che applica da mercoledì la applica tre
giorni prima e in realtà entrano in vigore le norme normali, tre
giorni prima in cui la Valle d'Aosta entra nella classificazione
come tutte le altre Regioni, è questo che non comprendiamo
sinceramente.
Nel momento in cui lei dice, Presidente, che la legge le dà la
facoltà di applicare la legge, in realtà non dice una cosa
perfettamente aderente alla realtà, perché se lei va all'articolo
4, comma 1, che immagino sia quello che cita lei, si dice: "il
Presidente della Regione opera in attuazione delle disposizioni
statali emanate per la specifica emergenza, dell'ordinamento
regionale e dell'organizzazione regionale di protezione civile e
con propria ordinanza, sentita l'Unità di supporto e coordinamento
per le emergenze di cui all'articolo 3, tenuto conto dell'andamento
epidemiologico del contesto socio-economico e delle peculiarità del
territorio regionale, stabilisce le misure di sicurezza per lo
svolgimento delle attività di cui all'articolo 2". Le misure di
sicurezza significa i protocolli, quelli che l'articolo 2
prevede.
Anche nell'articolo 2 nel suo comma 24, che lei ha utilizzato
nella sua ordinanza, c'è scritto: "l'eventuale sospensione delle
attività di cui ai commi dall'11 al 19 è disposta in caso di
necessità inerenti l'andamento dell'emergenza sanitaria dal
Presidente della Regione. Tale sospensione è disposta anche in caso
di violazione delle misure di cui ai relativi protocolli di
sicurezza vigenti".
La legge quindi le dà facoltà non di applicare la legge perché
la legge è autoapplicativa ed era sufficiente - e questo era
l'oggetto del nostro comunicato stampa - lasciare la legge agire,
perché le attività che abbiamo inserito all'interno del nostro
comunicato stampa, quindi tutte quelle contenute all'interno della
legge, avrebbero potuto aprire. Abbiamo fatto un elenco, perché
ovviamente se lei non avesse fatto nulla, quelle attività avrebbero
potuto aprire, quindi abbiamo ricordato ai Valdostani l'azione
meritoria di grande parte di questo Consiglio: quella di aver
reclamato l'autonomia: ecco perché abbiamo fatto questo comunicato
stampa e abbiamo detto: "bene, la legge è stata pubblicata"... in
ritardo, e condivido le osservazioni fatte dalla collega Spelgatti.
Presidente, non ci prenda in giro, davvero lei ci viene a dire che
non sa perché la legge è stata pubblicata in ritardo? Glielo ho già
anche fatto presente prima, la legge n. 10 che è stata pubblicata
immediatamente aveva degli emendamenti che hanno richiesto un
coordinamento formale del testo; la legge n. 11 non ne aveva,
quindi è stato pubblicato il testo così com'è uscito e lei ci dice
che non sa perché è stato pubblicato così tardi? Non ci prenda in
giro, Presidente. Aveva chiesto serietà, facciamo serietà, la
stessa serietà che lei ha chiesto quando mi ha detto: "glielo ho
detto in corridoio, non ho avuto neanche tempo di coordinarmi con
la Giunta". Nella conferenza stampa delle tre e mezza con la Giunta
però pareva che vi foste parlati e delle informazioni le avete
condivise perché parlavate tutti della stessa cosa. Non ci prenda
in giro quindi, Presidente, ci dica le cose come stanno. Non ha
voluto applicare la legge? Ha avuto paura? Ha chiesto la zona
gialla per fare semplicemente la comunicazione sui giornali e
prendersi qualche merito sulla comunicazione o l'ha fatta perché
effettivamente credeva in quella zona gialla? Perché se lei credeva
nella zona gialla, allora bastava far agire la legge e lei
evidentemente non ha avuto il coraggio.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Non per inventarci di nuovo un punto
all'ordine del giorno e quindi fare tutta una discussione, a questo
punto solo per complimentarmi con il Presidente della Regione per
la corretta applicazione della legge che è stata approvata da
questo Consiglio.
Il fatto di richiedere la zona gialla non preclude, come abbiamo
avuto modo di vedere in tutta una serie di Regioni italiane,
l'adozione di ordinanze specifiche. Noi, senza fare nessun tipo di
mistero, abbiamo preso spunto per la nostra legge regionale dalla
legge provinciale di Bolzano e non sarà sfuggito ai Consiglieri, né
ai Valdostani che, a fronte di determinate classificazioni, il
presidente Kompatscher ha adottato delle ordinanze molto più
restrittive rispetto alle condizioni della zona, e ha fatto anche
clamore. Ecco perché nel rivendicare autonomia, noi diciamo che
bisogna esercitarla con buon senso, quindi, da un lato, si richiede
autonomia e dall'altra parte la si applica in modo responsabile. Il
confronto con l'Unità di sopporto quindi è un'attività
assolutamente indispensabile, bisogna non essere sordi alle
indicazioni che ci vengono dalle autorità sanitarie, si trova un
compromesso perché è stato detto anche a livello nazionale per
adottare tutti i protocolli e tutte le misure di sicurezza per
essere prudenti bisogna chiudere tutto. Ovviamente questo non è
praticabile, bisogna trovare un compromesso ma devo dire che il
presidente Lavevaz ha esercitato molto bene l'autonomia che abbiamo
rivendicato.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Collega Marguerettaz, le rispondo
velocemente: uno, c'è una contraddizione in termini rispetto a
quello che lei dice e porta come esempio quello che ha fatto il
presidente Kompatscher, perché il Presidente però non ha richiesto
la zona gialla, quindi, nel momento in cui si chiede la zona gialla
e si ha il potere di applicarla, vuol dire che il Presidente
ritiene di poter essere in zona gialla ma non lo fa; due, il
presidente Kompatscher i bar e i ristoranti li aveva aperti.
Presidente -
Ha chiesto di intervenire il consigliere
Carrel, ne ha facoltà.
Carrel (PA) -
Noi, come gruppo Pour l'Autonomie, come il
gruppo Lega, dobbiamo sottolineare che non siamo stati informati di
quanto succedeva per l'ennesima volta sul tema dell'ordinanza.
Questo lo dico e lo sottolineo qui, anche perché in molti poi ci
chiedono delle informazioni che di fatto non possediamo. In più,
rispetto al consigliere Manfrin, non sono stato nei corridoi giusti
si vede, ho sbagliato corridoio e quindi non avevo neanche
informazioni in merito.
Per quanto riguarda le dichiarazioni del Presidente, ci
aspettavamo - e le ripongo la domanda - un passaggio sullo
screening
di massa, le avevamo già fatto apposita domanda
due settimane fa in Consiglio e ci aveva detto che l'Unità di crisi
si sarebbe riunita il venerdì, quindi le chiederei semplicemente se
abbiamo delle informazioni in più.
Per quanto riguarda invece l'applicazione della legge e le
ordinanze, credo che i Valdostani abbiano bisogno prima di tutto di
chiarezza e non aiuta sicuramente un comportamento in cui si chiede
di tenere un determinato atteggiamento a Roma e poi qui si tiene un
comportamento un po' diverso. Credo che, al di là di tutte le
posizioni che posso capire, gli elementi ce li abbia la Giunta e il
Presidente, quindi deve prendere delle decisioni che siano delle
decisioni molto chiare. Se siamo da zona gialla, bene, sappiamo
benissimo che da DPCM dobbiamo rimanere in zona arancione per due
settimane, quindi dal 6 dicembre sino al 20 dicembre, se noi
crediamo di poter essere zona gialla prima, allora abbiamo una
legge che ci permette di fare delle aperture in più, magari non
tutte quelle previste dalla zona gialla ma delle aperture in più.
In più oggi, leggendo i vari giornali nazionali, apprendiamo di una
possibile zona rossa per Natale, questo ovviamente sta già
spaventando moltissimi commercianti e ristoratori valdostani in
quanto non sanno a questo punto se vale la pena aprire mercoledì 16
o domenica 20, questo bisognerà vedere, per poi chiudere
eventualmente il 24 dicembre. C'è quindi veramente poca chiarezza e
dunque credo che l'unico che possa fare realmente chiarezza sia
appunto il Governo e il Presidente della Giunta.
Presidente -
Invito i Consiglieri a rimanere nell'ambito
delle comunicazioni del Presidente. Ha chiesto la parola il
consigliere Aggravi, ne ha facoltà.
Aggravi (LEGA VDA) -
Rimarrò nell'ambito delle
comunicazioni del Presidente nell'ambito della domanda che avevo
fatto. Soltanto se il Presidente può gentilmente confermare quello
che avevo chiesto e quindi com'è avvenuta la risposta del
Ministro.
Presidente -
Ha chiesto la parola il Presidente della
Regione, ne ha facoltà.
Lavevaz (UV) -
Chiedo scusa innanzitutto al collega
Aggravi al quale non ho risposto prima e parto da qui: non ho avuto
risposte di nessun tipo.
Per quanto riguarda le altre questioni, in particolare sulla
richiesta della zona gialla, la motivazione mi sembrava abbastanza
evidente ma credo sia bene specificarlo perché evidentemente non lo
è, non è evidentemente una richiesta che è stata fatta per apparire
sui giornali, perché francamente non è nel mio stile, meno ci sono
e meglio è sui giornali per quanto mi riguarda. La richiesta era
evidentemente legata alla possibilità, nel caso in cui fossimo
riclassificati zona gialla da ordinanza del ministro Speranza, di
sbloccare gli spostamenti tra regioni, cosa che ovviamente non
possiamo fare con la nostra legge perché noi regolamentiamo
ovviamente le nostre attività per quanto possibile ma non possiamo
di certo sbloccare gli spostamenti tra regioni, cosa che con ogni
probabilità avverrà in quei pochi giorni che ci saranno tra il
19-20-21 dicembre, perché sappiamo poi dal 21 dicembre gli
spostamenti essere di nuovo bloccati e, di conseguenza, questa era
la motivazione per la quale abbiamo fatto questo tipo di
richiesta.
Mi spiace che la collega Spelgatti non sia presente, lei ha
detto e ribadito in maniera molto chiara che tutti i passaggi vanno
fatti tenendo nella giusta considerazione gli aspetti sanitari, è
esattamente quello che abbiamo fatto. Gli aspetti sanitari nel
nostro caso sono indirizzati dall'Unità di supporto e coordinamento
dell'emergenza nella quale c'è sia il Responsabile sanitario della
gestione, c'è in questo caso il Commissario dell'azienda, ci sono
vari dirigenti della sanità, medici di sanità pubblica, il
Direttore sanitario. Da qui sono venute fuori le indicazioni, in
particolare sull'apertura dei bar e dei ristoranti da mercoledì e
non da domenica su basi scientifiche e la base scientifica è quella
ormai abbastanza riconosciuta dei famosi 14 giorni, che non sono
messi a caso nel DPCM come limite di passaggio tra una situazione e
l'altra ma sono i 14 giorni che, secondo la comunità scientifica,
sono necessari per avere evidenza sui dati sanitari delle manovre
che si fanno a livello di aperture. Noi quindi con nostra ordinanza
peraltro che era stata fatta qualche giorno prima della stessa
legge nella quale avevamo dato la possibilità di aprire gli
esercizi di vicinato. I sanitari hanno chiesto che passassero
almeno 14 giorni da questo passaggio all'apertura successiva,
questo è il motivo per il quale abbiamo detto: mercoledì bisognerà
verificare la situazione dei dati. I dati sono comunque in netto
miglioramento, anche perché nell'ambito degli esercizi di vicinato
non ci sono state problematiche di sorta, anche perché non abbiamo
centri commerciali, quindi non abbiamo vissuto le problematiche di
assembramento che le nostre regioni vicine hanno avuto quando hanno
aperto gli esercizi di vicinato. Questa è la motivazione per la
quale abbiamo messo come data di riapertura mercoledì e non
domenica. Non sono date quindi che abbiamo deciso tirando i dadi,
sono indicazioni che sono nate proprio da indicazioni di tipo
sanitario.
Per quanto riguarda lo
screening
, ancorché non sia una
questione legata alle discussioni che ho messo nella mia
comunicazione, quindi questo non è un
question time
ma è un
dibattito che deve essere fatto sulle comunicazioni fatte ma non mi
tiro indietro ovviamente alla comunicazione, ne abbiamo parlato
ancora nelle Unità di supporto che abbiamo fatto durante l'ultima
settimana, lo screening sarà organizzato innanzitutto per tipologie
e per categorie, motivo per il quale abbiamo proposto innanzitutto
di fare uno screening di tutti gli operatori dei servizi che vanno
a riaprire nel corso di questa settimana, quindi gestori di bar e
ristoranti, nel mese di gennaio saranno organizzati screening per
gli studenti e per tutte quelle attività che ripartono il 7 di
gennaio e in maniera più organica saranno organizzati anche degli
screening che abbiamo chiamato "sentinella", questa è la vera
innovazione che, secondo me, sarà utile, oltre che far fare uno
screening alla popolazione, anche per avere una situazione
aggiornata non solo con una fotografia immediata e istantanea ma
con degli screening, che sono da organizzare, ma verranno fatti su
un campione di popolazione anche significativo, un 2-3% della
popolazione, però in maniera continuativa. Per un mese quindi a
queste persone, che saranno ovviamente individuate a livello
volontario e il più possibile eterogenee della popolazione
valdostana, verranno eseguiti i tamponi ogni settimana-10 giorni.
Questo campione poi verrà modificato dopo un mese, se ne prenderà
un altro e questo servirà ad avere una situazione dell'andamento
epidemiologico in Valle d'Aosta. Nel momento in cui in questo
campione sentinella si dovessero verificare delle modifiche
sostanziali nei dati, quindi nei contagi, questo permetterebbe di
anticipare un pochettino e di individuare in maniera più puntuale
le misure contenitive, cosa peraltro che la nostra legge prevede,
perché dovremo ragionare anche in questo senso, non solo sulla
riapertura ma eventualmente, nel caso in cui l'epidemia - speriamo
di no - dovesse peggiorare, di essere in grado di anticipare anche
eventuali chiusure che dovessero essere indicate.
Spero di aver risposto a tutto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK