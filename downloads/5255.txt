Consiglio Regionale della Valle d'Aosta - Oggetto del Consiglio n. 147 del 10 marzo 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 147 del 10 marzo 1983 - Resoconto
OGGETTO N. 147/VII - SITUAZIONE NEL SETTORE DEI TRASPORTI E
DELLE COMUNICAZIONI CON RIFERIMENTO ALLA PREPARAZIONE DEL PIANO
REGIONALE INTEGRATO - (Interpellanza).
PRESIDENTE:
Do lettura dell'interpellanza presentata dai
Consiglieri Tonino, Cout e Carlassare:
INTERPELLANZA
Con una grande "battage" il 27 settembre dello scorso anno
l'Assessore Chabod aveva promosso una conferenza stampa sulle
iniziative regionali in materia di trasporti e
comunicazioni.
Fra l'altro in quell'occasione l'Assessore Chabod si era
assunto il solenne impegno di presentare in Consiglio regionale
entro la fine del 1982 il piano regionale integrato, comprendente
un piano generale delle comunicazioni, un piano del bacino di
traffico oltre che lo stralcio valdostano del piano poliennale
delle Ferrovie dello Stato.
Tenuto conto che nel frattempo i Comuni di Pont-Saint-Martin,
Perloz, Donnas, Bard e Hône hanno richiesto l'istituzione di una
linea urbana di autobus,
i sottoscritti Consiglieri regionali
INTERPELLANO
l'Assessore all'Industria, Commercio, Artigianato e Trasporti
per conoscere:
1°) se la Giunta regionale ha già predisposto il piano
integrato dei trasporti, se sono state sentite le società
interessate e le forze sociali, quando il piano sarà presentato in
Consiglio regionale;
2°) qual' è la risposta della Giunta regionale in merito alla
richiesta avanzata dai Comuni della Bassa Valle.
PRESIDENTE:
Ha chiesto di illustrare l'interpellanza il
Consigliere Tonino. Ne ha facoltà.
TONINO - (P.C.I.):
Il 27 settembre dello scorso anno
tutti i giornali locali parlavano di una conferenza stampa
dell'Assessore Chabod durante la quale si presentavano le linee
della Regione nel campo dei trasporti e in quell'occasione
l'Assessore si prese l'impegno di presentare entro la fine
dell'anno il piano regionale integrato dei trasporti. Questo piano
- riprendo le affermazioni fatte dall'Assessore Chabod - dovrà
comprendere tutti i settori delle comunicazioni, dai trasporti alla
viabilità alle comunicazioni radio-televisive e sarà costituito da
un piano generale delle comunicazioni, da un piano del bacino di
traffico, oltre che dallo stralcio valdostano del piano poliennale
delle Ferrovie dello Stato.
Si tratta perciò di un provvedimento importante; siccome la fine
dell'anno 1982 è passata da qualche mese, chiediamo all'Assessore a
che punto siamo con la stesura di questo piano regionale e quali
procedure di consultazione l'Assessorato ha messo in atto per
arrivare alla proposta definitiva.
Approfittiamo anche dell'occasione per chiedere cosa pensa la
Giunta di una richiesta presentata da un Gruppo di Comuni della
bassa Valle per l'istituzione di un servizio interurbano di autobus
che permetta un migliore collegamento fra questo gruppo di Comuni e
perciò dovrebbe permettere anche di risolvere alcuni problemi di
parcheggi, particolarmente sentiti dal Comune di
Pont-Saint-Martin.
Ci sembra questa un'iniziativa interessante e chiediamo qual è
l'opinione della Giunta.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod. Ne ha
facoltà.
CHABOD - (D.C.):
Sono grato ai Consiglieri Tonino, Cout e
Carlassare per avere presentato quest'interpellanza, poichè mi
permette di fornire chiarimenti in merito ai piani, visto che se io
utilizzo lo strumento della conferenza stampa sono subito
giudicato.
Avevamo annunciato la presentazione dei piani per la fine del
1982, i piani nelle loro linee generali e particolari erano pronti
per l'illustrazione alle Amministrazioni locali, alle forze sociali
ed al Consiglio regionale. Quello che è venuto meno proprio verso
la fine dell'anno è la parte essenziale cioè la parte del
finanziamento. Con la legge n. 151 del 1981, legge-quadro sui
trasporti istitutiva dei fondi che prevedeva la preparazione dei
piani, in rapporto ai fondi già precisati nella stessa legge, le
Regioni erano in grado di sapere con certezza su quali basi
avrebbero potuto pianificare i loro interventi.
Invece la legge finanziaria, che è attualmente all'esame del
Parlamento, ha addirittura cancellato una parte notevole dei fondi
per gli investimenti ed ha ridotto sensibilmente, contro quanto già
stabilito dalla legge 1981, il fondo nazionale trasporti per
l'esercizio. In queste condizioni le Regioni che già avevano
approvato i piani - e sono solo 4 o 5 in tutta Italia - si trovano
ora a dover provvedere con massicce variazioni di bilancio e con
fondi propri ad impegni assunti nei confronti delle aziende di
trasporto dei piani già approvati sul presupposto certo della legge
151/81.
Le Regioni come la nostra, che stavano per presentare i piani,
sono state costrette a rivederli ed a modificarli in funzione del
nuovo orientamento della finanza statale. Le definizioni non sono
ancora venute neppure per la prima annualità dei fondi e non c'è
alcuna indicazione al momento per quelle successive; comunque la
nostra Regione è costretta, a causa della fine della legislatura, a
presentare i piani nelle prossime settimane. La difficoltà, come
ripeto, è che i piani siano realmente tali come prevedeva la legge
151/81, e non dei libri dei sogni o delle trappole per un bilancio
regionale già approvato.
Si pensi che lo stesso programma integrativo delle Ferrovie
dello Stato previsto dalla legge 12.2.1981, n. 17, tanto decantato
dagli stessi Sindacati dei ferrovieri, si è visto annullare nel
mese di ottobre 1982 i 12.000 miliardi in dotazione dall'attuale
nuova legge finanziaria, che lo rifinanzia solo con il 50%.
E' chiaro che non si parla più del piano poliennale delle
Ferrovie, tanto è vero che l'impegno assunto con l'art. 1 della
predetta legge di presentarlo entro il 31.12.1982, è oggi lettera
morta.
Per quanto concerne la richiesta dei Comuni della bassa Valle,
posso dire che essa è giunta, come viene precisato anche nella
premessa dell'interpellanza, successivamente alla redazione delle
linee impostative del piano di bacino di traffico. Comunque essa ha
trovato immediata rispondenza da parte del servizio competente che
ha predisposto gli atti relativi alle possibili autorizzazioni e
verrà presentata all'esame della Giunta regionale. Questa richiesta
è uno dei motivi che hanno concorso al ritardo della presentazione
del piano, oltre a quello fondamentale sopra precisato, mentre devo
comunicare che anche il Comune di Aosta ha richiesto alla fine del
mese di febbraio di ritardare la conclusione del piano per
permettere nuove soluzioni di trasporto nell'ambito cittadino che
dovranno essere presentate presto in modo ufficiale dallo stesso
Comune alla Regione.
Assicuro comunque che tutto sarà presentato all'esame di questo
Consiglio e degli interessati nei tempi forzati sopraccennati,
anche se nel frattempo non saranno stati definiti da parte dello
Stato gli impegni finanziari che aveva assunto con le leggi.
PRESIDENTE:
Ha chiesto di parlare il Consigliere Tonino.
Ne ha facoltà.
TONINO - (P.C.I.):
Credo che la risposta data
dall'Assessore Chabod contenga elementi sufficienti per dire che i
tagli proposti incidono profondamente sul settore importante come
quello dei trasporti. Adesso si sta definendo il destino della
legge finanziaria, credo comunque sia opportuno presentare al più
presto questi piani regionali, soprattutto per capire quali sono
gli orientamenti della Giunta nel settore dei trasporti. Inviterei
qui l'Assessore a prevedere delle consultazioni serie perchè non si
arrivi come altre volte in quest'aula con provvedimenti importanti
senza avere avuto la consultazione delle forze sociali e degli enti
locali.
Non mi sembra corretto addebitare il ritardo anche a queste
ultime proposte fatte dai Comuni, che sono giunte al momento in cui
l'esigenza è nata. La fase consultativa serve anche a tener conto
di queste giuste osservazioni.
Ore 10,50
PRESIDENZA DEL VICE-PRESIDENTE MAPPELLI
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK