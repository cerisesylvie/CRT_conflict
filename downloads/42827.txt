Consiglio Regionale della Valle d'Aosta - Oggetto del Consiglio n. 318 del 10 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 318 del 10 febbraio 2021 - Resoconto
OGGETTO N. 318/XVI - Interpellanza: "Intendimenti in merito
all'aggiornamento annuale della graduatoria per l'assegnazione
degli alloggi di ERP".
Marguerettaz (Presidente) -
Punto n. 24 all'ordine del
giorno. Per la presentazione il collega Baccega.
Baccega (PA) -
Ovviamente in questi Consigli regionali si
è preso atto che c'è un forte interesse rispetto alla gestione
dell'edilizia residenziale pubblica in questa regione e qualcuno mi
ha anche chiesto: "Ma come mai così tanto interesse?".
Probabilmente è stato un settore che non è stato
sufficientemente seguito dal punto di vista politico, perché
c'erano delle oggettive problematiche e i problemi esistono, i
problemi sono piuttosto forti e, come avevo anticipato in un
Consiglio precedente, evidentemente c'è la necessità di intervenire
sulla legge 3, la legge che regola l'edilizia residenziale pubblica
in questa regione, soprattutto perché anche magari con un po' di
esperienza, per doversi preparare a una nuova ondata di povertà, di
richieste di alloggi e di case, sarà opportuno che ci siano tutte
le carte sul tavolo. Dico carte perché attraverso un 116 che avevo
a suo tempo indirizzato all'Assessore competente e avevo richiesto
tutta una serie di documentazioni che mi sono arrivate venerdì
scorso, quindi siccome la documentazione è corposa essa ancora
necessita di un doveroso approfondimento.
Quindi con questa interpellanza noi chiediamo quanti alloggi di
ERP siano stati assegnati nell'ultimo biennio; siamo rimasti alle
assegnazioni del contratto di quartiere "1", in realtà si trattava
di mobilità, ben 92 alloggi che andavano ad abitanti che in parte
erano al grattacielo alto e al grattacielo basso e poi qualcosa è
andato alla graduatoria. Pochi mesi prima era stato assegnato il
quarto lotto, tutti e due gli interventi con grande ritardo per gli
oggettivi problemi che conosciamo e, successivamente, un'operazione
di 29 alloggi sparsi qua e là nel quartiere Cogne con interventi di
ristrutturazione a seguito di finanziamenti statali.
Credo, questo devo verificarlo, che pure gli alloggi di Verrès
siano stati completamente ristrutturati e quindi una novità anche
per la bassa Valle, in quel senso qualcosa è stato dato.
È chiaro che sono tutti interventi che partono da lontano,
partono da finanziamenti di anni e anni prima e che quindi vanno a
dare delle risposte nell'immediato.
Guardando la graduatoria di edilizia residenziale pubblica,
abbiamo 418 nuclei familiari in graduatoria, abbiamo 84 nuclei
familiari nella graduatoria di emergenza abitativa in attesa di una
risposta e tutto questo, ovviamente, nel momento in cui può
arrivare un'ondata di grande difficoltà per la popolazione di Aosta
- e non solo, anche degli altri Comuni - diventa importante capire
se siano in itinere una serie di alloggi.
Quindi chiediamo quanti e quali alloggi di edilizia residenziale
pubblica sono pronti e prossimi all'assegnazione nei prossimi tre
mesi e se si ritiene efficace aggiornare la graduatoria ogni anno,
come avviene adesso.
Presidente -
Per la risposta l'assessore Barmasse.
Barmasse (UV) -
In relazione a quanti alloggi di ERP sono
stati assegnati dall'Arer e dal Comune di Aosta nel 2019/2020 ai
soggetti utilmente collocati nella graduatoria del bando regionale,
posso rispondere che prima del bando regionale per l'assegnazione
di alloggi ERP l'emergenza abitativa era gestita a livello
comunale. Ne consegue che, per quanto riguarda l'anno 2019 e la
prima parte dell'anno 2020, l'Arer non ha effettuato alcuna
assegnazione di alloggi ERP.
La graduatoria definitiva del bando regionale per l'assegnazione
di alloggi ERP è stata approvata dalla Commissione Politiche
Abitative per la prima volta in assoluto in data 17 giugno 2020. Ai
sensi dell'articolo 27 comma 2 della l.r. 3/2013, in quella stessa
data hanno cessato di avere efficacia le precedenti graduatorie
comunali o sovracomunali e dal giorno successivo è diventata
vigente.
A decorrere dalla data di approvazione della graduatoria
definitiva regionale, inoltre - l'ente che ha emanato il bando -
ovvero l'Arer, ai sensi dell'articolo 22 comma 2 della citata l.r.
3/2013 - ha assunto le funzioni di ente gestore in relazione
all'assegnazione degli alloggi e a tutti gli adempimenti a ciò
preordinati o conseguenti come disciplinati appunto dalla l.r.
3/2013.
A partire dal 17 giugno 2020 quindi tra le altre attività le
assegnazioni di alloggi ERP ai nuclei collocati nella graduatoria
definitiva del bando regionale sono diventate di esclusiva
competenza dell'Arer ai sensi di legge.
Dopo aver proceduto alla verifica del permanere dei requisiti
per l'accesso al bando e per il calcolo dei relativi punteggi
approvata dalla Commissione Politiche Abitative in data 24 luglio
2020, l'Arer ha assegnato da agosto a dicembre 2020 cinquantotto
alloggi di ERP a titolo definitivo a nuclei collocati nella
graduatoria definitiva del bando regionale.
Tutte le determine di assegnazione sono state regolarmente
pubblicate all'albo pretorio on-line e visibili sul sito
istituzionale dell'ente nella sezione dedicata all'albo
pretorio.
Alla luce di quanto sopra esposto, i dati del Comune di Aosta
riguardano unicamente l'anno 2019 e la prima metà dell'anno
2020.
Nel 2019 sono state effettuate 46 assegnazioni, cosiddette
priorità, passaggio da condizione di emergenza abitativa ad
assegnatari, oltre a 66 assegnazioni da bando comunale.
Nel periodo intercorrente tra il primo gennaio e il 17 giugno
2020, data di approvazione della graduatoria definitiva del bando
regionale, il Comune di Aosta non ha effettuato alcuna
assegnazione.
Per quanto riguarda quanti e quali alloggi di ERP sono pronti e
prossimi all'assegnazione nei prossimi tre mesi: alloggi sfitti
assegnabili al primo febbraio 2021 e per i prossimi tre mesi in
numero pari a 15, di cui numero 1 a Etroubles, numero 12 ad Aosta,
numero 1 a Champdepraz e numero 1 a Issogne, poi consigliere
Baccega, se vuole, io ho anche la tabella dei vari
appartamenti.
"Se ritiene efficace aggiornare la graduatoria ogni anno":
l'aggiornamento annuale della graduatoria è previsto per legge ai
sensi dell'articolo 27 della l.r. 3/2013 e appare un termine
coerente con tutti gli adempimenti connessi alla gestione del bando
oltre a collimare con i tempi di validità della documentazione
necessaria a comprovare i requisiti richiesti dal bando stesso con
particolare riferimento alla DSU e quindi alla attestazione
Isee.
Inoltre appare un termine ragionevole per tenere conto delle
dinamiche e degli eventi che possono fare acquisire, ovvero perdere
i requisiti richiesti con particolare riferimento alla variazione
del nucleo familiare che fa richiesta, quindi nascite, decessi,
matrimoni, convivenze eccetera e che può essere determinante per
l'accoglimento della domanda o per l'acquisizione del
conteggio.
Un termine di aggiornamento inferiore all'anno non sarebbe
gestibile a livello di adempimenti per l'ente gestore, viceversa un
termine superiore non consentirebbe di dare risposte in tempi
ragionevoli a chi ha necessità di un alloggio andando a pesare con
buona probabilità sull'istituto dell'emergenza abitativa, che pure
ha carattere temporaneo e dovrebbe contemplare un massimo di 18
mesi.
Presidente -
Per la replica, consigliere Baccega.
Baccega (PA) -
Assessore, non so chi le ha preparato la
risposta, immagino gli uffici, ma c'è qualcosa che non quadra,
perché se abbiamo 418 nuclei familiari in graduatoria e ci sono
solo 21 alloggi pronti nei prossimi tre mesi, c'è qualcosa che non
quadra e il fatto diventa assolutamente preoccupante. Ecco perché
si diceva: forse è opportuno che questa graduatoria almeno possa
diventare biennale ma, per carità, è vero che lo dice la legge, ma,
visto e considerato che è necessario intervenire a modificare
questa norma, poi si sa benissimo che all'atto dell'assegnazione
vengono fatte le verifiche e queste verifiche nella misura in cui
non rispondono ai requisiti vuol dire che il nucleo familiare viene
automaticamente estromesso dalla graduatoria.
Quindi questo è un aspetto sul quale noi crediamo che si debba
fare giusta attenzione, si debba valutare come investire le risorse
a disposizione e da questo punto di vista io nutro forte
preoccupazione per il futuro di questi nuclei familiari che sono
ovviamente in difficoltà accedendo alla casa popolare.
Ma dico ancora una cosa: gli 84 nuclei che sono nella
graduatoria di emergenza abitativa, che sono il livello più basso
della mancanza di risorse delle famiglie, quindi il livello di
persone che rischiano di essere da un momento all'altro in mezzo a
una strada, lì bisogna anche stabilire quanti alloggi si possono
assegnare all'emergenza abitativa e quanti alloggi devono essere
assegnati al bando.
Ma gli alloggi non ci sono e quindi bisognerà individuare le
risorse per realizzarli.
Presidente -
Come da accordi, apriamo le finestre,
cambiamo aria, dieci minuti di pausa.
La seduta è sospesa dalle ore 17:19 alle ore 17:34.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK