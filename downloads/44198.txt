Consiglio Regionale della Valle d'Aosta - Oggetto del Consiglio n. 1260 del 9 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1260 del 9 febbraio 2022 - Resoconto
OGGETTO N. 1260/XVI - Interpellanza: "Soluzione delle
criticità organizzative e delle ricadute ambientali derivanti dalla
raccolta separata dei rifiuti domestici di soggetti positivi al
COVID-19".
Bertin (Presidente) -
Punto n. 36 all'ordine del giorno.
Si è prenotata la consigliera Erika Guichardaz, ne ha facoltà.
Guichardaz E. (PCP) -
La pandemia ha costretto le nostre
istituzioni regionali ad affrontare nuove sfide. In alcuni casi la
risposta è stata adeguata, tenuto conto anche dell'eccezionalità
della situazione, in altre invece si è assistito a incomprensibili
ritardi e tentennamenti. L'impressione è che anche il Governo
regionale si limitasse ad aspettare il passaggio della nuova ondata
di contagi, senza trarne gli adeguati insegnamenti per affrontare
quella successiva.
Anche in questo caso il sistema dei Comuni valdostani pare aver
reagito in maniera più efficace, spesso supplendo alla mancanza di
indirizzi chiari da parte della Regione. In questo senso
l'autonomia degli enti di base andrebbe forse meglio riconosciuta e
valorizzata, tenendo anche conto che, lasciando troppo solo gli
enti a gestire le situazioni, si creano delle uguaglianze dato che
non tutti i Comuni hanno le medesime risorse umane e
finanziarie.
Soprattutto in quest'ultima ondata un aspetto che ha messo in
crisi i Comuni è stato quello della raccolta dei rifiuti. La
separazione dei rifiuti di soggetti isolati ha creato problemi
organizzativi ai Comuni, che già normalmente vivono situazioni di
crisi di personale e risorse economiche di cui spesso parliamo in
quest'aula. La gestione diretta di questo servizio vuol dire
infatti impiegare dei dipendenti per i contatti con gli isolati e
per il ritiro dei rifiuti. L'eventuale esternalizzazione del
servizio all'appaltatore incaricato della raccolta ordinaria,
comporta invece naturalmente dei costi extra che ricadono sulle
Unité des Communes.
Con il prolungarsi della pandemia, secondo quanto riportato su
alcuni organi di stampa, diversi Comuni hanno cominciato di fatto a
semplificare la procedura. Rispetto poi alla situazione del
novembre 2020, data dell'ordinanza ancora oggi applicata per questo
servizio, le procedure di isolamento e quarantena dei positivi o
dei contatti stretti sono notevolmente cambiate. L'aggiornamento
delle conoscenze scientifiche riferite al virus, inoltre, ci fanno
pensare che le direttive del maggio 2020 potrebbero essere
superate.
Con quest'interpellanza, frutto del confronto con alcuni degli
amministratori di PCP sul territorio e con il movimento ADU VDA,
chiediamo al Presidente della Regione se riconosce le criticità da
noi segnalate, se i Comuni gli hanno in qualche modo rappresentato
queste e altre problematiche e se intenda utilizzare appieno le
possibilità fornite dalla normativa per disciplinare in maniera più
chiara quest'aspetto della gestione della pandemia.
Abbiamo citato il decreto 3 aprile 2006 n. 152, in particolare
l'articolo 191, il quale dispone che qualora si verifichino
situazioni di eccezionale urgente necessità di tutela della salute
dell'ambiente, si possa provvedere altrimenti. Il Presidente della
Regione può emettere ordinanze contingibili e urgenti per
consentire il ricorso temporaneo a speciali forme di gestione dei
rifiuti. Naturalmente sappiamo che queste ordinanze non possono
essere adottate per raggiungere finalità differenti da quelle
normativamente ammesse e possono essere reiterate per un periodo
che complessivamente non può superare i ventiquattro mesi.
Chiediamo quindi se il Presidente abbia pensato di avvalersi di
questa o di altra norma per intervenire. Rispetto invece alla
raccolta differenziata la nostra interpellanza vuole sollecitare un
intervento del Presidente, affinché nelle sedi a ciò deputate si
valuti un ritorno a questo tipo di raccolta. In tal senso il
documento della Commissione europea "Gestione dei rifiuti nel
contesto dell'emergenza Coronavirus" del 14 aprile 2020 prevedeva,
nel contesto della crisi provocata dal Coronavirus, ancora più
importante che i cittadini differenzino correttamente i loro
rifiuti e assicurino il conferimento di flussi puliti di materiali
riciclabili verso gli impianti di trattamento.
Presidente -
Per la risposta il Presidente della
Regione.
Lavevaz (UV) -
Collega Guichardaz, la rassicuro subito.
Avete sicuramente fatto un buon lavoro di confronto con i vostri
amministratori locali, con ADU, con i vostri alleati; le posso dire
che abbiamo anche noi qualche amministratore locale con il quale
parliamo, quindi la problematica è sicuramente conosciuta ed è
stata affrontata con difficoltà da parte di tutti, in particolare
quando le ondate e i numeri dei positivi sul territorio diventavano
più importanti. Va anche detto, e colgo l'occasione di
quest'interpellanza per farlo, che in particolare per la gestione
dei rifiuti legati alle persone in quarantena, molto spesso i
Comuni hanno dovuto fare sforzi immani, utilizzando anche volontari
e del personale che, mi ricordo in particolare nella prima fase,
era non solo non formato ma addirittura che aveva difficoltà anche
a reperire i DPI; mi ricordo alcuni passaggi nella prima fase molto
delicata.
Al di là di questo, come è noto, la materia della salute
pubblica, come ci è stato ricordato anche dalla Corte
costituzionale, è una materia che risponde direttamente al
Ministero della salute. In questo caso c'è una parte di tutela
dell'ambiente che risponde direttamente al Ministro dell'ambiente e
in particolare, sulla questione della gestione dei rifiuti in
relazione alla trasmissione dell'infezione, ci sono delle
indicazioni molto chiare che sia le Regioni sia i Comuni hanno
dovuto seguire. Gli uffici regionali hanno dapprima recepito con
una propria ordinanza i contenuti di queste direttive, poi
mantenuto un contatto strettissimo in particolare con gli uffici
tecnici delle Unité des Communes, per cercare di gestire al meglio
questa gestione dei flussi.
Certamente si tratta di un aspetto importante della pandemia,
sicuramente non il più drammatico e come dicevo le difficoltà sono
state molto diverse in questi due anni a seconda un po' dei
momenti. In ultimo, nelle ultime settimane, negli ultimi due mesi,
con la diffusione importante della variante Omicron che ha fatto sì
che anche in Valle d'Aosta si arrivasse a dei picchi mai raggiunti
prima di 6-7 mila positivi (adesso vado a memoria) nello stesso
momento, questo ha reso ovviamente la gestione molto complessa.
Va anche detto, e lei l'ha ricordato in parte, che l'Italia non
ha ancora recepito le indicazioni europee più recenti proprio in
questo ambito, direttive europee che evidenziano una scarsa
pericolosità sui rifiuti, per quanto riguarda la trasmissione del
virus, però è chiaro che abbiamo al momento una direttiva nazionale
che ci dà delle indicazioni che dobbiamo in qualche modo
seguire.
Prima del dato economico, un dato sui flussi del 2021, l'anno
centrale della pandemia nel quale abbiamo avuto un flusso di
rifiuti da utenti in isolamento. Il totale è di circa 100
tonnellate che sono state conferite attraverso un flusso dedicato
alle persone positive. Statisticamente è un numero abbastanza
irrilevante rispetto alle circa 70 mila tonnellate complessive, ma
è comunque un numero importante. È chiaro che diventa abbastanza
impensabile - ma adesso stiamo facendo dei ragionamenti quasi "a
babbo morto", nel senso che per fortuna siamo in una fase di
superamento speriamo definitivo della pandemia, però con dei numeri
che sono totalmente diversi, ma è chiaro che sono comunque dei
numeri importanti - andare a suddividere i flussi con dei flussi
differenziati.
Mi spiego meglio. È impensabile fare una raccolta del
multimateriale per i positivi e una raccolta del multimateriale per
i non positivi, eccetera. È chiaramente impensabile un trattamento
di questo tipo, anche perché già solo il fatto di fare una raccolta
complessiva indifferenziata per i Comuni in questa fase è stata
assolutamente ingestibile per i numeri importanti.
Per quanto riguarda invece l'aspetto economico, giustamente lei
diceva dei costi che vanno a ricadere sulle Unités des Communes,
eccetera. Questo è parzialmente vero, perché almeno per la prima
fase c'è stato un importante aiuto da parte dello Stato, che è
andato a ricoprire proprio questi costi in più sostenuti dalle
Unités per l'anno 2020, intanto, e ci sarà probabilmente, io spero,
una misura simile per il 2021. Il totale complessivo di questi
costi è stato di 90 mila euro, che sono stati ripartiti in 29.700
euro per la Grand-Paradis, 2600 per la Valdigne-Mont-Blanc, 8900
per la Grand-Combin, 20.000 per la Mont-Émilius, 29.000 per la
Mont-Cervin e 8000 per la Mont-Rose. Manca ancora il dato del
Comune di Aosta perché è ancora in fase di rendicontazione, ma è un
numero comunque simile a quello delle Unités, perché le popolazioni
sono in proporzione simile. È stata avviata una procedura simile
per il 2021 e ci sarà comunque un aiuto importante da questo punto
di vista, con trasferimenti statali almeno sulla parte dei costi in
più sostenuti dalle Unités, quindi non andando comunque a gravare
sulle tariffe degli utenti.
Sul lato ambientale invece, come dicevo, c'è la necessità di un
cambio di rotta da parte del Governo, in modo che si possa andare
verso una ripresa dei normali flussi, anche se speriamo che questo
non sia più un problema.
Presidente -
Per la replica la consigliera Erika
Guichardaz.
Guichardaz E. (PCP) -
La ringrazio anche per i dati che
ci ha fornito. Evidenzio però che uno dei metri di valutazione di
un'amministrazione durante una crisi è la capacità di reagire in
tempi adeguati; nella speranza - come diceva lei - che tutto questo
non si ripeterà e via dicendo, ma la situazione ormai si ripete da
tempo. Molto probabilmente iniziare a pensare tempi, modi ed azioni
per rispondere a quelle che naturalmente immaginavo che non erano
solo sollecitazioni che arrivavano alle nostre persone, ma che
arrivavano anche a voi, sono problemi che hanno riguardato la
nostra comunità. A volte tempi, modi e soprattutto magari il
pensare a bocce ferme, magari anche nel momento in cui siamo un po'
più tranquilli, forse potrebbe avere dei risultati diversi.
Naturalmente lungi da noi pensare di travalicare quelli che sono i
limiti dell'autonomia che lei citava, perché come ben sa, quando
avete approvato la legge anti dpcm, noi ci siamo giustamente
sottratti a quel voto proprio per non andare in quel senso.
Quello che chiedevamo era anche di sollecitare, perché lei ha
ragione soprattutto rispetto al passaggio della differenziata:
bisogna sollecitare il Governo nazionale. Quindi le chiedevamo se
nelle sedi opportune, visto che lei ha la possibilità comunque di
confrontarsi con il Governo nazionale, questo tema poteva essere
posto all'attenzione. Le facciamo un esempio, se vuole poi le
lascio anche copia dell'ordinanza, ma il Presidente della Regione
Toscana è già intervenuto e ha posto fine alla separazione della
raccolta dei rifiuti degli isolati. Evidentemente rispetto ad
alcune altre realtà, questi accorgimenti li hanno avuti e si
possono avere.
Questo naturalmente sempre in uno spirito costruttivo perché,
secondo noi, nella speranza comunque che naturalmente tutto questo
sia finito, ma così non fosse magari per la prossima ondata, almeno
sotto questo punto di vista, potremmo essere pronti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK