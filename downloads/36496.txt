Consiglio Regionale della Valle d'Aosta - Oggetto del Consiglio n. 568 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 568 del 26 giugno 2014 - Resoconto
OGGETTO N. 568/XIV - Interpellanza: "Modalità operative
dell'annunciata costituenda Commissione consiliare speciale per la
gestione dei rifiuti".
Presidente
- La parola al Consigliere Donzel.
Donzel (PD-SIN.VDA)
- Grazie Presidente.
Si tratta di un argomento, quello che riguarda la gestione dei
rifiuti, già affrontato questa mattina dal collega Roscio, per
quanto riguarda una parte tecnica rispetto alle tipologie e ai
quantitativi, che io vorrei affrontare da un punto di vista un po'
più politico, viste le importanti dichiarazioni rese dal Presidente
della Regione al momento della presentazione del programma di
questo nuovo - "nuovo" tra virgolette! - Governo regionale, che ha
messo tra i punti più importanti e significativi, e io credo molto
correttamente, la gestione dei rifiuti.
Io credo che le parole abbiano un peso, sia quelle che magari,
alle volte, sono inopportunamente usate con toni aspri, sia quelle
che, invece, ricalcano quello che è il linguaggio che da anni tutto
il movimento ambientalista ha cercato di portare all'attenzione
della Valle d'Aosta. Soprattutto laddove il Presidente ha
definitivamente riconosciuto il percorso dei cittadini con il
referendum, anche al di là di quelli che potevano essere i rischi
di un ricorso, quindi una presa di posizione chiara rispetto alla
scelta del trattamento a freddo. L'altro aspetto non indifferente,
che riguarda quello di usare la terminologia politica di rifiuti
zero, che io giudico altrettanto importante. Certamente è stata
evocata tutta la difficoltà che c'è nel raggiungere questo
percorso, ma il fatto che, per la prima volta all'interno di un
Governo regionale, si ponga tra gli obiettivi quello di arrivare ad
una politica dei rifiuti zero, io non lo sottovaluterei; poi
andremo a vedere se si tratta solo di una questione linguistica o
se i fatti corrispondono.
Nel dibattito che ne è seguito, anche perché il dibattito era a
360 gradi su tutto un programma, non c'è stato il tempo di
approfondire alcuni passaggi e ci sono stati anche, forse, dei
fraintendimenti rispetto alla riflessione che noi avevamo aperto
sulla questione di una Commissione consiliare speciale. Si è, cioè,
interpretato il fatto che l'istituzione della Commissione speciale
non fosse accoglibile da parte della minoranza. Avendo adesso il
tempo dell'interpellanza, vorrei precisare che cosa noi intendevamo
con il dire: stiamo attenti quando parliamo di una Commissione
speciale.
Qui mi sono portato la relazione conclusiva dell'aprile 2013
della Commissione speciale Bertin. La mole di questo lavoro, che
raccoglie le importanti testimonianze dei più grandi esperti
nazionali e mondiali, invitati a spese dei contribuenti valdostani
per essere auditi dalla Commissione speciale, è un punto di
partenza per noi. Quello che vorrei capire è se questi atti sono
recepiti dall'Amministrazione e vengono considerati la base da cui
partire per andare oltre, perché - era il mio timore - non vorrei
invece che ci trovassimo in una Commissione consiliare in cui
qualcuno, invece di leggersi questi atti, cominciasse a dire: ma io
vorrei approfondire, non sono molto preparato sull'argomento. Beh,
si legga questa relazione! Non ripartiamo da zero, non troviamoci
con il consigliere neoeletto che dice: eh, scusate, ma io vorrei
andare a visitare un impianto. L'impianto andiamo eventualmente a
visitarlo quando abbiamo scelto qual è l'impianto da fare. Allora,
in quel caso lì, si vanno a visitare gli impianti dopo che la
scelta è fatta, per dire che è quella la scelta giusta, la
perfezioniamo, altrimenti cominciamo a visitare uno di qua, uno di
là: una gita turistica! Quindi, questo è un aspetto.
L'aspetto che volevo chiarire è che la Commissione, l'altra
volta, fu aperta anche a rappresentanti di Valle Virtuosa, e io
direi sarebbe importante che fosse aperta anche a rappresentanti
dell'associazionismo ambientale valdostano, laddove ve ne sia una
richiesta, ma sicuramente a quelli di Valle Virtuosa, che furono i
promotori del referendum. Questo è un altro aspetto importante,
perché altrimenti ho la fotocopia della III Commissione e a questo
punto non ha senso fare una Commissione speciale, esattamente con
le stesse persone che fanno parte delle Commissioni permanenti. La
Commissione speciale ha un senso se si crea un gruppo che davvero
vuole concentrarsi a lavorare su questo e, in qualche modo, è anche
integrato da competenze particolari che possono venire dalla
società civile.
Altro aspetto: preso come base questo importante lavoro della
Commissione speciale e gli ulteriori che poi sono seguiti, perché
la III commissione ha continuato a lavorare, l'altro aspetto che
vorremmo chiarire è se questa Commissione si mette a lavorare da
subito su un principio fondamentale, che è quello della raccolta
differenziata dell'umido e della separazione della frazione
organica, perché è qui che si gioca una partita fondamentale. Studi
importanti dicono che questa componente, cioè quella dell'umido,
oltre ad essere quella che rende poi difficile o addirittura, in
qualche caso, dannosa e pericolosa la gestione dei rifiuti, è
proprio derivante dal fatto che non c'è prima la differenziazione
dell'umido e laddove si comincia a fare una raccolta, (tra
virgolette) porta a porta, questa frazione è quella su cui ci si
concentra maggiormente, perché da ultimi convegni arrivano dati che
dicono che questa frazione è molto incisiva, incide pesantemente.
Con la raccolta differenziata dell'umido la Valle d'Aosta
rientrerebbe assolutamente nella normativa nazionale europea. Si,
glielo dico io Assessore! Con la raccolta differenziata dell'umido,
noi a quel punto facciamo il salto e arriviamo ad allinearci. Già
in alcuni casi c'è uno sforzo interessante su altri tipi di
differenziata e sappiamo che lì dobbiamo lavorare sulla qualità di
quella raccolta differenziata. Tanta quantità: carta, soprattutto
plastica, eccetera, ma la plastica ha bisogno di un perfezionamento
nella qualità della raccolta, che passa attraverso tutti i processi
di educazione delle famiglie, di formazione e anche di sistema di
raccolta. Il porta a porta, soprattutto nel fondo valle, come
dicono questi studi, permetterebbe di attuare il controllo, quindi
capire qual è la famiglia che ha bisogno di... Non la multa, perché
qui non dobbiamo ragionare subito in termini di multe, in fase
applicativa, ma di famiglia che magari ha bisogno di qualche
suggerimento, di qualche spiegazione in più rispetto al tipo di
raccolta. Famiglia che non riusciamo ad individuare quando c'è un
centro di raccolta unico, perché, a quel punto lì, tutto si mescola
e difficilmente riusciamo a capire dove andare a mirare
l'intervento.
Con il tipo di raccolta porta a porta noi riusciamo anche ad
applicare la tariffa puntuale. Oggi più che mai, nel momento in cui
le famiglie si vedono tassare continuamente, ancora più iniqua è la
tassazione per quelle famiglie che operano in modo virtuoso e si
vedono tassare perché altri non fanno correttamente la raccolta
differenziata e in questo caso si arrabbiano, perché
l'Amministrazione non crea le condizioni per cui si possa
distinguere tra chi sta operando per una qualità ambientale, per
abbattere i costi. Se facciamo come dicono questi studi della
Commissione speciale, se dopo lo
step
di avvio si fa
correttamente la raccolta differenziata, non è vero che i costi
aumentano. E qui sui costi si aprirebbe tutto il discorso
dell'urgenza di farla finita con la discarica, in questo momento
gestita in modo assolutamente illegale, perché è un deposito di
tutto e di più, di frazione organica mescolata con altri rifiuti e
quant'altro. Quindi, assolutamente, quella non è una scelta
economica, quella è una scelta distruttiva del nostro ambiente e
pericolosissima.
Se ci sono questi passaggi è chiaro che a questo punto si
tratterebbe di elaborare scelte operative, e allora avrebbe un
senso fare questo percorso, cosa che non è esplicitata nella
relazione del Presidente, ma bisogna capire se questa è la volontà
o se è di nuovo la famosa Commissione di studio, che studia per tre
o quattro mesi per presentare un
dossier
che poi viene -
come questo - archiviato: passa un anno e non si muove foglia.
Soprattutto c'è urgenza perché - io lo dico anche con chiarezza -
andrebbero fermate alcune scelte in controtendenza, perché il
Comune di Aosta un giorno ci scavalca, come si dice, a destra, un
giorno ci scavalca a sinistra, un giorno vuole fare la raccolta la
porta a porta di tutto, un giorno la porta a porta dell'umido, un
giorno crea le aree. Serve davvero questa direttiva strategica
regionale, perché sennò c'è l'impazzimento e chi, a seconda del
periodo elettorale, vuole mettersi in mostra, fa poi delle scelte
che poi ricadono negativamente su tutta la collettività
valdostana.
Presidente
- Grazie collega Donzel. La parola
all'Assessore Bianchi.
Bianchi (UV)
- Sì, collega Donzel, giustamente all'inizio
ha chiesto una risposta di tipo più politico, poi giustamente è
entrato nel merito di questioni più tecniche, proprio per rendere
l'idea di com'è ampio il problema dei rifiuti. Cercherò di
risponderle innanzitutto al punto 1 e al punto 3
dell'interpellanza, in maniera più politica, come mi ha chiesto
all'inizio. Credo che sia opportuno, però, riassumere brevemente
alcuni passaggi politico-amministrativi importanti, affrontati
anche in quest'aula, relativamente alla politica della gestione dei
rifiuti.
In primo luogo, come ha ricordato bene lei, collega Donzel,
abbiamo sottolineato più volte e lo faccio anche oggi, che avremmo
rispettato - e lo ridico - la volontà espressa dai valdostani con
il referendum del 18 novembre 2012, anche se nel mese di dicembre
scorso è intervenuto il giudizio della Corte Costituzionale, che
con la sentenza numero 285 ha dichiarato l'illegittimità
dell'articolo introdotto con il referendum, con ciò eliminando un
obbligo di legge rispetto al divieto di trattamento a caldo dei
rifiuti. La Giunta regionale, però, con deliberazione numero 266,
in data 7 marzo 2014, ha definito gli indirizzi e i criteri
generali su cui avviare la discussione nella competente Commissione
consiliare, per giungere alla definizione del nuovo sistema di
trattamento dei rifiuti in Valle d'Aosta, anche ai fini
dell'adeguamento della pianificazione regionale in materia di
gestione dei rifiuti. L'atto adottato dalla Giunta regionale
costituisce il punto di partenza di un percorso, cui aggiungere
progressivamente valutazioni ed elementi di natura politica e
tecnica, nel modo più ampio e condiviso possibile: mi sembra di
averlo detto anche in commissione. Sono convinto che tali
valutazioni e scelte siano da affrontare in quest'aula, prima in
Commissione e poi in Consiglio, tenuto conto dei vincoli e delle
scadenze che la normativa europea e statale impongano alle modalità
di trattamento e di smaltimento finale dei rifiuti urbani.
È corretto che tutti noi rappresentanti della comunità
valdostana discutiamo e votiamo quella che sarà la scelta sul
trattamento dei rifiuti nella nostra regione. D'altra parte è
quello che è stato fatto anche in passato, per la decisione sul
pirogassificatore. A questo punto sappiamo che tutta la discussione
è già in Commissione consiliare, che il lavoro svolto finora è
stato più volte evidenziato in quest'aula e mi sembra importante
sottolineare che le linee fissate dalla Giunta regionale sono state
condivise in sede di Commissione consiliare. Auspico che tali linee
guida possano al più presto, spero prima della pausa estiva, essere
votate. Tale momento potrebbe essere anche l'occasione per definire
la composizione e il ruolo della Commissione speciale, compito, lo
ricordo, di competenza del Consiglio nella sua interezza, ai sensi
dell'articolo 21 del Regolamento. La Commissione speciale potrebbe,
a quel punto, assumere il ruolo di seguire, di concerto con le
strutture regionali, il percorso tecnico discendente delle linee
giuda approvate dal Consiglio, con la necessaria efficacia ed
efficienza atte a garantire attività e tempistiche adeguate al
problema che stiamo affrontando. In questo credo non ci siano dubbi
nel considerare acquisito il lavoro della Commissione Bertin, della
quale ho letto ed analizzato attentamente gli atti, liberamente
consultabili, come ha ricordato lei, Consigliere Donzel, nonché i
verbali delle audizioni, cogliendone molti aspetti utili ed
interessanti, e lo si può vedere anche dalla deliberazione di
indirizzo della Giunta.
Per quanto detto, appunto dal Consigliere Donzel, non sono in
grado di dare indicazioni riguardo alla composizione della suddetta
Commissione speciale, che dovrà essere concertata nell'ambito del
Consiglio regionale, pur valutando positivamente ogni contributo
che possa essere d'aiuto nella risoluzione della problematica della
gestione dei rifiuti.
Ribadisco, infine, la necessità di garantire risultati e
rispetto dei tempi, evitando al contempo inutili duplicazioni o
sovrapposizioni di ruolo. Questo lo dico perché, chiaramente, le
associazioni ambientaliste, non che non sia d'accordo, ma in ogni
caso fanno già parte dell'osservatorio dei rifiuti, quindi è per
non creare un duplicato.
Sul punto 2 dell'interpellanza, dove la questione è più tecnica,
cioè avviare da subito una raccolta differenziata dell'umido o
comunque una separazione della funzione organica, credo che siamo
tutti d'accordo sul fatto che questo aspetto deve essere affrontato
nel discorso generale della gestione dei rifiuti, dopo tutto quello
che ci siamo già detti. Il Governo regionale - le ricordo la
delibera della Giunta regionale - su questo si è espresso ed ha
detto che la raccolta dell'umido o dell'organico deve essere
effettuata su tutto il territorio valdostano. Sappiamo che la
raccolta, però, non può prescindere dalla sua previsione nei
contratti di appalto in essere dei sub ATO e delle Comunità
montane, e anche dalla scelta circa il trasporto fuori Valle (qui
vado su un qualcosa di tecnico) per il trattamento, oppure per la
realizzazione di un impianto sul territorio valdostano. Grazie.
Presidente
- La parola al collega Donzel.
Donzel (PD-SIN.VDA)
- Grazie Presidente, grazie
Assessore. Sarò più breve, perché prima ho sforato nei tempi: è
stato gentile il Presidente a lasciarmi andare oltre, adesso vedo
di recuperare.
Intanto non l'ho scritto io che ci voleva una Commissione
speciale; l'ha scritto il Presidente, l'avete scritto voi di
maggioranza nel programma. Dopodiché oggi mi dite: non abbiamo
ancora le idee chiare su come fare questa Commissione. Beh,
francamente mi aspettavo qualcosa di più! Non c'è la sua posizione.
Ho capito che lei giustamente dice: non vorrei fare dei duplicati.
Esattamente quello che le ho detto io: non vorrei fare il duplicato
di una Commissione regionale. Allora delle due l'una: o viene fuori
il duplicato della Commissione permanente, o viene fuori una
Commissione speciale veramente
ad hoc
, che segue per un
breve periodo di tempo - su questo sono d'accordo con lei - delle
linee guida; la Commissione speciale lavora su questo pezzo per
riuscire a chiudere con l'Assessorato questo aspetto.
Allora, visto che voi non avete ancora chiuso questo discorso e
lo dovrete affrontare in maggioranza, mi rivolgo a tutta la
maggioranza e dico: sarebbe così grave che ci fossero uno o due
rappresentanti della società civile nella Commissione speciale? A
mio avviso no e sarebbe utile averli.
Colgo positivamente tutti gli altri passaggi in cui lei
ribadisce questo percorso. Io tengo solo a puntualizzare che, non
solo per causa sua, ma a causa di questo tipo di maggioranza, sono
passati due anni dall'evento. Da due anni stiamo discutendo su come
riuscire ad applicare quello che è stato votato in un referendum:
due anni! Per fortuna tutti i dati che avevate messo in
circolazione sulla discarica non erano veri, però, comunque, due
anni di discarica selvaggia e illegale hanno fatto crescere quella
montagna a dei limiti che sono veramente inaccettabili! Adesso io
credo si arrivi al completamento del terzo lotto. Non riempiamo il
quarto lotto di questi rifiuti, non facciamo il disastro
ambientale! Non facciamo un disastro ambientale! Diamo
l'accelerata! Diamo l'accelerata e l'umido se ne vada da un'altra
parte. Facciamo questo percorso! Facciamo questo percorso e quindi
riunitevi al più presto per decidere come la volete fare questa
Commissione speciale e fatecelo sapere al più presto, perché,
secondo me, il problema adesso è davvero la discarica, che è una
bomba ecologica. Già ci costerà lira di dio normalizzarla,
stabilizzarla: sono trent'anni che ci aspettano per stabilizzare
quella roba, quindi un costo per la nostra comunità non
indifferente, però non andiamo a crearne una nuova nel quarto
lotto. Questo mi sento di dirlo in maniera abbastanza netta,
cogliendo naturalmente tutti gli aspetti positivi che vengono
adesso dal Governo regionale, che dimostra un atteggiamento
positivo in questa direzione. Però i tempi sono davvero stretti: lo
ribadisco con forza!
Si dà atto che dalle ore 16,31 assume la presidenza il
Vicepresidente Rosset.
Rosset (Presidente)
- Passiamo al punto 28.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK