Consiglio Regionale della Valle d'Aosta - Oggetto del Consiglio n. 600 del 12 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
ENERGIA
Energia idroelettrica
Precedente
Successivo
Resoconto integrale del dibattito dell'aula
Oggetto del Consiglio n. 600 del 12 maggio 1999 - Resoconto
SÉANCE DU 12 MAI 1999 (MATIN)
OGGETTO N. 600/XI Determinazioni in merito all'elettrodotto
Covalou-Montestrutto e risultanze degli incontri Regione-comunità
locale ed ENEL. (Interrogazione)
Interrogazione Visto il perdurare della drammatica situazione
venutasi a creare in frazione Priod di Hône, a causa dell'ormai
arcinota vicenda relativa all'elettrodotto
Covalou-Montestrutto;
Tenuto conto delle risposte fornite dalla Giunta regionale ad
una precedente interrogazione scritta dei sottoscritti al riguardo,
tra le quali la rassicurazione dell'Assessore regionale ai lavori
pubblici circa un incontro con i vertici Enel e il Comune di Hône,
fissato per il 14 aprile u.s., riunione che avrebbe dovuto condurre
ad importanti e definitive determinazioni in merito alla
questione;
i sottoscritti Consiglieri regionali
Interrogano
la Giunta regionale per conoscere:
1) le risultanze della riunione richiamata in premessa;
2) nel caso in cui la predetta riunione non abbia avuto luogo,
quali sono i motivi che ne hanno impedito lo svolgimento, e in
quale data futura tale incontro definitivo verrà fissato.
F.to: Lanièce - Collé
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) I Consiglieri interroganti hanno avuto modo di
esaminare la documentazione loro trasmessa in risposta
all'interrogazione con risposta scritta che è inserita al punto 4
dell'ordine del giorno, a conclusione della quale credo manchino
solo le risultanze della riunione che si è tenuta e che ho
coordinato il 14 aprile, con i responsabili dell'ENEL e con
l'Amministrazione comunale di Hône, assistito dai funzionari
dell'Assessorato al territorio, ambiente e opere pubbliche.
Nel corso della riunione abbiamo preso atto della volontà ferma
dell'ENEL, che è stata espressa con la comunicazione che l'ENEL
stessa ci ha inviato, che abbiamo ricevuto in data 6 aprile, nella
quale puntualizza che avendo rispettato la linea quelle che sono le
normative vigenti e avendo la linea ottenuto i pareri di
competenza, non è intenzione dell'ENEL provvedere ad eventuali
spostamenti della linea stessa.
Peraltro nel corso della riunione abbiamo rivalutato il pesante
impatto che la linea in questione ha sul territorio di Hône e i
responsabili di ENEL si sono impegnati a valutare insieme al Comune
di Hône - per compensare in parte il pesante impatto di questa
linea - la possibilità d'interrare tutta una serie di linee che
corrono nel capoluogo di Hône.
ENEL ha puntualizzato anche rispetto alla situazione complessiva
e rispetto alla comunicazione che la Sovrintendenza al servizio
tutela del paesaggio ha fatto per quanto riguarda la mancata
verifica del progetto esecutivo per quei tralicci che riguardano le
fortificazioni. ENEL evidentemente si adegua alle indicazioni
fornite dalla Sovrintendenza e provvederà a realizzare le opere che
sono state dalla Sovrintendenza richieste e che si concretizzano
nella ricostruzione del tratto di muratura distrutta da eseguirsi
con le pietre originarie, la pulizia e il diserbo di tutta l'area
in questione e il consolidamento delle testate dei ruderi della
caserma.
Preso atto della posizione dell'ENEL, forte delle autorizzazioni
ottenute e del rispetto della normativa, la Giunta regionale non
vede quali possano essere le motivazioni perché un eventuale
intervento possa essere preso a carico dell'Amministrazione
regionale.
Président La parole au Conseiller Lanièce.
Lanièce (Aut) Dopo vari mesi siamo giunti alla conclusione di
questa vicenda, che ha suscitato molta attenzione anche da parte
degli organi d'informazione.
L'Assessore ha appena dichiarato che nell'incontro che era stato
stabilito e che era stato indicato nella risposta scritta ad
un'altra interrogazione sempre sullo stesso problema, in questo
incontro l'ENEL ha ribadito quello che aveva già detto più volte,
cioè che visto che aveva avuto tutte le autorizzazioni in merito
alla costruzione dell'elettrodotto, non riteneva di portare delle
varianti al percorso dell'elettrodotto per venire incontro alle
lamentele riguardanti la salute pubblica in quel di Hône.
La prima considerazione da fare è il rammaricarsi per il fatto
che la vicenda sia terminata così. La seconda considerazione è che
l'ENEL ribadisce la sua ferma volontà di non modificare nulla,
basandosi su autorizzazioni sulle quali l'Amministrazione regionale
ha delle colpe, perché le autorizzazioni che ha avuto l'ENEL in
merito a questo tracciato sono state date dalla Giunta
regionale.
Quindi è da mettere in evidenza che c'è stato un grave sbaglio
da parte dell'Amministrazione regionale quando sono state concesse
le autorizzazioni, forse senza verificare in loco la situazione
reale, senza andare sul posto e vedere se il tracciato avrebbe
potuto portare dei danni sia di impatto visivo, ma soprattutto per
quanto riguarda la salute pubblica nel comprensorio di Hône.
La terza considerazione invece fa riferimento ad un protocollo,
ad una lettera del Federbin, che è stata inviata a tutti i
presidenti dei consorzi Bin associati, datata 31 marzo 1999. Alla
fine di questo protocollo si parla d'iniziative più recenti nel
campo delle emissioni elettromagnetiche.
In questa lettera, indirizzata a tutti i Bin, anche a quello
valdostano, si dice che la "Commissione ambiente" della Camera dei
Deputati nella riunione del 7 luglio 1998 ha approvato una
risoluzione con cui impegna il Governo a definire un protocollo
d'intesa con l'ENEL da estendere successivamente anche agli altri
soggetti gestori nel campo della produzione, trasmissione e
distribuzione di energia elettrica, finalizzato a sviluppare e ad
adottare nella costruzione di nuovi impianti e negli interventi di
ammodernamento e razionalizzazione di quelli esistenti, tutte
quelle soluzioni funzionali e tecnologiche che consentono di
ridurre l'impatto ambientale e soprattutto di ridurre l'esposizione
della popolazione ai campi elettromagnetici.
Sulla base della risoluzione il Ministero dell'ambiente nel
novembre 1998 ha predisposto una bozza di protocollo d'intesa
inviato all'ENEL e anche al Ministero dell'industria. Ovviamente
questo protocollo d'intesa è in fase di ultimazione, forse l'ultima
speranza è, visto che in questi giorni è stato redatto un primo
protocollo d'intesa fra l'Amministrazione regionale e l'ENEL, e
visto che esiste a livello nazionale questa disposizione di creare
questo protocollo di intesa fra Ministero dell'ambiente e ENEL per
quanto riguarda i rischi delle emissioni elettromagnetiche, che
sono il punto focale di questa vicenda, visto che purtroppo la
risposta è negativa, di dare almeno un input all'Assessore e alla
Giunta perché nei pourparlers che avranno con l'ENEL per il
protocollo d'intesa regionale, facciano presente l'esistenza di un
protocollo d'intesa a livello nazionale, in modo da trovare in
extremis una possibilità per cercare di ridurre l'effetto sulla
salute pubblica dell'elettrodotto di Hône.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK