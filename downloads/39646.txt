Consiglio Regionale della Valle d'Aosta - Oggetto del Consiglio n. 2769 del 24 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2769 del 24 maggio 2017 - Resoconto
OGGETTO N. 2769/XIV - Approvazione del programma triennale
2017/2019 dei lavori pubblici, dell'elenco dei lavori da avviare
nella prima annualità 2017, nonché del programma biennale 2017/2018
degli acquisti di servizi attinenti all'architettura e
all'ingegneria, ai sensi dell'articolo 21 del decreto legislativo
50/2016.
Rosset (Presidente) -
Possiamo proseguire con il punto n.
20 all'ordine del giorno. Ha chiesto la parola l'assessore
Borrello. Ne ha facoltà.
Borrello (SA) -
Intervengo per illustrare questo piano
triennale. Ovviamente, dopo due giorni di discussione incentrati su
una tematica importante come quella del Casinò, non possiamo
sottovalutare l'atto che andiamo ad affrontare in questo momento.
Basti solo pensare che negli ultimi anni - proprio dai dati forniti
dall'ente paritetico del settore edile - più di millecinquecento
lavoratori del settore edile sono stati licenziati e più di
duecentottanta imprese e artigiani di questo settore hanno
chiuso.
Di conseguenza, io penso che sia importante andare ad affrontare
questa tematica, cercare di capire le impostazioni e le attività
che l'Amministrazione regionale pone in essere per cercare di
arginare questo crollo verticale in un settore importante come
quello dell'edilizia.
L'Amministrazione regionale, proprio nell'ottica della
continuità, deve portare avanti tutta una serie di atti e questo
piano così importante, così cospicuo anche dal punto di vista del
numero di pagine, è stato redatto già ancor prima, del mio subentro
nel ruolo assessorile che ricopro in questo momento, di conseguenza
bisogna riconoscere agli uffici e al collega Baccega il lavoro
prodotto per la redazione degli aspetti di carattere tecnico
politico che poi, al momento del mio subentro, ho portato avanti
nel rispetto e nella correttezza del ruolo.
Il programma triennale dei lavori pubblici è un documento
fondamentale di programmazione dell'attività dell'Amministrazione
regionale nel settore delle opere pubbliche. La struttura
dell'Assessorato ha raccolto i dati provenienti da tutte le
strutture della Regione relativamente alle opere pubbliche che si
intende realizzare nel triennio con le risorse finanziarie
disponibili e sulla base delle priorità di settore. Da quest'anno -
questa è una modifica normativa che ho già avuto modo di spiegare
all'interno della mozione prodotta all'interno di questo Consiglio
regionale - in un solo atto è anche contenuto l'elenco degli
interventi che si intende avviare nel corso del 2017 e
l'indicazione - questa è la novità dettata dall'approvazione del
decreto legislativo n. 50/2016 (Codice degli appalti) - dei servizi
d'ingegneria e architettura necessari da avviare.
Il documento è redatto tenendo conto delle risorse finanziarie
disponibili sia dal bilancio regionale sia da fonti extra bilancio,
quali il finanziamento dello Stato o dei mutui, che garantiscono la
totale copertura finanziaria degli interventi.
Il piano si caratterizza per la sua concreta fattibilità non
solo in termini economici ma, anche per le scelte degli interventi,
che sono effettivamente realizzabili già a partire da quest'anno.
L'Amministrazione regionale si è sempre impegnata nel cercare di
attenuare gli effetti della profonda crisi legata all'edilizia. Una
crisi che ha determinato delle gravi ripercussioni sia in termini
socioeconomici sia sotto il profilo dell'occupazione lavorativa sia
sotto il profilo della sopravvivenza del tessuto imprenditoriale
locale. Il nuovo Codice degli appalti, approvato con decreto
legislativo n. 50/2016, ha stabilito principi e procedure che
dovrebbero favorire scelte operative da parte delle singole
stazioni appaltanti maggiormente congruenti con le criticità del
territorio. È interesse infatti dell'Amministrazione regionale che
le stazioni appaltanti della Regione - in qualità di
amministrazione aggiudicatrice - improntino il proprio operato non
solo nel massimo contenimento dei costi, ma anche alla qualità
dell'opera eseguita, alla certezza dei tempi di realizzazione e
alla correttezza dell'esecuzione. L'Amministrazione regionale -
proprio nei margini dei dettami del decreto legislativo n. 50/2016
- vuole cercare di lavorare utilizzando al meglio la flessibilità e
l'autonomia operativa. Per fare questo, vogliamo cercare di
semplificare il più possibile le procedure di aggiudicazione degli
appalti pubblici, puntando a selezionare operatori economici più
affidabili ed evitando il ricorso a coloro che operano al limite
della sostenibilità economica. Valorizzare la valenza sociale degli
appalti quale strumento di promozione dello sviluppo dei territori
- e questo era un indirizzo dato anche dal Consiglio regionale -
mediante la suddivisione in lotti degli appalti, favorendo
l'accesso al mercato da parte delle micro, piccole e medie imprese.
Per conseguire tali obiettivi, si indica come strumento più
opportuno quello che viene definito all'interno dell'ex articolo 36
del Codice degli appalti: la cosiddetta "procedura negoziata".
Due numeri per andare a definire e inquadrare l'importanza, la
valenza di questo piano per quanto riguarda le ricadute, dal punto
di vista infrastrutturale e pure dal punto di vista economico
rispetto al territorio. Parliamo di 168 interventi per un ammontare
complessivo degli investimenti attivati per 176 milioni di euro,
che risultano così articolati: 143 interventi, l'85 percento,
lavori finanziati e appaltati direttamente dall'Amministrazione
regionale per un importo totale di 125 milioni; venticinque
interventi (pari al 15 percento circa), lavori finanziati
dall'Amministrazione regionale a favore degli altri soggetti
attuatori per un importo totale di 50 milioni. Il programma
contiene una serie di interventi d'importo medio-piccolo - volontà
espressa proprio dal Consiglio regionale - finalizzati a favorire
le piccole e medie imprese del settore e a promuovere l'economia
locale attraverso l'inserimento di sessantatré interventi (circa il
40 percento dell'importo totale) definiti contenitori di attività
più propriamente manutentiva, con una previsione di spesa
complessiva di circa 63 milioni.
Nel ringraziare il Presidente della Commissione Nogara e tutta
la Commissione per la disponibilità che hanno fornito nel recepire
le istanze all'interno del piano, un ringraziamento particolare va
all'impegno che la Commissione tutta ha manifestato nell'accogliere
un emendamento prodotto in fase di realizzazione del piano, e
soprattutto nell'aver dato la disponibilità ad audire tutte le
associazioni, tutti gli interlocutori interessati da questo tipo di
operazione. Quindi, un ringraziamento dovuto e voluto, proprio
perché è stata una giornata intensa all'interno della quale sono
stati analizzati nel dettaglio i dettami definiti all'interno di
questo emendamento, che è la parte integrante del documento
all'interno delle linee esplicative e degli indirizzi all'interno
del piano triennale dei lavori pubblici. Questo emendamento al
piano è volto a fornire indirizzi per l'applicazione del nuovo
Codice dei contratti pubblici, che ha introdotto rilevanti novità e
ha aperto nuove opportunità a livello locale. In particolare la
proposta è finalizzata a valorizzare la valenza degli appalti quale
strumento di promozione dello sviluppo del territorio sia mediante
la suddivisione in lotti degli appalti sia favorendo l'accesso al
mercato da parte delle micro, piccole e medie imprese, specie se
con solidi legami con il territorio. È infatti necessario che i
lavori siano affidati tramite appalto a soggetti economici in grado
di garantire adeguata affidabilità, conoscenza del territorio e
tutela dei livelli occupazionali. Per fare questo, come ho già
detto, si può operare attraverso lo strumento della procedura
negoziata ex articolo 36 del nuovo Codice degli appalti per un
importo fino a 516 mila e per i servizi d'ingegneria e architettura
per un importo fino a 100 mila. Con la collaborazione delle
associazioni di categoria, degli imprenditori, degli Ordini e dei
collegi professionali, oltre che dei sindacati e delle parti del
settore edile, che ringrazio pubblicamente, abbiamo definito alcune
regole e orientamenti che abbiamo provato a sintetizzare come
indirizzo all'interno del piano, ma che verranno successivamente
codificati, qualora questo piano venga adottato dal Consiglio
regionale, con un atto di delibera di Giunta.
Ringrazio l'aula, ringrazio i colleghi, ringrazio gli uffici per
il lavoro prodotto, ringrazio il personale, ringrazio tutti coloro
che hanno partecipato attivamente alla realizzazione e redazione di
questo piano, che penso possa dare delle risposte sul territorio
per quanto riguarda questo settore molto importante, che, come ho
detto all'inizio del mio intervento, è caratterizzato negli ultimi
lustri da una caduta verticale con una crisi dell'occupazione
decisamente importante, che bisogna cercare di affrontare e
arginare.
Presidente -
Ha chiesto la parola il consigliere Perron.
Ne ha facoltà.
Perron (UV) -
Noi per senso di responsabilità restiamo in
aula, ma chiederemmo che la maggioranza per conto suo garantisca
quantomeno la presenza in aula, perché diverse volte constatiamo
che non ci sono i diciotto presenti. Le chiedo un richiamo in tal
senso.
Presidente -
Ha chiesto la parola il consigliere Nogara.
Ne ha facoltà.
Nogara (UVP) -
Adesso queste polemiche sterili,
capogruppo dell'Union Perron, perché quando c'era lei qua, non era
mai in aula! Siamo qui, ci sono persone che stanno facendo delle
interviste, persone che stanno guardando dei dossier e siamo tutti
qua. Dobbiamo stare attaccati l'uno all'altro? Lei gira, fa quello
che vuole e va bene. No, lei non si muove da qua. Mai, lei non si è
mai mosso. Complimenti!
Presidente -
D'ora in avanti starò molto attento a chi
arriva nei tempi, e se qualcuno arriverà con dieci minuti,
applicherò quello che prevede il regolamento. Questo sia chiaro per
tutti. Questo vuol dire poi perdere la mezza giornata, vuol dire
poi che non uscite, andate, venite, fate quello che volete. Questo
sia chiaro. Ha chiesto la parola il consigliere Baccega. Ne ha
facoltà.
Baccega (EPAV) -
Si surriscalda di nuovo il clima? Spero
di no. La questione più calda della giornata è superata, adesso
abbiamo un dossier altrettanto importante, che finalmente giunge in
aula dopo la nostra mozione di marzo e prevede il piano triennale
dei lavori pubblici 2017/2019, accompagnato dall'elenco dei lavori
da avviare nel 2017, nonché il programma biennale per l'acquisto
dei servizi attinenti l'architettura, l'ingegneria e le
progettazioni.
Come ha detto l'Assessore, un programma che prevede molte novità
determinate dai decreti attuativi emanati dall'ANAC, a seguito
dell'approvazione del DL n. 50/2016. Un 2016 - ci fa onore questo -
che ha visto la Valle d'Aosta risultare la più virtuosa fra le
regioni d'Italia in termini di trasparenza negli appalti, segno che
i processi messi in atto dalla Regione, dalla Stazione unica degli
appalti e dai Comuni valdostani sono stati dei processi virtuosi
che hanno funzionato.
Mi preme ringraziare il Presidente della III Commissione Nogara,
che proprio in Commissione ha esordito dicendo che grande parte di
questo programma era stato redatto dal sottoscritto e poi portato
all'approvazione dall'Assessore Borrello. Le fa onore e
correttezza, la ringrazio molto. Ringrazio anche il nuovo Assessore
che - sia in Commissione che qui adesso - ha ribadito che il piano
era già stato iscritto all'ordine del giorno della Giunta
regionale, evidenziando che detto piano era già stato anticipato
alla Consulta dei lavori pubblici nella prima decade di febbraio.
Mi corre l'obbligo, non sono riuscito a farlo nel passaggio da
assessore a consigliere, anche di ringraziare i due coordinatori:
l'ingegner Rosset e l'ingegner Rocco, per il lavoro profuso,
ringraziare l'architetto Pagano che è il dirigente della Stazione
unica degli appalti e tutto il suo
staff
. E ringraziare
tutti i dirigenti che hanno collaborato fattivamente affinché si
arrivasse a un piano triennale che avesse della sostanza. Voi
sapete che il piano deve essere completamente finanziato da mutuo o
da risorse di altri enti o da risorse di bilancio; i soldi ci
devono essere, altrimenti i lavori non entrano in quel piano. Lo
dirò anche perché auspicavamo che - l'obiettivo era quello, l'avevo
detto in una interrogazione presentata dal Consigliere Cognetta
-fosse approvato a marzo per dare il via a tutta una serie di
lavori, ma poi è successo quello che è ben noto e il cambio di
maggioranza ha portato a presentarlo soltanto oggi.
Come noto, Assessore, sarà poi sua cura farlo nei prossimi mesi,
il piano dei lavori pubblici richiede un percorso importante,
richiede una forte condivisione con gli uffici e con i dirigenti,
richiede una forte condivisione con i territori, quindi con i
Sindaci, con il Consiglio permanente degli enti locali, richiede un
confronto con la Consulta dei lavori pubblici. E poi, una volta che
si è confezionato, a seguito anche d'importanti sopralluoghi che si
fanno durante l'estate sul territorio, allora si confeziona un
prodotto che viene poi consegnato all'Assessorato alle finanze, e
lì si va a alla battaglia per poter avere le risorse disponibili
per fare tutti gli interventi che si devono fare.
Perché era importante approvarlo a marzo? Perché come noto, il
processo di affidamento dei lavori è un processo lungo. Si passa,
quando dovuto, dalle gare per la progettazione alla progettazione
stessa, alla gara per l'affidamento dei lavori per poi arrivare
alla realizzazione dell'opera. Questo è sicuramente un percorso
importante e poi - a seconda del tipo di intervento e del tipo di
opera che viene realizzata, più o meno importante - ci sono dei
tempi da rispettare che sono drammaticamente lunghi.
In questo programma sono inseriti sedici interventi programmati
nei Comuni, che riguardano interventi della legge n. 26, che vedono
anche la clausola sociale, quindi una venticinquina di operai, da
venti a venticinque, che vengono assunti dalle imprese e lavorano
quattro o cinque o sei mesi, a seconda di quando vengono avviati i
lavori. È chiaro che se i lavori vanno in gara adesso, ahimè,
probabilmente queste assunzioni verranno fatte un po' più in là e
per questi operai, in qualche modo, sarà ritardata la loro
assunzione. Già lavorano pochi mesi all'anno, ecco perché era
importante avere a marzo il piano lavori. C'è anche un piano
importante, a bilancio abbiamo fatto mettere dei soldi piuttosto
significativi rispetto agli anni scorsi per la riasfaltatura delle
strade regionali: ce ne sono molte che sono abbastanza in
situazioni di disagio. E voi sapete che anche lì fare partire la
gara, eccetera, andare ad asfaltare a luglio e ad agosto con i
turisti qua, diventa anche un po' complicato. Sarebbe stato
importante fare i lavori a giugno o a settembre, e poi consegnare
ai nostri turisti delle strade di un certo tipo.
Assessore, non siamo ancora entrati in possesso dell'elenco
degli interventi di cui alla delibera del 2 febbraio, quella che
riguarda le risorse messe a disposizione per il fondo per il
contrasto alla povertà, quei 5 milioni assegnati ai lavori pubblici
che fanno parte di quel piano da 12 milioni. Il Presidente Nogara
l'aveva anche chiesto in Commissione, se non sbaglio. Io la
pregherei di farcelo avere quanto prima, o di farlo avere alla
Commissione che poi ce lo fa pervenire.
Abbiamo audito in Commissione le associazioni di categoria o i
sindacati e correttamente hanno ribadito anche loro il percorso che
abbiamo fatto insieme. E per entrare nel merito delle tre pagine di
emendamento che non sono trecento - la stampa ha un po' enfatizzato
la settimana scorsa - in Commissione, i rappresentanti delle
associazioni dei sindacati hanno detto che è un percorso che parte
da lontano, ed è un confronto che è stato anche qui altrettanto
lungo e approfondito. Era noto che, pur condizionati dal DL n. 50,
era importante andare a sostenere l'imprenditoria locale e, proprio
nel rispetto del DL n. 50 e della linea guida n. 4 dell'Autorità
nazionale anticorruzione, si sono intraviste le opportunità per
arrivare a valutare le modalità più convenienti da parte delle
stazioni appaltanti, differenziando per l'importo e complessità di
affidamento secondo i principi di adeguatezza e proporzionalità,
anche tramite la consultazione dei cataloghi elettronici del
mercato di riferimento.
Quindi - tenuto conto che la stazione appaltante deve assicurare
l'opportuna pubblicità sulle attività esplorando il mercato -
scegliere gli strumenti più idonei in ragione della rilevanza del
contratto per il settore di riferimento, sulla base di parametri
non solo economici.
L'Assessore, riferendosi alla qualità delle imprese in questa
fase - e questo bisognerà pubblicizzarlo fortemente - l'ha spiegato
poco fa: le imprese devono essere qualificate, le imprese devono
sostenere tutta una serie di percorsi di ammodernamento, perché
altrimenti non sono più competitive sul mercato. Questo bisogna
assolutamente dirlo. Quindi noi ci siamo cimentati nell'elaborare
anche noi un documento che era già in copia, e quindi che è stato
presentato proprio...
Presidente -
Colleghi, vi chiedo un po' di silenzio, per
cortesia. Sembra di essere in piazza Chanoux qui. Non so se vi
sembri normale questo atteggiamento. Poi se a nessuno interessa, lo
si dica subito, si dica: chiudi, non andiamo avanti. Mi sembra
scorretto questo atteggiamento. Prego.
Baccega (EPAV) -
Si è stanchi a quest'ora. In questa
direzione ci siamo confrontati subito con un soggetto, che era la
Chambre Valdôtaine, che poteva riassumere tutte le partite IVA che
sono indirizzate con dei codici ben definiti, che hanno indirizzo
in Valle d'Aosta.
Per mantenere questo percorso nell'ambito di una piena
legittimità amministrativa, applicando a questo mercato tutti quei
principi di economicità, di efficacia, di tempestività,
correttezza, libera concorrenza, si poteva agire essenzialmente su
due fronti, proprio applicando appieno la facoltà di ricorrere ad
altre forme di pubblicità. Nel primo caso, trasmettere un avviso di
manifestazione, coinvolgendo le associazioni; nel secondo caso,
inoltrare le manifestazioni di interesse a un organismo unico,
assumendo come riferimento l'iscrizione all'ente paritetico
valdostano, come è indicato nel provvedimento.
E proprio in data 20 febbraio abbiamo avuto un confronto
tecnico-politico con la Chambre per intraprendere questa strada,
che mi auguro possa dare risultati che abbiamo condiviso fin da
subito. Quindi ribadendo che anche l'emendamento era un percorso
già ampiamente avviato, lo hanno detto anche i rappresentanti di
categoria, l'unica differenza era che noi lavoravamo nell'ambito di
due fasce: dovevamo andare in una logica che consentiva di arrivare
almeno ai 300 mila euro, quindi da 40 a 300 mila euro. Questo
perché? Perché per tutti quegli interventi che andiamo a fare nei
Comuni, indicativamente la legge n. 26 dice che oltre i 300 mila
euro non si può accedere, ma anche per gli altri interventi poteva
avere una logica e poteva essere ad appannaggio di più di aziende
locali.
Voi avete fatto una scelta diversa, è stata condivisa dalla
Consulta, però mi sembra che Confindustria in Commissione abbia
detto che ha dovuto mediare in questo senso e dice: "vabbè
mandiamocela giù così". C'era una logica nell'individuare i 300
mila euro come fascia, però questa è la scelta che avete fatto.
Io concludo questo mio intervento, ringraziando tutti per
l'attenzione e facendo una riflessione: il piano annuale 2016
prevede 108 milioni come lavori indicati da voi da avviare nel
2017. Siamo alla fine di maggio, se riuscite ad avviarne il 50
percento, io pago da bere a tutti.
Presidente -
Ha chiesto la parola il consigliere Cretier.
Ne ha facoltà.
Cretier (PD-SIN.VDA) -
Garantisco che non sfrutterò tutti
i trenta minuti, vista l'ora. Volevo solo fare alcune osservazioni,
in quanto questo piano per me era un po' la novità; però era
leggibile, era consultabile, abbiamo avuto il tempo di ragionarci e
di confrontarci anche in Commissione, guidati dal collega Baccega
chiaramente.
Credo che rimettere in moto il settore edile, sia importante per
dare vitalità a un settore che stagna da troppo tempo. Bisogna
ricreare le condizioni per un flusso finanziario presso le imprese
e gli artigiani, quindi creare le condizioni per dare ossigeno alle
aziende, chiaramente con opere utili al miglioramento e al recupero
delle infrastrutture esistenti, non tanto per costruire il nuovo.
Questo è il mio pensiero.
I 3 milioni di euro preventivati sono stati un primo passo per
sbloccare alcuni lavori. Il lavoro fatto dalla Giunta precedente,
dal collega Baccega che ringrazio, aveva chiaramente elaborato un
importante programma regionale dei lavori pubblici per il triennio,
che poi sarà portato in parte a termine dall'Assessore Borrello.
Purtroppo, lo abbiamo sentito in Commissione, non tutte le risorse
saranno spendibili. Se non ci sono novità, solo 1,7 milioni di euro
potranno essere spesi. Prendiamo atto che alcune domande non sono
state completate e quindi i finanziamenti rimangono in cassa.
Sull'aspetto comunicazione, l'assessore Borrello ci aveva
evidenziato quale sistema vorrebbe utilizzare. Speriamo di non
incappare in ricorsi e contestazioni e bisognerebbe - qualcuno
l'avete già menzionato voi - individuare qualche meccanismo legale
per legare il piano alla Valle d'Aosta e alle aziende della Valle
d'Aosta. Per esempio, qualcuno più competente di me mi segnalava la
presa visione del luogo del cantiere per conoscere le difficoltà
territoriali - per esempio la quota del cantiere - potrebbero
indurre in particolare una presa visione anticipata alla corsa
all'appalto e magari a rinunciare. Questo sarebbe un sistema idoneo
e legale. È urgente distribuire le risorse in un settore tra i più
in crisi d'occupazione. Ho detto in Commissione che siamo a metà
maggio e vi sono ancora molti operai in cassa integrazione e di
cantieri in giro al momento se ne vedono pochi. È necessaria una
riflessione per il futuro, ma bisogna capire quali sono le cause
per cui alcuni Comuni o non erano attrezzati o non sono riusciti a
chiudere la richiesta della documentazione, perlomeno per spendere
tutto quello che abbiamo disponibile in bilancio. Personalmente non
sono soddisfatto, perché l'azione non va completamente in porto.
C'è da capire meglio, come detto prima, le motivazioni e le
difficoltà del percorso. L'azione deve essere migliorata nella
parte che compete ai Comuni. Il confronto in Commissione e le
audizioni, che sono state molte, hanno espresso delle indicazioni
chiare così come i tavoli tecnici, il confronto in Consulta, lo
snellimento delle procedure con una certa urgenza ma, credo, nei
limiti legislativi e normativi esistenti.
Presidente -
Ha chiesto la parola il consigliere
Gerandin. Ne ha facoltà.
Gerandin (GM) -
Grazie Presidente e grazie Assessore.
Volevo ringraziare anche quelli che hanno collaborato alla
redazione. Io mi riferisco principalmente al discorso degli
indirizzi sull'applicazione del decreto legislativo n. 50/2016: il
nuovo Codice dei contratti pubblici. Dico questo, perché in
quest'aula più volte, per quel che riguarda la grave crisi che
stanno passando in questi momenti soprattutto le piccole e le medie
imprese valdostane, ho sollecitato un segnale forte, un segnale che
comunque andasse in questa direzione.
Io personalmente mi auguro che sia l'inizio di una nuova fase.
Non è la risposta definitiva ma è - mi auguro che lo sia - l'inizio
di una nuova fase, perché ci tengo a sottolineare che vanno bene
gli indirizzi per l'applicazione del decreto legislativo, ma manca
un regolamento e dovremo provvedere al più presto, perché non
possiamo continuare ad avere questi tempi biblici per mandare
avanti i lavori e a volte anche solo le progettazioni. Mi riferisco
alla scuola della bassa Valle. Noi abbiamo perso un anno di tempo
dall'entrata in vigore della legge sugli appalti per assegnare
l'incarico del progetto esecutivo. Un anno. Non è ammissibile. Non
è accettabile in un sistema valdostano che noi ci mettiamo un anno
e, attenzione, non siamo ancora alla gara, neanche all'appalto,
neanche all'aggiudicazione. Un patto concluso con il Comune nel
2016, noi dopo un anno siamo in grado di aggiudicare la
progettazione esecutiva. Faccio un esempio, ma è per dire che c'è
qualcosa che non funziona in questo sistema. Come ho sempre detto
che il piano dei lavori pubblici è un po' il libro dei sogni,
perché - solo, per dare chiarezza - dobbiamo tenere conto che è un
piano che guarda un triennio. A volte noi abbiamo il vizio di dire
sono decine e decine di milioni spalmati in tre anni, ma quelli che
noi riportiamo nel 2018 saranno anche parte del prossimo bilancio e
del bilancio dopo, per cui si deve adottare molta cautela
nell'annunciare queste grandi disponibilità, ma soprattutto emerge
la necessità di andare nella direzione che ho indicato prima.
Non voglio assolutamente dilungarmi, perché, lo torno a dire,
questo è un primo passo importante. Non sufficiente, ma molto
importante.
Presidente -
Ha chiesto la parola il consigliere Perron.
Ne ha facoltà.
Perron (UV) -
Solo per una dichiarazione di voto e una
considerazione. Il nostro gruppo è da sempre sensibile, molto
sensibile e direi anche attento a questa tematica. Se è una
tematica che per vari motivi scalda meno l'aula rispetto a quello
che abbiamo affrontato al punto precedente, non per questo è una
tematica meno importante. Anzi. Nel senso che da sempre il settore
edilizio, il settore delle costruzioni, lo riconosceva l'Assessore,
è un settore assolutamente fondamentale per l'economia della Valle
d'Aosta: per l'indotto che crea, per gli effetti che ha sul PIL di
questa nostra regione. Spesso si dice che la dinamicità, la
crescita di un territorio sia visibile attraverso il numero di gru,
come impatto visivo, che esistono in quel territorio.
A noi manca, attraversando la Valle d'Aosta, poter rivedere,
come succedeva alcuni decenni fa, un elevato numero di gru che
significherebbe che esiste tuttora sul territorio della Valle
d'Aosta ancora una forte economia che genera tutto il benessere che
nel tempo è stato generato. Il piano dei lavori pubblici segna
anche lui una differenza rispetto a quello che era un tempo.
Eravamo abituati come Amministrazione regionale a buttare sul
mercato un piano lavori con una mole di lavori e di investimento
finanziario decisamente diverso. Questo è un segnale di come i
tempi purtroppo, per vari motivi, sono cambiati anche in questo
settore.
Sono d'accordo con l'intervento del collega Gerandin, nel senso
che sui tempi, su come viene regolamentata questa materia - lo dico
con spirito costruttivo e collaborativo, Assessore - andrà fatta
una riflessione. Lei stesso, nell'annunciare questa elencazione di
lavori, sa meglio di me che tutta una serie di lavori contenuti nel
piano non sono immediatamente appaltabili per vari motivi. Di tanti
lavori è in corso la progettazione, quindi esiste l'elenco, ma non
sono lavori immediatamente immettibili sul mercato.
Altri, seguendo il ragionamento che faceva il collega Gerandin,
sono lavori che andranno necessariamente spalmati in un esercizio
successivo. Quindi la mole di lavoro che affrontiamo oggi è
robusta, importante, ma certamente ridotta rispetto a quello che
facevamo in passato.
Da una parte, Assessore, noi apprezziamo anche il lavoro che lei
ha fatto con gli emendamenti. Nel senso che cogliamo lo sforzo che
ha tentato di fare a favore anche delle imprese locali, cercando di
cogliere da un punto di vista normativo le opportunità che la nuova
legge, il nuovo Codice degli appalti, offre in questa materia. Mi
permetto di fare mio il ragionamento del collega Baccega: forse ci
saremmo aspettati nell'individuazione di queste soglie un po' più
di coraggio. Nel senso che il portare la soglia fino ai 150 mila,
credo che per certi aspetti sia un po' limitativo nel ragionamento
che si poteva fare a favore delle imprese locali. Si poteva fare un
ragionamento di alzare questa soglia fino ai 300 mila euro - perché
no? - e credo poteva essere un ragionamento che andava a inglobare
gran parte dei lavori contenuti nel piano, salvo i grandi lavori
che seguono una logica, e lei sa meglio di me che esiste una fetta
di lavori ancora molto alta, fino ai 300 mila euro.
Io non ho capito ma ce lo dirà il perché non si è tenuto conto
di voler magari ampliare questa fascia. Credo che sarebbe stata
sicuramente una risposta molto più forte a favore della possibilità
per le imprese valdostane di lavorare e di avere un ragionamento -
mi si passi il termine - un po' protezionistico per poterle, nel
rispetto della legge, aiutare nel momento in cui concorrevano per
un appalto.
Detto questo, noi voteremo a favore di questo piano, voteremo a
favore degli emendamenti che lei ha presentato. Come dicevano i
colleghi, la invitiamo però veramente, Assessore, a vigilare
affinché da domani, dal momento dell'approvazione di questo piano,
vi sia all'interno del suo Assessorato un ragionamento veramente
finalizzato a minimizzare i tempi, a minimizzare i tempi per
buttare sul mercato in tempi ragionevolmente brevi il più possibile
lavori. Siamo ormai a giugno, quindi, dopo che verranno avviate le
procedure, rischiamo che gran parte dei lavori venga messa sul
mercato quando ormai la stagione giunge non dico a conclusione, ma
a metà dell'anno solare con le inevitabili conseguenze che lei
conosce.
Detto questo, è un invito collaborativo a lavorare e annunciamo
il nostro voto favorevole all'atto che lei ci ha presentato.
Presidente -
Ha chiesto la parola il consigliere Nogara.
Ne ha facoltà.
Nogara (UVP) -
A nome di tutta la Commissione, della III
Commissione, c'è piena soddisfazione per l'approvazione, che è
stata già data in Commissione, del programma triennale dei lavori
pubblici. Io direi che qui si affronta una tematica che è a dir
poco importante, direi importantissima, proprio, anche per la
storia della nostra regione. Come diceva giustamente il consigliere
Perron, negli anni passati si calcolava quanti lavori venivano
fatti, o l'intensità dei lavori guardando la collina di Aosta,
soprattutto l'
adret
della Valle d'Aosta, osservando quante
gru erano montate. Adesso purtroppo quando si guardano queste parti
del nostro territorio, il panorama è un po' desolante, perché
troviamo veramente poche attività che continuano in questo settore.
Come aveva ricordato giustamente l'Assessore, ci siamo trovati di
fronte più che a un degrado a un crollo dell'edilizia qui in Valle
d'Aosta, con tante persone che sono obbligate anche a emigrare da
altre parti per poter continuare il proprio lavoro.
Com'era stato detto già in III Commissione, si riconosce il
lavoro iniziato dall'allora assessore Baccega e la continuazione di
questo lavoro da parte del nuovo assessore Borrello. Diciamo che il
punto principale che ha dato un'impronta a questo programma, sono
gli emendamenti presentati, di cui quello principale è sulle
modalità di affidamento dei lavori pubblici, modalità non solamente
sull'affidamento dei lavori, ma anche di acquisizione di servizi
attinenti l'architettura e l'ingegneria.
Quando in Commissione abbiamo audito tutti, e devo dire che
tutte le varie categorie hanno espresso un apprezzamento per quanto
era stato fatto. Nessuno ha cantato fuori dal coro, anzi erano
tutti soddisfatti di queste iniziative. Tra questi c'erano tutti
gli Ordini (ingegneri e architetti) che hanno espresso il loro
apprezzamento per quanto è stato intrapreso.
Secondo noi, è stato stabilito l'importo massimo che si poteva
prevedere per gli affidamenti, per questi affidamenti - mi
riferisco a quanto diceva lei, consigliere Perron - è stato il
massimo che si poteva fare per vari motivi. Quindi condiviso da
tutte le categorie. Prima l'assessore Baccega diceva che c'era
Confindustria che avrebbe voluto diversamente, però ha riconosciuto
immediatamente il fatto che forse per una mediazione era più
auspicabile tenere queste cifre. Diciamo che si è detto già
abbastanza su questo piano. Anche il nostro gruppo esprime parere
favorevole e senz'altro voterà a favore di questo piano.
Presidente -
Non ci sono altri interventi, dichiaro
chiusa la discussione generale.
Per la replica, ha chiesto la parola l'assessore Borrello. Ne ha
facoltà.
Borrello (SA) -
. Penso che gli interventi dei colleghi
abbiano ben descritto e ben riassunto le attività all'interno della
Commissione e l'impegno della stessa nell'accompagnare e
nell'approfondire questo documento. I valori definiti
nell'identificazione dei parametri riprendono i dettami indicati
all'interno del decreto legislativo n. 50/2016. È per questo motivo
che non abbiamo voluto distanziarci eccessivamente da questo tipo
di ragionamento. Ma qualsiasi tipo di considerazione, a seguito
dell'applicazione in questo anno solare di questa nuova procedura,
sicuramente è da poter affrontare e do la mia disponibilità.
Nel merito, rispetto ai tempi, questo piano sarà immediatamente
operativo. Per quanto riguarda invece l'applicazione di modifica
dei dettami del nuovo emendamento sarà fatta nei prossimi giorni
con una delibera di Giunta regionale.
Presidente -
Possiamo procedere con la votazione? Votiamo
il programma con l'emendamento della Commissione. Dichiaro aperta
la votazione.
Presenti: 32
Votanti           
: 31
Favorevoli: 31
Astenuti: 1 (Cognetta)
Il Consiglio approva.
Con questo punto all'ordine del giorno, i lavori si chiudono.
Buona serata a tutti.
L'adunanza termina alle ore 19:19.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK