Consiglio Regionale della Valle d'Aosta - Oggetto del Consiglio n. 529 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 529 del 22 aprile 2021 - Resoconto
OGGETTO N. 529/XVI - Interpellanza: "Intendimenti per la
valorizzazione della necropoli di Vollein".
Bertin (Presidente) -
Riprendiamo i lavori dopo la pausa.
Siamo al punto n. 42 dell'ordine del giorno. Consiglieri, vi invito
a riprendere posto per permettere al consigliere Lavy di illustrare
l'interpellanza, il quale ne ha facoltà.
Lavy (LEGA VDA) -
Quando era ancora possibile, sono stato
accompagnato da una futura guida turistica molto brava a visitare
un sito di cui non avevo mai sentito parlare, quello di Vollein nel
Comune di Quart. Un sito che è situato sotto il villaggio di
Vollein e ha delle caratteristiche storico culturali assolutamente
importanti. Sono presenti delle tombe risalenti forse al periodo
Neolitico che, almeno a quanto ho potuto appurare, sono quasi in
totale stato di abbandono. Sono stati trovati anche frammenti
ornamentali legati anche all'industria litica e quello è un luogo
assolutamente particolare, proprio perché si trova in una zona che,
potremmo dire, rilascia energie abbastanza anche particolari; se ci
fosse la collega Spelgatti sicuramente apprezzerebbe. Come ho
detto, è in uno stato di abbandono quasi totale e di non
conoscenza, per cui io stesso che sono comunque appassionato di
queste tematiche non ne avevo mai sentito parlare.
Ecco perché io chiedo con questa interpellanza se l'Assessore
sia a conoscenza dello stato in cui versa la zona, che riguarda
essenzialmente l'area della necropoli, però è uno spazio di grande
interesse, perché ci sono anche varie incisioni rupestri proprio
vicino ai villaggi di Vollein, di Effraz, nella Valsainte, nel
villaggio di La montagne, area che potrebbe essere valorizzata in
maniera molto maggiore rispetto a quella che è, anche in ottica di
visite scolastiche e di apertura a un turismo che su queste
tematiche potrebbe avere sicuramente grande interesse nello
scoprire un'area che a oggi è sconosciuta.
Presidente -
Per la risposta l'assessore Jean-Pierre
Guichardaz, ne ha facoltà.
Guichardaz J. (PCP) -
Grazie al collega Lavy e al collega
Planaz che mi hanno permesso di approfondire il tema e direi anche
di appassionarmi all'ennesimo nostro patrimonio, sconosciuto ai
più. Io mi ricordo di averlo percorso senza sapere di cosa si
trattasse quando ero ragazzo, mi ero recato proprio in questa zona
e già allora pareva essere un luogo, come diceva lei collega, di
forte energia. Devo dire che è un luogo come tutti i siti di questo
tipo, cioè siti legati a un'epoca neolitica, che come accennava lei
sono dei siti di difficilissima lettura; da quello che mi dicono e
devo confermare che effettivamente non sono così immediati.
Rispondo alla prima domanda della sua interpellanza, "se sia al
corrente dello stato di degrado e di abbandono dell'area
comprendente la necropoli di Vollein". La Soprintendenza è a
conoscenza della situazione di Vollein e per questo nel tempo ha
messo in atto alcune azioni. Circa cinque anni fa fu ultimato uno
studio, con la messa a punto di un progetto di salvaguardia della
zona archeologica. Il progetto prendeva in considerazione la
conservazione delle parti a vista del sito e le problematiche di
gestione dello stesso. Furono eseguiti alcuni sopralluoghi, a cui
parteciparono anche gli allora amministratori comunali, durante i
quali emersero alcune criticità che mi hanno schematizzato.
Il sito presenterebbe problemi di esposizione e di comportamento
del terreno che devono essere gestiti, proprio per evitare
eventuali ed ulteriori difficoltà di conservazione. Relativamente
alla parte delle tombe e a quella delle incisioni, la zona delle
tombe è attualmente ricoperta per la maggior parte dell'area
proprio per evitare il degrado delle strutture che presentano una
fragilità propria. Il progetto di mettere in visita le tombe a
rotazione, cioè con l'apertura ad anni alterni di alcune di loro e
il reintegro di quelle esposte, è risultato inadeguato, mi dicono,
in quanto avrebbe messo a rischio l'intera area. Il problema
principale è dovuto ai movimenti del terreno che spingono sulle
lastre delle tombe rompendole e di conseguenza danneggiando
irreparabilmente il dato archeologico originale, come infatti è
accaduto per le quattro tombe esposte secondo il principio
accennato della rotazione, questo il tentativo che è stato
fatto.
Anche il progetto di copertura ipotizzato all'inizio degli anni
'90 presentava delle problematiche legate anche alla valenza
naturalistica del sito. La parte delle coppelle presenta
disomogeneità per lo più dovuta alla conformazione geologica delle
rocce su cui sono state incise e quindi in alcuni casi si
presentano in buono stato e in altre emergono problemi di
conservazione. Per lo più, come le dicevo, la lettura è già
difficoltosa di per sé, poi è resa ancora più difficile dalla
presenza di patine biologiche, quali licheni o crescite di zolla
erbosa nelle parti con accumulo di terreno, dovute proprio anche
alla sua natura di sito aperto. Attualmente è venuta a crearsi una
promiscuità di attività, nello specifico la parete di arrampicata e
l'area a picnic, che possono interferire sulla parte bassa e non
ancora scavata dell'insediamento e che non possono essere gestite
se non attraverso una delimitazione delle aree, cosa che pare per
il momento non particolarmente desiderata da parte della comunità
locale.
Altro punto è quello dell'accessibilità al sito, quello vero e
proprio della necropoli: è difficoltosa e pertanto la sua gestione
deve per prima cosa prevedere un progetto di valorizzazione della
zona. Il sito, come spesso accade per la maggior parte dei siti di
epoca preistorica e ne sappiamo qualcosa, è di difficile
comprensione e quindi necessita di un approccio che oltre alla
conservazione deve proporre strumenti di lettura che possano
aiutare il fruitore a conoscere il valore e la tipologia
dell'insediamento.
Il sito si trova - questa è un'altra criticità - in parte su una
proprietà regionale e in parte su una proprietà privata, con il
conseguente problema di interazione che la valorizzazione del sito
può incontrare, comprese anche alcune attività riguardanti la
conservazione dei ritrovamenti non collocati sulla proprietà
pubblica, che rende difficile anche un lavoro, mi dicevano, di
conservazione, di monitoraggio costante e coerente. Segnalo che il
progetto di conservazione non fu poi avviato, perché era parsa
evidente l'opportunità di una progettazione che non tenesse conto
solo della salvaguardia dei reperti, ma anche della necessità di un
programma globale teso a gestire la presenza delle attività che si
sono aggiunte nel tempo, nonché la fruizione di un percorso
ambientalistico che è stato avviato intorno al 1998 in aggiunta al
percorso culturale di visita dei reperti.
La seconda domanda chiede quali siano le intenzioni per
valorizzare in modo consono l'area. La soluzione per una gestione
globale del sistema è stata trovata con il recupero di fondi, che
sono già utilizzati, dalla programmazione legata ai finanziamenti
dei progetti di cooperazione. Il dipartimento Soprintendenza ha
infatti inserito il sito di Vollein nell'attuale PITEM Pa.C.E.
sulla cultura, in cui lo stesso è coordinatore e che prevede nel
progetto "Scoprire per promuovere" la realizzazione di un circuito
della preistoria da collegare con il sito di Saint Martin de
Corléans, in modo da generare una sinergia fra l'area megalitica
aostana - le aree megalitiche, perché poi adesso ovviamente c'è
anche la novità dell'altra area - e il territorio, grazie alle
diffuse presenze preistoriche in esso presenti. Il progetto prevede
una serie di lavori per il recupero e il restauro delle tombe
esposte e danneggiate e la creazione di nuovi strumenti per la
comprensione del sito e dei reperti visibili, che richiede di
prevedere anche la realizzazione di un circuito di visita.
Nel progetto l'intervento riguardante Vollein è previsto per il
2021, cioè per quest'anno, ma già alla fine dello scorso anno sono
stati avviati degli incontri con la nuova giunta comunale di Quart
per verificare le problematiche del sito e cercare di attivare la
sinergia necessaria a risolvere i problemi di cui le accennavo
prima, che sono problemi appunto che concernono anche la parte
politica. Nel mese di febbraio si sono tenuti degli incontri,
sempre con la giunta comunale, dove si è predisposto un piano di
attuazione delle operazioni previste e la verifica di quelle più
pertinenti al Comune, relative alla gestione dell'area picnic, alla
necessità di un'area parcheggio e alla volontà di creare un centro
di interpretazione, come le dicevo prima, del sito. Quest'ultimo
deve riguardare non solo il patrimonio culturale, ma anche
l'aspetto ambientale, recuperando l'idea originaria di fruizione
sviluppata alla fine degli anni '90 del secolo scorso e
coinvolgendo in una forma ancora da definire gli uffici
competenti.
La parte di progetto gestita direttamente dal dipartimento
Soprintendenza per i beni e le attività culturali, finanziata con i
fondi FESR della cooperazione europea, prevede dei fondi per la
parte di conservazione, che riguarderà le tombe e la parte delle
incisioni da mettere in sicurezza, e un'altra
tranche
di
risorse per la parte di valorizzazione, il tutto con la volontà di
creare un sistema di spiegazione di lettura del sito anche mediante
le nuove tecnologie di realtà aumentata, cosa che permetterà di
avere anche una presentazione più particolareggiata e sicuramente
più efficace sotto il profilo della fruizione e della lettura sul
sito regionale nella sezione cultura.
Sono inoltre in corso da parte del Comune alcune azioni proprio
per la valorizzazione nell'ambito del cammino balteo del luogo come
punto di interesse. Come dicevamo ieri, rispondendo
all'interpellanza del collega Brunod, è possibile anche aprire
delle interlocuzioni in modo tale che poi all'interno del circuito
si possano esplodere dei punti di interesse e dei focus su siti
come questo o su altre situazioni analoghe.
Presidente -
Per la replica il consigliere Lavy, ne ha
facoltà.
Lavy (LEGA VDA) -
Grazie Assessore per la risposta.
Sintetizzo: il sito è posto in un luogo difficile, la conservazione
è difficile, quindi è molto difficile fare qualcosa. Per carità, so
benissimo che ci sono delle difficoltà, però sono tanti anni che,
come ha detto lei, si parla di questo sito e oltre agli studi,
oltre ai tavoli di lavoro, oltre agli incontri con
l'amministrazione comunale di concreto è stato fatto praticamente
poco, anche perché purtroppo, come ha detto lei, le opere, le tombe
e anche le coppelle subiscono dei danni nel tempo proprio per via
dei movimenti vari del terreno. Quindi direi che è importante agire
subito se si vuole preservare quel sito lì, altrimenti arriveremo
magari fra qualche anno in cui non ci sarà più niente da
preservare, perché magari sarà tutto rovinato. Ecco perché io le
chiedo comunque di avere dei tempi certi, perché va bene dire che
adesso sono in programma certe azioni, però io le auguro veramente
di controllare che questi progetti, queste azioni vengano fatte nel
tempo, rispettando i tempi che almeno in parte lei mi ha
accennato.
Per quanto riguarda la valorizzazione è ovvio che si debba
inserire quel luogo in un circuito, perché comunque, come ha detto
lei, è assolutamente fondamentale e sarebbe una via per collegare
anche questo sito a un altro di maggiore importanza come l'area di
Saint Martin de Corléans; le due cose devono andare di pari passo
ovviamente, la valorizzazione e la conservazione.
Quindi io mi auguro veramente che lei possa far rispettare certi
tempi e comunque faccia capire l'importanza del luogo che, come ho
detto, ha delle peculiarità difficili da valorizzare, perché ci
sono anche altre zone in Valle d'Aosta in cui sono presenti questi
tipi di resti, però se ci teniamo al nostro patrimonio storico
culturale la valorizzazione e la conservazione, soprattutto di
questi siti, deve essere una priorità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK