Consiglio Regionale della Valle d'Aosta - Oggetto del Consiglio n. 1949 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1949 del 20 ottobre 2022 - Resoconto
OGGETTO N. 1949/XVI - Interpellanza: "Interventi a sostegno
dei casi di morosità di assegnatari di alloggi ERP conseguenti
all'aumento dei costi delle utenze".
Marguerettaz (Presidente) -
Punto 54 all'ordine del
giorno. Per la presentazione, ha chiesto la parola il collega
Manfrin.
Manfrin (LEGA VDA) -
Nelle iniziative che riguardano la
povertà abbiamo voluto trattare i due aspetti della povertà: chi da
una parte paga un affitto a un privato e chi dall'altra occupa un
alloggio di edilizia residenziale pubblica e queste due figure
hanno problemi che tendenzialmente una persona potrebbe pensare
siano differenti ma che, in realtà, sono assolutamente
sovrapponibili: in un caso, come abbiamo detto prima, le persone
che si vedono supportare nell'affitto e se lo vedono riconoscere
con un anno e mezzo di ritardo, nel caso degli alloggi di ERP
dobbiamo fare un passo indietro, cioè noi ci troviamo ad avere a
che fare con persone che, proprio in virtù del fatto di avere avuto
l'assegnazione di alloggi di ERP, versano in una situazione di
evidente disagio economico e spesso anche sociale. In questi nuclei
che versano in questa situazione di particolare sofferenza
economica e sociale, quando si fa la domanda, quando si depositano
i documenti e si fa poi anno per anno, si deve dichiarare qual è il
reddito del nucleo e l'affitto viene poi parametrato all'effettivo
reddito, quindi un sistema che tiene conto della condizione del
nucleo e che parametra l'affitto. Il problema si pone però sulla
parte delle spese, perché lì non c'è un sistema che va a calmierare
il costo delle spese delle utenze e le spese delle utenze vengono
inserite nei bollettini di pagamento. In tempi non sospetti, cioè a
novembre 2021 - ricordo che le prime iniziative che evidenziavano
una crescita abnorme delle spese per le utenze risalgono a maggio
2021 - evidenziavamo che c'era stata un'esplosione dei costi per
quanto riguarda gli alloggi di ERP ma soprattutto che per alcuni
alloggi erano stati obbligati con la forza e minacciati, pena la
decadenza dall'assegnazione, ad accettare l'allacciamento al
teleriscaldamento che, come abbiamo saputo a seguire, ha dimostrato
una serie di costi superiori rispetto a tutti gli altri
fornitori.
Quando lo dicemmo a novembre, lei, Assessore, ci disse che "le
spese relative ai consumi dipendono da quanto consuma il nucleo
stesso e dalle tariffe di mercato; non è chiara la fonte rispetto
alla quale nell'iniziativa consiliare viene dichiarato un presunto
aumento degli importi ma non risulta in alcun modo che il
teleriscaldamento registri un aumento di costi". Il 27 di luglio
però, guarda caso, l'ARER riconosce che il teleriscaldamento
portava un aggravio di costi per le famiglie e quindi siglava un
accordo con Telcha per contenere i costi del riscaldamento per far
pagare gli abitanti degli alloggi di ERP come se utilizzassero
altre materie prime per il riscaldamento, quindi confermando che il
teleriscaldamento era più costoso rispetto agli altri mezzi di
alimentazione. Si sono obbligate le persone a collegarsi al
teleriscaldamento anche se questo rappresentava un aggravio di
costi, le avete obbligate. Da questo obbligo ma dall'aumento delle
spese in generale nasce un problema, cioè, come abbiamo detto
prima, gli affitti sono parametrati al reddito ma le spese no.
Questo sa che cosa ha comportato? Ha comportato il fatto che da un
anno all'altro le spese siano raddoppiate o triplicate, quindi, per
esempio, nuclei che prevedono al loro interno disabili, a volte
disabili anche da soli che devono gestirsi da soli, devono pagare
200-300-400, ho bollette che mi sono state inviate dove vengono
chiesti mensilmente 800 euro con una pensione o con un introito,
che è rimasto inalterato rispetto al 2021 e al 2020, quindi se io
sono una persona disabile che prende una pensione di circa 400 euro
e ricevo una bolletta di 600 euro, dovrò scegliere se mangiare o
pagare la bolletta; se sceglierò di mangiare per non morire di
inedia, mi arriverà una simpatica lettera da parte di ARER dopo
quattro bollette non pagate che dice: "o procedi a pagare tutto
l'arretrato, o noi ti sbattiamo fuori di casa, o sottoscrivi un
piano di rientro o ti sbattiamo fuori di casa". Al di là che io
trovo vergognoso che ci si rivolga a persone che sono a ISEE zero
dicendogli: "o paghi o ti sbatto fuori di casa", senza tener conto
delle condizioni in cui versa una persona o quel nucleo, questo
poteva essere sanato e lei, Assessore, lo sa benissimo, da quella
famosa delibera sulla morosità incolpevole che abbiamo discusso in
questo Consiglio, che dopo nove anni, e di questo le devo dare
atto, è finalmente arrivata. C'è un però: questa delibera sulla
morosità incolpevole, non tiene conto della condizione di necessità
dei nuclei, perché la delibera sulla morosità incolpevole
disciplina soltanto un aiuto per coloro i quali hanno una perdita
di reddito del 20 percento. Che cosa ne consegue? Il limite per
aderire a questa morosità incolpevole è di 25 mila euro, significa
che se un nucleo ha un ISEE di 25 mila euro e perde il 20 percento
del proprio reddito, va a 20 mila, quindi il nucleo con 20 mila di
ISEE ha diritto ad avere un aiuto per pagare l'affitto che non
riesce a pagare di circa 10 mila euro, quindi a un nucleo di 20
mila di ISEE, diamo 10 mila euro, giustamente, perché rientra nei
parametri di reddito, per pagare un affitto e aiutarlo.
Qual è il paradosso? Che il nucleo che ha ISEE zero, cioè che
non guadagna niente, ma non è che non guadagni niente da
quest'anno, non l'ha mai guadagnato perché non lavora, perché è
disabile, perché è anziano, per tutta una serie di motivazioni, non
riceve niente, cioè io un reddito inalterato da vent'anni, ho 400
euro che mi entrano ogni mese e ogni mese 400 euro entravano e 200
euro li pagavo per la bolletta e con gli altri 200 ci compravo
qualcosa da mangiare. Una vita grama, molto grama ma perlomeno in
parte sostenibile. Adesso mi arriva una bolletta da 600, che sono
200 euro in più rispetto a quelli che posso ricevere mensilmente,
non posso pagare, non posso chiedere un aiuto e mi sbattono fuori
di casa e io non ho fatto niente per aumentare, non è che ho
lasciato le luci accese. ho fatto festa, ho collegato i motori e ho
organizzato un party nel cortile. Non ho fatto nulla, io sono
rimasto a vivere la mia vita. In queste condizioni ci sono decine e
decine di famiglie.
Io credo che questa sia una situazione molto grave ed è al pari
di quella che abbiamo detto prima, cioè persone che sono in uno
stato di necessità che senza remore, senza alcun problema, come se
fosse una pratica abituale, c'è un simpatico personaggio che si
mette al computer e manda una bella lettera dicendo: "caro signor
Rossi, lei a prescindere che c'ha il reddito zero, è disabile, è
anziano, è pensionato, non ha una lira, lei non ha pagato quattro
bollette, quindi sa che c'è? Dal prossimo mese o mi sottoscrive un
piano di rientro oppure la sbatto fuori di casa". Questo è
obiettivamente inaccettabile perché l'edilizia residenziale nasce
per rispondere a un bisogno e non è un bisogno di una persona che
può permettersi di pagare dei soldi in più, è una persona che versa
in una situazione di necessità perché non può pagare, altrimenti si
permetterebbe un affitto normale. Allora vedere bollette di 800
euro date a nuclei che non hanno gli occhi per piangere
obiettivamente è imbarazzante.
A fronte di questo e a fronte di questa segnalazione, che non è
la prima volta che viene sollevata, Assessore, io le chiedo quali
siano innanzitutto i motivi dei maggiori costi del
teleriscaldamento rispetto al riscaldamento normale,
teleriscaldamento che voi avete obbligato a collegare agli alloggi
e state continuando ad obbligare, dal momento che peraltro abbiamo
anche una quota di Telcha come Regione: circa l'11 percento.
Se, per far fronte ai maggiori costi, si intende rivedere
quest'obbligo di scelta e - e questa credo sia una cosa dirimente -
se a fronte della necessità che le ho sollevato e che io immagino
che anche gli uffici abbiano sollevato perché non posso credere di
essere l'unico destinatario delle criticità delle persone che
vivono in quegli alloggi, se a fronte di quanto le ho sollevato, se
è intenzione di rivedere i casi di morosità e permettere che le
persone che hanno un ISEE che non gli permette di pagare le
bollette possano ricevere un adeguato supporto per poter
sopravvivere e pagare l'affitto oltre che mangiare.
Presidente -
Per la risposta, la parola all'assessore
Barmasse.
Barmasse (UV) -
Arrivando alle risposte puntuali, la
prima è sulle motivazioni dei maggiori costi del teleriscaldamento
rispetto alle altre fonti di approvvigionamento, quindi parliamo di
Telcha. Nel luglio scorso la società Telcha ha annunciato per tutti
i suoi clienti, quindi anche per gli utenti inquilini ARER
ulteriori misure di contenimento e mitigazione delle loro tariffe,
questo a partire dal quarto trimestre 2021, riduzione del 14
percento, poi aumentato al 27 percento nel primo trimestre 2022,
riportando i prezzi per l'utente finale in linea con quelli
applicati al gas. Tale decisione di Telcha è stata adottata in
conseguenza della mancata estensione delle misure governative di
mitigazione al settore del teleriscaldamento, quindi queste misure
non sono state dal Governo precedente - io mi auguro che questo
Governo lo faccia - estese anche alla misura del teleriscaldamento,
perché dovrebbe essere - a mio avviso, poi mi posso sbagliare - una
misura che il Governo dovrebbe prendere. Ciò a ben vedere, quindi,
non rappresenta in alcun modo una conferma di maggiore costo del
teleriscaldamento rispetto ad altre fonti di alimentazione ma solo
che in una particolare situazione di aumenti imprevisti e
imprevedibili, e questo vale per tutti, perché è vero che ci sono
persone che vivono in edilizia residenziale pubblica con un ISEE
bassissimo, ma queste persone sanno benissimo che praticamente il
canone di locazione, se non è zero, ci avviciniamo, quindi sono già
persone che godono di un canone particolarmente basso, cosa che
invece per chi ha un reddito basso, ma non vive nell'edilizia
residenziale pubblica diventa un problema ulteriore. È vero quindi
che è difficile parlare di privilegi in condizione di difficoltà
economica, ma, sotto un certo punto di vista, c'è un piccolo
privilegio per chi ha potuto accedere a questo tipo di edilizia
residenziale perché il canone è già correlato al suo ISEE, quindi
se l'ISEE è bassissimo, il canone sarà bassissimo. Come stavo
dicendo prima, quindi, sono aumenti imprevisti e imprevedibili che
riguardano tutti coloro che... ovviamente se sono in una situazione
di indigenza, vengono colpiti ancora di più, quindi dall'interno o
all'esterno dell'ERP. Il Governo è intervenuto sulla maggior parte
dei settori coinvolti, ma non su quello appunto del
teleriscaldamento come dicevo prima. Sono certo che la senatrice
Spelgatti e l'onorevole Manes sapranno portare all'attenzione del
nuovo Governo - io li stimolerò in tal senso, appena si insedierà -
questa forse dimenticanza in modo che si possa porvi rimedio.
Informo in ogni caso che ARER ha comunicato che i consuntivi
recentemente chiusi per la stagione 2021/2022 non hanno evidenziato
maggiori costi del teleriscaldamento rispetto alle altre fonti di
approvvigionamento.
Seconda domanda: "se a fronte dei maggiori costi si intende
rivedere la scelta di collegare al teleriscaldamento un numero
crescente di alloggi di ERP, che saranno poi completamente
dipendenti da un unico fornitore...", eccetera, la scelta di
collegare al teleriscaldamento un numero crescente di alloggi che
si conferma non comportare ad oggi costi aggiuntivi rispetto ad
altre fonti di approvvigionamento è legata a molteplici fattori
attraverso una politica di centralizzazione del riscaldamento,
della fornitura dell'acqua calda sanitaria nei fabbricati
utilizzando la rete di teleriscaldamento già fortemente presente
nella città di Aosta. Questo avviene in un'ottica più generale di
contenimento dei consumi e di ottimizzazione delle risorse che
garantiscono maggiore compatibilità ambientale rispetto alle
soluzioni tradizionali, rimanendo in linea con gli obiettivi
nazionali ed europei, e non da ultimo conseguendo un aumento del
livello di sicurezza per tutti gli utenti. Parallelamente a massima
tutela e garanzia degli utenti finali, a maggior ragione perché si
tratta di soggetti con fragilità socio-economiche, è stato
recentemente sottoscritto dall'ARER un nuovo contratto con la
società Telcha che garantisce nel tempo il mantenimento della
convenienza economica pattuita rispetto alle altre fonti
alternative disponibili sul mercato.
Terza domanda: "se sia intenzione dell'Amministrazione
intervenire nei casi di morosità di assegnatari che non hanno
variato il proprio reddito ma versano in una situazione di
difficoltà a causa degli aumenti dei costi delle utenze e rischiano
lo sfratto", la morosità incolpevole di cui lei fa riferimento nel
testo dell'interpellanza è uno strumento espressamente mirato al
mantenimento dell'alloggio per quei nuclei, che, a causa di una
diminuzione del reddito, non riescono più a far fronte al regolare
pagamento del canone di locazione delle spese e si trovano in stato
di sfratto o di decadenza. Le ricordo nuovamente che per chi
usufruisce di un alloggio di ERP il canone è già correlato all'ISEE
e al reddito. Per coloro che affrontano una situazione permanente
di disagio economico sui quali lo strumento della morosità
incolpevole non può intervenire sono previsti diversi e specifici
strumenti sia a livello nazionale che a livello regionale, tra i
quali, l'ultimo in ordine cronologico, su iniziativa regionale
risulta essere il bonus
social
VdA pensato come contributo
una tantum
e a fondo perduto appunto per far fronte ai
recenti rincari dei costi delle utenze. Questo perché, com'è noto,
per accedere a tale contributo, tutti i cittadini valdostani - e
ribadisco "tutti i cittadini", perché, come ho già detto prima, il
problema non è solo all'interno dell'edilizia residenziale
pubblica, poi ci sono persone che hanno redditi analoghi e non
vivono questa situazione e subiscono come tutti l'aumento dei costi
energetici e il "carovita", comunque ivi compresi gli assegnatari
di alloggi di edilizia residenziale pubblica - possono presentare
domanda fino al prossimo 15 novembre, com'è noto. Corre l'obbligo,
infine, di richiamare che l'avviso di messa in mora degli
assegnatari di alloggi di ERP, a fronte di un numero di mensilità
insolute superiori a quattro, non costituisce una minaccia, ma la
mera applicazione di quanto espressamente previsto dall'articolo 44
della legge regionale n. 3/2013, poi le leggi giustamente si
possono cambiare, non sono scolpite nella roccia. Quello che mi
posso augurare, ma non lo dico per polemica politica, sicuramente è
un augurio e sono convinto che andrà a buon fine... uno dei grossi
problemi è che abbiamo ancora gente che ha una pensione di 300-400
euro e forse magari a livello governativo bisognerebbe porseli
questi problemi perché poi è vero che la gente non riesce a
mangiare e non riesce a pagare le bollette. Credo, quindi, che
siano degli interventi che deve fare un Governo centrale, perché
noi possiamo fare degli interventi parziali, com'è stato fatto
anche in maniera importante con un investimento di 8 milioni per
tutti, non solamente solo su chi può usufruire dell'ERP... L'hanno
detto tanti Governi che i minimi delle pensioni e comunque le
pensioni saranno portate a dei livelli decenti in modo da poter
permettere alle persone, come diceva giustamente lei, con un ISEE
molto basso... io penso che ISEE zero non debba esistere, però non
voglio entrare nella polemica sul reddito di cittadinanza, che è
tutta un'altra cosa a mio avviso, ma credo che bisogna intervenire
a questo livello. Glielo dico di nuovo: non è una questione
polemica, ma mi aspetto effettivamente che il Governo, visto che è
cambiato, ci dia delle risposte significative e strutturali a
questo tipo di problematiche.
Presidente -
Per la replica, la parola al collega
Manfrin.
Manfrin (LEGA VDA) -
Giustamente, senza polemica
politica, le faccio rispettosamente notare che il Governo non è
ancora cambiato, quindi si può rivolgere tranquillamente, se ci
sarà, al prossimo Governo.
Detto questo, io credo che rivolgersi a un altro Governo sia un
modo per allontanare i problemi. Comincio per ordine: lei ha
definito sostanzialmente una categoria, i privilegiati, coloro i
quali accedono all'edilizia residenziale pubblica. Mi spiace
davvero di queste parole e siccome però le immaginavo, guarda caso
in questo Consiglio si discutono due iniziative differenti: una che
va a sostegno degli affitti privati e una che va a sostegno degli
affitti pubblici, in nessuno dei due casi si dà una risposta però.
Si vuole fare polemica? In nessuno dei due casi si interviene, nel
primo il bando affitti latita, quindi i privati che potevano essere
aiutati non si aiutano; nel secondo, le persone che hanno ISEE
zero, sono d'accordo con lei, non dovrebbero esistere, o perché è
inverecondo che una persona guadagni zero o perché è evidente che
se una persona guadagna zero, probabilmente gli si deve chiedere
che cosa fa tutto il giorno. Ci sono due casi: ci sono persone che
purtroppo effettivamente hanno dei costi che gravano su di loro
tutti i mesi e che non riescono ad andare avanti, oppure ci sono
persone che lavorano in nero alle quali forse due domande vanno
fatte, ma questi devono essere altri uffici. Noi ci occupiamo di
una cosa che si chiama politiche sociali, che si occupa del disagio
e il disagio non è uguale per tutti e non è uno
standard
,
perché le faccio un esempio nel suo ragionamento che lei si è
dimenticato: fra i tanti casi, c'è una persona che ha una
proprietà, un alloggio, che le è stato lasciato in eredità, che è
gravato da un'ipoteca, che non ha i soldi per riscattare, che non
può regalare, che è in comproprietà con sua sorella e di cui non si
potrà mai liberare, ma gli pesa sull'ISEE, quindi lui risulta avere
ISEE non so se 30-40-50 mila ma guadagna zero ogni mese, quindi non
può accedere al reddito di cittadinanza, non può accedere alla
morosità incolpevole, non può accedere a nessun aiuto perché è
ricco ma non ha un soldo bucato e lo butteranno fuori di casa
perché non ha di che pagare. Tenete voi conto di questa cosa? Ne
tenete conto oppure ritenete che sia tutto uno standard? ISEE
20.000-20.100-19.740 e facciamo i conti come se fossimo i
ragionieri senza tener conto delle fragilità delle persone? È il
modo sbagliato per approcciarsi ai problemi sociali e ai problemi
delle persone, perché purtroppo, quando parliamo di difficoltà e di
disagio, parliamo dei casi specifici. Allora si dice: "c'è un aiuto
della Regione", grazie Assessore, grazie mille. Se vuole, facciamo
la polemica anche sull'aiuto della Regione quando potevamo darlo a
luglio e non lo abbiamo voluto dare, invece siamo arrivati adesso e
forse verrà erogato a dicembre, forse a gennaio, arriverà e saranno
500 euro se va bene. Voglio vedere quante bollette verranno pagate,
perché lei sa che le bollette impagate sono quattro per essere
buttati fuori di casa, ma le persone che vengono buttate fuori di
casa vengono buttate fuori adesso, non a gennaio quando avranno i
soldi per pagarne una e non tutte quelle che non hanno pagato.
Dopodiché lei dice che il canone è correlato all'ISEE, certo,
quello dell'affitto, l'affitto è correlato all'ISEE, è giusto, ma
non quello delle spese! Le utenze vanno slegate dall'ISEE. "Hai
consumato
tot
? Devi pagare tot". E lei ritiene che una
persona, che, come giustamente ha riconosciuto, prende, incassa,
introita ogni mese 350-400 euro perché è disabile possa avere una
bolletta di 600-700-800 euro e dire: "eh, va bene, cosa vuole che
sia?". L'affitto è 10 euro, però i restanti 600 sono delle utenze,
cosa devo fare? Mi vendo un organo per pagare il mio affitto
mensile? No, vengo sbattuto fuori di casa. Io glielo ripeto,
Assessore, glielo ho già detto prima: noi siamo sulla soglia di una
bomba sociale. Ci sono decine e decine di famiglie che verranno
sfrattate di casa. Ne ha già avuto un assaggio con la
manifestazione qua sotto, ma ci sarà di peggio se non si interverrà
immediatamente. Ripeto: non parliamo dei furbetti, perché il
problema che lei non sa, Assessore, è che è vero che è tutto
commisurato all'ISEE, ma lei non sa che la nostra legge, che è
l'unica in tutta Italia, non prevede un limite di ISEE, cioè
prevede un limite di ISEE di ingresso, ma non di uscita. Noi quindi
abbiamo persone che hanno ISEE zero nelle case popolari ma abbiamo
anche persone che hanno ISEE 150 mila, dunque abbiamo persone che
hanno un ISEE di 150 mila euro e stanno nelle case popolari. I
fatti sono questi: le persone stanno per avere lo sfratto, le
lettere sono partite senza alcun discernimento rispetto a chi
effettivamente ha bisogno o a chi non paga perché non vuole, non
perché non può, c'è chi paga perché non vuole, che fa il furbo, e
le assicuro che io negli anni li ho segnalati diversi e sto ancora
aspettando la decadenza di quelli, per altri invece la decadenza
arriva subito con una bella letterina. Forti con i deboli, deboli
con i forti.
Presidente -
Direi che possiamo fare un quarto d'ora di
sospensione, alle ore 18:00 riprenderanno i lavori. Prego aprire le
finestre.
La seduta è sospesa dalle ore 17:42 alle ore 18:05 e che alla
ripresa dei lavori assume la Presidenza il presidente
Bertin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK