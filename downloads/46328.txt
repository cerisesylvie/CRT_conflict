Consiglio Regionale della Valle d'Aosta - Oggetto del Consiglio n. 2786 del 28 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2786 del 28 settembre 2023 - Resoconto
OGGETTO N. 2786/XVI - Interpellanza: "Valutazione in ordine
all'apposizione del divieto di balneazione per alcuni laghi della
regione".
Bertin (Presidente) -
Punto n. 44. Illustra
l'interpellanza il consigliere Ganis.
Ganis (LEGA VDA) -
L'estate per la maggior parte degli
Italiani è sinonimo di vacanze, relax e finalmente qualche giorno
di ferie, ma non solo, le vacanze rappresentano anche un buon
motivo per poter fuggire dalle città, sempre meno vivibili a causa
di quest'ondata di caldo anomalo percepito nei mesi estivi. Ricordo
che a livello globale l'estate 2023, e non me ne voglia il collega
Perron, si è rivelata come la stagione più torrida mai registrata
negli ultimi anni, con una temperatura media di oltre i 16 e i 17
gradi. Un caldo anomalo che aumenta ogni estate, causato in gran
parte dal riscaldamento globale e dalla crisi climatica in corso e
che porterà, secondo gli studiosi, a temperature medie sempre più
alte, a maggiori ondate di calore e a maggiore siccità. Appare
chiaro ed evidente che per chi vive e abita nelle grandi città il
mare o, meglio ancora, la montagna rappresenta il luogo adatto per
fuggire dal caldo e dalla canicola. La montagna rappresenta così il
posto adatto per respirare aria pura, per fare delle attività
all'aperto e per fare delle gite alla scoperta dei laghi di
montagna. Per questi motivi e in questi ultimi anni i laghi di
montagna sono stati presi d'assalto da numerosi turisti, e non
solo, nella speranza di poter trovare un po' di refrigerio e -
perché no? - in alcuni casi anche quello di fare un tuffo
rinfrescante.
Vorrei ricordare che il catasto dei laghi valdostani consta di
due insiemi: quello ARPA di 707 laghi e quello RAVA, che è
sovrapponibile al precedente, per 418 laghi. I laghi alpini con le
loro acque cristalline sono diventati una destinazione per un
rigenerante weekend. Va evidenziato che i laghi di montagna non
sono molto adatti alla balneazione, in particolar modo perché
questi specchi d'acqua ospitano habitat e biodiversità differenti;
un patrimonio naturale da conservare e da tutelare come previsto
dal piano di tutela delle acque. Per queste ragioni ed evidenziato
che alcuni laghi alpini presenti in altre regioni, come in
Trentino, risultano balneabili, si interpella il Governo regionale
per conoscere se i laghi presenti nella nostra regione sono
balneabili e se si intende procedere a una valutazione dei casi in
cui sia necessario segnalare il divieto di balneazione a tutela dei
fruitori della nostra montagna e dell'ecosistema.
Presidente -
Risponde l'assessore Sapinet.
Sapinet (UV) -
Grazie collega, la ringrazio per
quest'iniziativa. Il fatto che sia stata posta ci dimostra che la
montagna stia cambiando per una maggior frequentazione, per le
condizioni climatiche mutate, quindi un aumento della temperatura
che spinge le persone a trovare refrigerio laddove è presente
l'acqua e anche i laghi non sfuggono a questa situazione, specie in
questi anni di temperature elevate ad alta quota. Inizierò dal
quesito 2 per una questione di comprensibilità, quindi quale sia la
normativa di riferimento. Da un punto di vista normativo, l'acqua
per poter essere utilizzata deve possedere determinate
caratteristiche. Le norme che a livello nazionale disciplinano la
tematica delle acque destinate alla balneazione sono il decreto
legislativo n. 152 del 3 aprile 2006: "Norme in materia
ambientale", il decreto legislativo n. 116 del 30 maggio 2008
recante: "Attuazione della direttiva 2006/7 CE" relativa alla
gestione della qualità delle acque di balneazione e abrogazione
della direttiva 76/160 CE. A livello generale, affinché un corpo
idrico possa essere considerato balneabile, occorre che la Regione
ne definisca appositamente tale destinazione, quindi acque a
specifica destinazione, ai sensi dell'articolo 83 del decreto
legislativo 152/2006, quindi che svolga i controlli periodici,
soprattutto di tipo batteriologico, affinché le acque utilizzate
per la balneazione non generino problemi alla salute umana.
In Valle d'Aosta il Consiglio regionale con la deliberazione n.
1788 dell'8 febbraio 2006 ha provveduto ad approvare il piano
regionale di tutela delle acque, noto come PTA, andando, tra
l'altro, a definire i differenti corpi idrici anche in funzione
della loro specifica destinazione. A tal proposito si evidenzia che
il Consiglio con tale atto pianificatorio non ha espressamente
voluto definire precisi e definiti corpi idrici destinati alla
balneazione in quanto le condizioni climatiche della Regione, il
regime idraulico dei torrenti e l'ubicazione geografica in
relazione alla loro quota media, le basse temperature medie delle
acque stesse sono tali da non ritenere necessaria una loro
classificazione in tal senso. Lo stesso aggiornamento del PTA in
corso di predisposizione si è mantenuto sulla stessa linea.
Riguardo al primo quesito: "se sono balneabili i laghi della
nostra regione", da quanto sopra evidenziato ne discende che nel
territorio regionale, poiché è prevista una specifica procedura di
individuazione delle aree balneabili, questo porterebbe a ritenere
tutte le altre non balneabili. Questo non perché non in possesso
dei requisiti di balneabilità previsti dalla norma, ma solo perché
le stesse non sono mai state oggetto di una classificazione e di
una verifica dei requisiti previsti dalla normativa. Divieti di
balneazione specifici ed espressi possono però essere previsti per
alcune tipologie di specchi d'acqua da disposizioni specifiche: ad
esempio, il calendario ittico, annualmente approvato con
deliberazione della Giunta regionale, prevede il divieto di
balneazione, ma anche le immersioni subacquee, il transito con
barche o altri natanti nelle riserve di pesca senza ovviamente la
preventiva autorizzazione dei soggetti preposti alla gestione. Nel
2023 nessuna riserva di pesca gestita dal Consorzio regionale pesca
interessa i laghi, mentre sono presenti le seguenti riserve a
gestione privata: il lago Layet a Saint-Marcel, il lago Gover a
Gressoney-Saint-Jean e il lago Vargno nel comune di Fontainemore.
Per gli specchi d'acqua all'interno delle aree protette può essere
però previsto il divieto di balneazione dai rispettivi piani di
gestione o dalle norme di istituzione di tali aree naturali
protette, così come è effettivamente previsto dagli enti di
gestione del Parco nazionale del Gran Paradiso e dal Parco naturale
del Monte Avic e dalla struttura Biodiversità, sostenibilità e aree
naturali protette dell'Amministrazione regionale per le riserve
naturali regionali. Per i casi specifici ulteriori divieti di
balneazione potrebbero essere previsti dalle località di autorità
di pubblica sicurezza, ovvero dai Sindaci, per motivi di sicurezza
non sempre legati a problemi sanitari ma anche a causa di dissesti
gravanti sul corpo idrico. Come detto, attualmente il divieto dove
è previsto è basato più su questioni ambientali o di biodiversità
che su ragioni sanitarie in quanto, per rendere balneabili i laghi,
è necessario che la Regione individui formalmente i corpi idrici
volti a tale specifica destinazione e quindi li sottoponga a
periodici controlli riguardanti i requisiti igienico-sanitari delle
acque.
In merito all'insediamento di eventuali attività turistiche che
presuppongono anche il requisito di balneabilità delle acque: ad
esempio, stabilimenti balneari lacustri, occorre inoltre che siano
assicurati i necessari requisiti di sicurezza per gli utenti e
garantito il servizio di vigilanza e di assistenza ai bagnanti.
Tali aspetti autorizzativi tuttavia sono di competenza del Sindaco
del Comune dove l'attività deve essere insediata. È quindi questa
l'autorità competente, previa valutazione dei requisiti
igienico-sanitari delle acque, che potrebbe eventualmente avanzare
richiesta alla Regione affinché possa procedere alla
classificazione del corpo idrico quale ambiente espressamente
destinato la balneazione, quindi, in caso affermativo, assumendosi
le responsabilità relative sulla sicurezza e sulla vigilanza delle
attività turistiche e commerciali ivi insediate. Si evidenzia
infine che sempre al Comune in cui ricadono le acque destinate alla
balneazione spetterebbe il compito di apporre l'apposita
segnaletica.
Terzo quesito: "se si intende procedere a una valutazione dei
casi in cui sia necessario segnalare il divieto di balneazione a
tutela dei fruitori della nostra montagna e dell'ecosistema". Con
riferimento quindi allo specifico quesito: se si intende procedere
in questa direzione, bisogna procedere a una valutazione dei casi
in cui sia necessario segnalare il divieto di balneazione a tutela
dei fruitori della nostra montagna e dell'ecosistema. Già adesso
per determinati casi questo avviene sia attraverso il calendario
ittico, sia da parte degli enti gestori delle aree protette come
detto poc'anzi. Il Comune potrebbe attivare la procedura prima
esposta onerosa per classificare e quindi ammettere e vietare la
balneazione, ma nessun Ente locale - capiamo bene il perché in un
contesto dove la balneazione sarebbe comunque limitata a pochissimi
giorni all'anno - ha intrapreso questo percorso. I prossimi anni ci
potranno dire, a fronte dei cambiamenti climatici e del possibile
aumento della pressione sui nostri territori da parte delle
persone, se intraprendere questi percorsi autorizzativi. Per il
momento certamente dobbiamo puntare più a una corretta informazione
del turista e delle persone che frequentano la montagna piuttosto
che a una moltiplicazione della segnaletica, che, di fatto nel
nostro caso, andrebbe posta a tappeto e in modo quanto meno
invasivo e poco efficace.
Presidente -
Per la replica, la parola al consigliere
Ganis.
Ganis (LEGA VDA) -
Grazie Assessore per la risposta e per
aver fatto un po' di chiarezza in merito alla balneabilità dei
laghi di montagna. Vorrei far presente che dal sito
Internet
, il Lago Blu di Cervinia è inserito come lago
balneabile e anche il lago di Arpy, quindi se le informazioni non
sono corrette, a mio avviso, andrebbero rimosse. Il fatto di
classificare i laghi di montagna come balneabili oppure no, secondo
noi, ha due aspetti importanti: il primo è quello, come ha detto
anche lei, giustamente di tutelare questi specchi d'acqua che
ospitano biodiversità e habitat differenti; il secondo invece è che
si potrebbe creare attorno a questi laghi di montagna, dove
possibile, un tipo di turismo lacustre, un turismo che da anni è in
crescita nel nostro Paese, che consenta magari di fare escursioni a
piedi, in
mountain bike
, quindi nel rispetto più totale
dell'habitat circostante. Ricordo inoltre che spesso, in prossimità
dei laghi di montagna mancano i divieti di balneazione e il
personale preposto a vigilare.
Mi auguro che quest'iniziativa abbia fatto un po' di chiarezza
su questo tema. L'ambiente naturale che ci circonda va conosciuto,
amato e rispettato.
Presidente -
Dopo quest'interpellanza sospendiamo
brevemente i lavori del Consiglio per permettere di arieggiare i
locali. I lavori riprenderanno tra una decina di minuti.
La seduta è sospesa dalle ore 17:15 alle ore 17:44.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK