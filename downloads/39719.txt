Consiglio Regionale della Valle d'Aosta - Oggetto del Consiglio n. 2811 del 20 giugno 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2811 del 20 giugno 2017 - Resoconto
OGGETTO N. 2811/XIV - Interpellanza: "Ruolo dei croupier
polivalenti all'interno della Casino de la Vallée S.p.A.".
Fosson (Presidente)
- Punto n. 16 dell'ordine del giorno.
Ha chiesto la parola il Consigliere Marguerettaz per
l'illustrazione; ne ha facoltà.
Marguerettaz (UV) -
Ritorniamo su un argomento che ci ha
visti impegnati in diversi momenti; ancora ieri abbiamo avuto una
serie di incontri con le organizzazioni sindacali.
Ora, con tutta la pacatezza possibile e non per volerci
accanire, collega Chatrian, il piano industriale di rilancio della
Casa da gioco l'abbiamo definito farlocco, ma con grande garbo:
sono 90 pagine di banalità. Ho cercato, quando abbiamo discusso in
aula, di andare pagina per pagina per dimostrarne l'inconsistenza:
si parla di Thailandia, si parla di eventi, tutte affermazioni
generiche. Collega Chatrian, avrà avuto modo di apprezzare gli
interventi dei sindacalisti che hanno detto come nel piano non ci
sia scritto nulla. Durante questa trattativa complicata e complessa
dei licenziamenti chiedono dei dati all'amministratore, chiedono
delle tabelle, e queste tabelle vengono continuamente rinnovate,
sono imprecise. Non si capisce dove si va. Qualcuno potrebbe dire
che siamo di fronte a persone che hanno un approccio conservativo,
che vogliono capire come mantenere posizioni importanti,
interessanti. In realtà dell'inconsistenza del piano ve ne hanno
parlato anche dei ragazzi, dei giovani. Quando abbiamo fatto la
prima audizione e abbiamo audito sia le organizzazioni sindacali,
sia le RSU, la Commissione ha deciso di audire anche dei ragazzi -
li avevamo chiamati "
poker boys
", ma loro amano più essere
chiamati "croupier polivalenti" - e abbiamo audito quelle che
dovrebbero essere le speranze di coloro che oggi hanno una
situazione particolarmente precaria.
Non ci troviamo particolarmente d'accordo politicamente -
umanamente sicuramente - con la collega Morelli, la quale come
Presidente, giustamente dopo aver audito questi ragazzi, dice: "A
buon senso, mi sembrerebbe assurdo non valorizzare delle
professionalità polivalenti come le vostre". Io non ho dubbi che la
Morelli abbia detto questa frase credendoci, e non per accontentare
questi ragazzi, perché effettivamente questi ragazzi dal 2008
stanno facendo delle attività e l'azienda ha continuamente
richiesto loro di investire sulla loro professionalità, facendo dei
corsi, creando le condizioni che vanno nella direzione di non più
avere solo specializzazioni singole, ma di occuparsi di più
settori. Ora, in un piano di rilancio, probabilmente un capitolo su
queste nuove energie non ci sarebbe stato male. Invece questi
ragazzi in aula ci hanno detto che non c'è nessuna indicazione.
Con questa interpellanza noi cerchiamo di sollecitare
l'Assessore competente nel colmare queste lacune e queste carenze
del piano, cercando di dare delle speranze. Se ha avuto modo di
sentire anche ieri, dei rappresentanti delle organizzazioni
sindacali si sono espressi dicendo di non essere contrari ad un
inserimento strutturale di questi ragazzi; ovviamente - come accade
in tante aziende - con contratti e condizioni diverse rispetto a
quelle esistenti, ma diamo delle garanzie, diamo delle aspettative.
I ragazzi stessi non pretendono di avere degli inquadramenti e
delle regole, che probabilmente oggi devono essere modificate, però
lo trovo assurdo sotto alcuni aspetti, tant'è che ho apprezzato
anche il garbo di questi ragazzi che, non subito, ma per il 31
dicembre 2017 chiedono di sapere qualcosa. Sembrerebbe che costoro
guadagnino 400 euro, 300 euro, 200 euro e che oltre allo scarso
guadagno vengano chiamati poche ore prima.
Non voglio citare un amico dell'Assessore Certan, che quando è
stato chiamato all'ultimo minuto - sto parlando di Sgarbi - ha
detto di non essere una squillo che viene chiamata poche ore prima.
Senza scomodare Sgarbi, questi ragazzi vengono chiamati due o tre
ore prima per colmare delle carenze, delle malattie, dei riposi.
Attenzione, non stiamo dicendo che la colpa è sua, ma è una
situazione che si trascina. L'ho detto prima con garbo: non mi
risponda, come sovente fate, che avete ereditato dei problemi ed è
tutta colpa di Perron o di chi ha gestito precedentemente. Le sto
ponendo un problema che "abbiamo creato", però cerchiamo tutti
assieme di capire se riusciamo a dare una prospettiva a questi
ragazzi, che credo meritino una certa attenzione. Fino ad oggi,
devo dire la verità, da Di Matteo o da Giovannini non hanno avuto
grandi soddisfazioni. Magari lei, Assessore Chatrian, aprirà
qualche speranza. La ascolto con attenzione.
Dalle ore 12:13 riassume la presidenza il Presidente
Rosset.
Rosset (Presidente) -
Ha chiesto la parola l'Assessore
Chatrian per la risposta; ne ha facoltà.
Chatrian (ALPE) -
Non è mia abitudine parlare del
passato, cerco serenamente di rispondere nel merito per informare
quest'aula e la comunità che ci sta ascoltando su cosa si sta
facendo.
Il collega ci chiede quale sarà il futuro dei "croupier
polivalenti". In passato, avendo avuto un ruolo diverso, avevo
sollecitato l'Assessore competente svariate volte per sapere qual
era il futuro di questi ragazzi - ne sono stati formati una
quarantina in questi nove anni -, qual era l'intenzione
dell'azienda e quali gli indirizzi dati alla stessa per non
illudere questi ragazzi, al fine di creare questa nuova figura, il
"croupier polivalente", che, ne sono certo, potrà essere utile al
futuro della nostra Casa da gioco.
Entro nel merito della risposta. Innanzitutto, per quanto
riguarda la prima domanda, negli ultimi quattro anni avevo posto
l'interrogativo del perché queste graduatorie non erano pubbliche,
avevo chiesto qual era stata la procedura, il processo che aveva
portato a formare questi ragazzi. Sono certo che saranno una
risorsa per il domani, ma indubbiamente gli elementi devono
incastrarsi. Ieri abbiamo affrontato in aula la situazione
dipendenti, la "procedura 223". Sono certo che dopo l'accordo -
speriamo prossimamente, entro il 30 giugno - ci sia la possibilità
per delineare un percorso con questi ragazzi, poco utilizzati in
questi nove anni, come diceva bene lei, con guadagni sembra di
neanche 400 euro al mese. Sono stati gestiti molto male, perché li
chiamavano praticamente alle 7:00/7:15 del mattino piuttosto che
un'ora prima anzi cinquantacinque minuti prima dell'entrata in
servizio; così sono stati trattati in questi nove anni, ma immagino
che lei lo sappia sicuramente meglio di me.
Nella seconda domanda mi chiede: "se il Governo intende, per il
futuro, verificare con l'azienda l'utilizzo di forme contrattuali
diverse dalle attuali che sembrerebbero permettere delle chiamate
il giorno prima e addirittura il giorno stesso". Dalla memoria che
hanno presentato i ragazzi - in questi tre mesi ho avuto oltretutto
modo di incontrarli numerose volte - si evince che dal punto di
vista contrattuale sono disponibili a soluzioni diverse, utili alla
società, perfettamente coscienti che un mondo è finito; mi sembra
ci sia una grossa apertura da parte loro.
L'ultima domanda che mi pone: "se le selezioni fatte al termine
dei corsi di formazione hanno un valore e se verranno resi pubblici
i risultati o le graduatorie". Come le dicevo prima, mi ero battuto
con l'Assessore competente per avere le graduatorie pubbliche.
Penso ci siano le condizioni per rendere pubblico l'elenco di chi è
stato formato. All'epoca mi fu risposto di no. Non trovo ci siano
motivi validi per non rendere pubblici i nominativi di chi ha
frequentato questi corsi. I lavoratori interessati dai contratti a
chiamata non hanno svolto alcuna selezione per l'inserimento in
graduatoria, non trattandosi di assunzione, ma hanno una forma di
contratto permessa dalla legge, più flessibile, che è il contratto
siglato a novembre con scadenza 31/12/2017. Hanno partecipato
volontariamente ad un corso di formazione che prevedeva un esame
finale abilitativo per ogni singolo gioco. Ci sono dei "croupier
polivalenti" abilitati per tre giochi, altri che lo sono per
cinque/sei giochi, su cui hanno contratto l'abilitazione tecnica
secondo gli
standard
della Casa da gioco. Il superamento
degli esami permetteva all'azienda di poter contare su risorse
debitamente formate secondo gli
standard
richiesti e,
conseguentemente, di poterle contrattualizzare nella modalità di
legge. Ogni possibile e diverso inquadramento futuro dovrà
rispettare il regolamento per le assunzioni in fase di
approvazione, come disposto dalla legge regionale n. 20/2016 e
successive linee di indirizzo, nonché le norme nazionali in materia
di lavoro e principi generali di trasparenza e imparzialità.
Ancora una considerazione. Lasciamo da parte gli ultimi nove
anni: per diverse ragioni sono stati utilizzati poco, hanno avuto
ridotte possibilità di lavoro, le procedure messe in campo
dall'azienda sovente offendevano anche la dignità della persona e
del singolo, sono proprio le criticità che ha illustrato anche lei.
Io penso che nei prossimi mesi l'azienda debba poter utilizzare
questi ragazzi, a condizione che si rispetti una certa dignità. Mi
sembra che una parte consistente di questi ragazzi abbia voglia di
mettersi a disposizione nelle formule e nei modi ritenuti utili
dalla società, per poi garantire - perché no? - nel momento in cui
si andrà ad asciugare l'azienda con i pensionamenti, una stabilità
professionale e familiare, per dare anche la possibilità di fare
dei concorsi a questi ragazzi, che da nove anni ad oggi non hanno
avuto grandi risposte.
Presidente -
Ha chiesto la parola il Consigliere
Marguerettaz per la replica; ne ha facoltà.
Marguerettaz (UV) -
Collega Chatrian, lei giustamente ha
detto di essersi battuto; probabilmente quando era in opposizione
si batteva come un leone, ma oggi, che è in maggioranza e
addirittura Assessore, ha però le pile scariche. Se si è battuto
con tanta forza e con tanta veemenza per ottenere delle cose da
Perron che - cattivone! - non le ha date, oggi che è Assessore
avrebbe dovuto farle espresso! Invece siamo ancora in questo limbo
in cui ci ha raccontato tante buone intenzioni e ha detto "vedremo,
faremo". La regola aurea è che dai banchi dell'opposizione - parlo
magari anche di me stesso - è probabilmente più semplice urlare, ma
poi, quando ci si siede dall'altra parte, ci si rende conto che
forse è un po' più difficile di quanto non ci si aspettasse. Ci
sarebbe da riflettere su questo.
Due considerazioni. Non facciamo l'errore di legare il futuro di
questi ragazzi con la trattativa dei licenziamenti e della
ristrutturazione aziendale. Non vorremmo mettere i vecchi contro i
nuovi, faremmo un disastro, anche se è di tutta evidenza che le
cose devono in qualche modo incastrarsi. Sono stato contento nel
sentir dire dai rappresentanti sindacali - che sono anche
lavoratori - di non avere problemi nell'affrontare questo
argomento, evitandoci così di trovarci in questo pasticcio e con
questo imbarazzo.
Quando poi le chiedevo se le selezioni fatte al termine dei
corsi hanno un valore non volevo ovviamente dire che quelle erano
selezioni per essere assunti. Lei sa benissimo che per definire le
assunzioni il percorso da seguire è quello dei concorsi per titoli
e per esami. Pertanto se io le chiedo se queste selezioni hanno un
valore ovviamente mi fermo alla prima parte, ovvero se queste
costituiscono un titolo, un credito formativo. Quando si fa un
concorso ci sono delle prove, ma ci sono anche dei titoli che
possono avere un valore. Io le ho chiesto - e lei non mi ha
risposto - se queste selezioni hanno un valore. Giustamente lei mi
dice che ci sono dei "croupier polivalenti" abilitati a un gioco,
due giochi, tre giochi, quattro giochi. È chiaro che se io ho più
abilitazioni ho più titoli, e quindi, nel momento in cui mi
sottopongo ad un concorso, so di poter contare. Su questo avrei
avuto il piacere di avere una risposta che non ho avuto. Anche lì
ho un impegno e un po' di buone intenzioni.
L'auspicio è pertanto che quella lotta che faceva dai banchi
dell'opposizione la realizzi dalla sedia di Assessore; che ci sia
la pubblicazione, una presa d'atto formale che queste selezioni
sono titoli abilitativi che costituiscono "titolo", e che questo
venga tenuto in debito conto nel percorso che faremo in osservanza
della legge regionale per l'assunzione delle partecipate. Seguiremo
con attenzione questo
dossier
. Cerchiamo di dare delle
speranze a questi ragazzi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK