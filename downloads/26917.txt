Consiglio Regionale della Valle d'Aosta - Oggetto del Consiglio n. 35 del 11 febbraio 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 35 del 11 febbraio 1972 - Resoconto
OGGETTO N. 35/72 - Interventi per evitare la riduzione dei
posti di lavoro in Valle d'Aosta nell'anno 1972. (Approvazione di
Mozione)
Montesano (P.S.D.I.)
- Chi illustra la mozione?
Consigliere Tonino o Manganoni?
Manganoni (P.C.I.)
- Data l'importanza della questione,
se non sarebbe il caso di aspettare il Presidente della Giunta.
Montesano (P.S.D.I.)
- Tutte le mozioni interessano,
credo, la presenza del Presidente della Giunta. Vediamo un pochino.
Forse sarà impegnato.
L'Assessore alla Sanità non c'è neanche. Ecco, chiamiamo
qualcuno, neanche l'Assessore all'Industria, c'è; c'è il problema
concernente la distribuzione dei generi contingentati, quindi
bisogna che attendiamo la presenza degli Assessori e del Presidente
della Giunta. Bisogna aver pazienza.
Signor Presidente, scusi, ci sono delle mozioni che richiedono
la sua presenza.
Tonino (P.S.I.U.P.)
- Vorrei lamentare a cotesto
Consiglio che nel mese di giugno, o luglio, non ricordo bene, del
1968, allorché era entrata in funzione la Giunta di allora, si
erano costituite le varie Commissioni.
Mi ricordo che uno dei problemi che maggiormente ci preoccupava
un po' tutti, in modo particolare, i membri della Commissione
Industria e Commercio; era la situazione occupazionale della Valle
d'Aosta e l'urgente necessità di modificare la legge regionale
sulle sovvenzioni alle industrie. Si era fatta tutta una serie di
riunioni della Commissione Industria e Commercio, sia per le
modifiche della legge, sia per vedere in che modo creare nuove
industrie, già allora richieste.
Altre riunioni congiunte con i Sindacati, con gli imprenditori e
anche qui, tutto per vedere in che modo poter promuovere
l'installazione di industrie serie in Valle d'Aosta, soprattutto
per la mano d'opera femminile.
Quindi, già tre anni or sono, si manifestava una carenza di
posti di lavoro, soprattutto in Bassa Valle; questa era la
situazione occupazionale di circa tre anni or sono.
A questa situazione, già grave, si sono aggiunti i nuovi
licenziamenti: prima la FERA di St. Vincent, poi i 150 della
SIRCA-DAVIT, poi 350 della Brambilla Filatura, il blocco
dell'assunzione alla Società Nazionale Cogne, la crisi di altre
piccole industrie.
Si può dire, quindi, che nel giro di tre anni sono venuti a
mancare all'incirca 1.000 posti di lavoro. 1.000 posti di lavoro in
meno, che si sono aggiunti a quelle necessità dei posti di lavoro
che già erano state oggetto di passate discussioni, senza peraltro
giungere a dei seri propositi.
Se teniamo poi conto che nessuna delle industrie esistenti in
Valle ha avuto un incremento di mano d'opera, eccetto l'ILSSA-VIOLA
di Pont St. Martin, che però sarebbe ora che il Presidente della
Giunta o l'Assessore competente si interessassero per sapere quale
sia, oggi, la situazione reale dell'ILSSA-VIOLA, in quanto
circolano voci di crisi e anche di cambiamento di gestione. Bisogna
vedere fino a dove queste voci siano vere...
Dicevo che, se esaminiamo tutti questi aspetti negativi, il
numero dei posti di lavoro diminuirà ancora.
Da tutte le riunioni avute, gli incontri a Roma, con il Ministro
alle compartecipazioni statali, siamo giunti oggi ad un nulla di
fatto o quasi nulla.
L'impegno della Nazionale Cogne per quanto riguarda la
costruzione di impianti industriali in Bassa Valle non è tra i più
soddisfacenti, per non dire che, quasi, è stata una presa in giro
quell'accordo che si è preso e, ammesso che vadano in porto le
promesse della Cogne, così come sono state stipulate, il problema
dell'occupazione non... che per un otto o dieci per cento della
reale situazione che abbiamo davanti, in modo particolare, per la
mano d'opera femminile, continuiamo ad avere 500 posti di lavoro in
meno, da quelli che erano tre anni or sono, quando già si pensava
di cercare di installare nuovi posti di lavoro per quel tipo di
lavoro.
Quindi, malgrado si fossero consumati milioni di parole,
quintali di carta scritta, la situazione si è sempre più aggravata,
tanto da creare la sfiducia nella popolazione e il malcontento
generale che si dilaga sempre più.
Mi risulta, come ebbi già a dire nella passata riunione del
Consiglio regionale, che da parte del Ministro delle
Compartecipazioni statali, lo stesso ebbe a dire: "Cercatevi un
industriale tessile, serio, disposto a venire in Valle d'Aosta e il
Ministero comparteciperà con il trenta-quaranta per cento".
La commissione Industria e Commercio aveva avuto contatti con un
industriale di questo tipo, però, da allora, nessuno ha più saputo
niente.
Ci eravamo recati a vedere un biscottificio che dava lavoro a
200 donne e, anche per questo, non si sa più niente.
Lo stesso proprietario di questo biscottificio, mi pare che sia
andato a visitare lo stabilimento della SIRCA-DAVIT, mi pare con
seri propositi di farlo funzionare e, anche per questo, non si sa
niente.
I cittadini interessati, specie in Bassa Valle continuano a
chiederci se ci sono delle novità e non si sa cosa rispondere,
salvo ripetere quelle cose, cui nessuno più ci crede.
La situazione quindi è gravissima, aggiungendovi la non
assunzione per rimpiazzare i posti di lavoro vacanti, la Nazionale
Cogne continua a peggiorare la situazione.
Per tutti questi motivi abbiamo presentato la mozione, per
sollecitare, per impegnare la Giunta perché si dia da fare e porti
al Consiglio delle novità che ci possano fare sperare che la
disastrosa situazione occupazionale si avvii ad un
miglioramento.
Questi sono i motivi per cui abbiamo presentato questa
mozione.
Manganoni (P.C.I.)
- A quanto ha esposto Tonino, vorrei
solamente aggiungere alcuni dati sulla SADEA di Verrès.
Dall'incontro che abbiamo avuto a Roma con Einaudi, cosa è
risultato? Che si vuole risolvere il problema dell'occupazione a
Verrès, spostando Ferroleghe da Aosta a Verrès e la Monital, la
produzione di monete, da Aosta a Verrès.
Ebbene, io penso che questo sia da respingere, perché non si
creano duecento posti di lavoro a Verrès, togliendo duecento posti
di lavoro ad Aosta. Sarebbe come se noi volessimo risolvere il
problema dell'occupazione femminile a Verrès prendendo la SOIE di
Châtillon e la portiamo a Verrès. Ora, io penso che questo piano,
che di positivo ha un solo punto, cioè la prosecuzione della
produzione chimica a Verrès, tutto il resto è assolutamente
negativo e sia da respingere o, se vogliamo esaminiamolo prima, ma
non si può accettare, non si può continuare ad essere presi in
giro, come giustamente ha detto Tonino.
Nel corso del 1971 - e io vorrei attirare l'attenzione del
Consiglio su queste cifre, perché qui non sono delle opinioni, si
tratta di cifre e di cifre gravi - noi abbiamo avuto, oltre ai
licenziamenti della Brambilla, della SIRCA-DAVIT, della chiusura
dello stabilimento, oltre ai 25 del Lanificio... che... detto
all'Assessore, che forse stava riprendendo... abbiamo avuto
l'industria molitoria di Pollein, che ne ha licenziati dieci e
chiuso lo stabilimento, la MEC meccanica di Pollein, lo stesso
abbiamo l'ILSSA di Pont St. Martin, che ha ridotto, nel corso del
1971, di 48 unità i posti di lavoro, quindi 48 di meno all'ILSSA,
la Guinzio e Rossi di Verrès, ha ridotto di diciotto, oltre
all'ottantina che sono in cassa integrazione, la Brambilla chimica
ha ridotto di undici, undici posti di lavoro in meno, che sono,
solamente per queste industrie, 602 posti di lavoro in meno nel
corso del 1971, dell'anno scorso. Ma, sempre nel corso del 1971,
alla Nazionale Cogne i dipendenti sono diminuiti di 166 al Sider di
Aosta e di 5 alle miniere, totale: 172, non tenendo conto delle
riduzioni avvenute negli anni precedenti. Non parliamo della Fera,
di tutto quello che sappiamo, rimaniamo solo nel 1971: i posti di
lavoro, in Valle, sono stati ridotti di 602, quello che ho
accennato, più i 171 alla Cogne: 773 posti di lavoro in meno in un
anno!
Da questa cifra pare evidente la minaccia per l'intera economia
della Valle, chiudendo ogni possibilità di impiego per i giovani
che dovranno riprendere il sacco come una volta - e noi ce lo
ricordiamo - per andare fuori Valle - Ivrea, Torino o Svizzera -
questo nella progreditissima Valle d'Aosta!
Ora, mentre in Bassa Valle il licenziamento delle maestranze ha
allarmato l'opinione pubblica, alla Cogne, non si licenzia, ci si
limita a non sostituire i dimissionari, quelli che sono in
pensione, i deceduti, ecc. è un'operazione silenziosa, indolore,
ignorata dall'opinione pubblica. E osservate, dalle affermazioni
della Direzione Cogne, neanche nel 1972, non avverranno le
assunzioni e saranno altri circa 300 dipendenti in meno - adesso
parlo della Cogne - 300 nel 1972, 171 nell'anno decorso, totale
circa 500 posti di lavoro in meno alla Cogne e, sommandoli a quelli
che ho accennato prima, sono 1.100 in tutta la Valle. Ma io qui
vorrei rivolgere una richiesta al Presidente della Giunta: io per
attingere a questi dati, devo cercare, domandare, telefonare,
richiedere ecc.
Non potrebbe il Presidente della Giunta o l'Assessore
interessato, fornire al Consiglio questi dati esatti, cioè con la
riduzione di tutti i posti di lavoro - non andiamo indietro,
rimaniamo nel 1971 - in tutte le aziende, perché io ne ho citate un
po', ma ne mancano, ce ne sono altre che hanno ridotto, in modo di
avere uno specchio, in modo da sapere come stanno esattamente le
cose.
Ora, io mi chiedo che cosa ci riserva il 1973 e gli anni
seguenti, con l'attuale politica di smobilitazione perseguita dalla
Cogne. È una conseguenza dovuta alle direttive emanate in alto
loco, tendenti a potenziare altri stabilimenti dell'EGAM, a scapito
della Cogne, oppure la si deve attribuire all'incompetenza ed agli
errori grossolani commessi dai vari gruppi dirigenziali e tecnici
che si sono susseguiti al Sider della Cogne?
La volontà di smobilitare parte delle lavorazioni degli impianti
del Sider non è solamente una convinzione generale suffragata dalle
cose più strane ed inspiegabili che avvengono nell'interno dello
stabilimento, ma viene confermata da un esame dei fatti e dai dati
forzatamente incompleti, perché non possiamo attingerli alle fonti,
non so se attingere questi dati alle fonti, non so se.... attingere
questi dati alle fonti, forse è possibile per la Presidenza della
Giunta, per noi lavoratori, certamente che quelle porte ci
rimangono chiuse.
Ora noi tralasciamo l'elencazione degli impianti efficienti - ed
è qui che vorrei attirare l'attenzione del Consiglio - impianti
efficienti ceduti a terzi, che acquistati a prezzo di rottame, o
comunque deprezzati, sono stati reinstallati e rimessi in
efficienza, nei tempi passati, come il treno lamiere, le
forgiatrici Aiax oppure gli impianti demoliti perché tecnicamente
superati e che non sono stati sostituiti.
Ora, esaminare cosa è avvenuto in questi ultimi anni e quanto
avviene oggi nei vari reparti, nelle varie lavorazioni,
richiederebbe un tempo lungo e vi assicuro che non vi affliggerò
con tutto questo esame, perché mi limiterò a riassumerlo, ma
potrebbe costituire un argomento per un secondo libro bianco sulla
Cogne: dei 5.884 operai occupati alla Cogne nel 1953, ne sono
rimasti, nell'ottobre del 1971, 4.278. 1.606 in meno in 19 anni,
cioè in questi 19 anni, quasi 100 all'anno in meno e poi noi ci
arrabattiamo per cercare di far venire delle industrie in Valle e
poi non reagiamo con la dovuta energia contro questa diminuzione
continua annuale dei posti di lavoro alla Cogne.
Ora, cosa prevede il piano di smobilitazione della Cogne?
La chiusura della Monital, la chiusura del reparto lavorazione a
freddo, che dovranno andare a Vittuone, la semi-smobilitazione
della fonderia che è in corso... è da otto giorni che la società ha
smesso di produrre le lingottiere per l'uso interno della Cogne,
per il fabbisogno delle acciaierie, le fa fare fuori.
Il Consiglio di fabbrica ha protestato, ma andare a protestare
contro quei...
E quindi giornalmente avvengono delle smobilitazioni per la
diminuzione di produzione. Alla fucina, non sappiamo cosa dovrà
avvenire, all'altoforno, da 187 operai, l'anno scorso, hanno
fermato l'altoforno, hanno fermato la macchina a colare, oggi ci
sono 90 operai; in un anno, la metà... ridotto l'organico a metà. E
osservate che le affermazioni aperte di alcuni dirigenti, lo dicono
chiaramente: la Cogne dovrà essere ridotta a 3.000 dipendenti.
Quindi, questi sono i propositi chiari della Cogne, cioè ridurne
altri 1.000 e rotti, 1.400, oltre a tutte le riduzioni già avvenute
in precedenza.
Ora, quando si vuole smantellare un reparto od eliminare un tipo
di lavorazione, è sempre possibile dimostrarne la non convenienza
economica. Questo è il loro cavallo di battaglia, con abili
manipolazioni contabili dei posti. In seno all'EGAM, quali sono gli
accordi per la suddivisione delle produzioni fra i vari
stabilimenti? Quali lavorazioni si è concordato di sottrarre alla
Cogne per affidarle ad altri?
Quali accordi sono stati conclusi fra Breda e Cogne - Breda fa
parte dell'EGAM - per la produzione e la lavorazione dei vari tipi
di acciai? Perché i piatti nervati, quelli che servono per fare le
molle dei vagoni ferroviari, che li ha sempre prodotti la Cogne,
perché oggi non li produce più e li fanno produrre alla Breda?
Questi sono fatti, sono dati che ci devono allarmare e che io
porto alla conoscenza del Consiglio. Il Consiglio dovrebbe
riflettere: quale funzione riveste l'inserimento di Vittuone come
deposito e finitura della produzione della Cogne e della Breda?
Quali lavorazioni verranno sottratte ad Aosta?
La programmazione, le direttive degli organismi nazionali,
suggeriscono il decongestionamento del triangolo industriale, a
favore delle zone depresse, tendenti a raggiungere una più
equilibrata distribuzione territoriale delle attività e
dell'occupazione.
La Cogne con il graduale trasferimento delle lavorazioni di
finitura degli acciai, da Aosta a Vittuone, e Vittuone è vicino a
Milano, segue un indirizzo esattamente opposto alle direttive
ministeriali. SIAS, questa famosa società costituita dalla Breda e
dalla Cogne per la vendita degli acciai, la sua funzione di
coordinamento nella vendita degli acciai - dicono loro- di
coordinamento, non permetterà o ne permette le preferenze alla
produzione Breda a scapito della produzione Cogne?
Costi: ci si dice: "I costi sono alti", ma le cifre della
contabilità industriale presentano un'assoluta attendibilità?
I costi delle Ditte appaltatrici esterne, si dice, sono
inferiori, e ne sono effettivamente inferiori? Si è fatta
un'analisi dei costi? Si è ricercato il perché se fosse vero - ma
non è vero - se fossero vere le affermazioni della Direzione della
Cogne che le ditte appaltatrici esterne vengono a costare meno,
perché?
O non si pagano gli operai o si sfruttano in un modo indegno o
sono delle storie che ci stanno raccontando... Crisi di mercato, ci
si dice: "Ah! Il mercato non tira", questa è la giustificazione che
ci sentiamo sempre ripetere. Può anche corrispondere alla realtà
per alcuni prodotti, per alcuni tipi di produzione, ma non regge
per il materiale finito, laminato a freddo, rettificato, trafilato,
pelato, lavorato di macchina. Per cui, non solo non si riesce a far
fronte alla richiesta e a mantenere le date di consegna -
deficienze che ci fanno perdere i clienti - ma devono respingere
delle ordinazioni, perché non si riesce a far fronte alle
richieste. Difatti, mentre viene riconosciuta, in genere, sul
mercato, l'ottima qualità sia del materiale Cogne che della sua
lavorazione, generali sono le lamentele sul rilevantissimo ritardo
nelle consegne.
Ora il piano della direzione, tendente a trasformare lo
stabilimento di Aosta in una ferriera, e - osservate - che prima la
si trasforma in una ferriera, eliminando le lavorazioni di
finitura, dopo ci sarà buon gioco per dire: "Eh, già il trasporto
del minerale, del carbone, dal porto di mare ad Aosta, incide
troppo" ed allora trasformiamo anche quello che rimane, cioè la
ferriera, in un porto di mare.
Fate molta attenzione, perché l'orientamento dovrebbe essere
questo. Ora, a questo piano di smobilitazione cosa propone il
Consiglio di fabbrica? Il Consiglio di fabbrica propone non di
smobilitare, ma di potenziare le lavorazioni della Cogne con un
programma che il Consiglio di fabbrica sta elaborando e che prevede
l'incremento e non la smobilitazione degli impianti.
La commissione per la programmazione regionale ha avuto i
necessari contatti con la Cogne, ne conosce i piani di sviluppo, o
meglio, di smobilitazione.
Ora, io mi chiedo se l'ufficio di programmazione, il Comitato di
programmazione della Valle d'Aosta che deve prevedere lo sviluppo
economico e quindi anche industriale, occupazionale in Valle, è al
corrente di questi piani della Cogne? Se è al corrente, cosa ne
dice? E se non è al corrente, io mi chiedo che cosa programma? Cosa
programmiamo? La produzione delle lumache?
Comunque, io dico, cosa parliamo di programmazione, quando non
conosciamo cosa sta avvenendo nel più grande stabilimento di
Aosta.
Ora, io vorrei citarvi brevemente alcuni passaggi di una
proposta di legge che riguarda l'EGAM, proposta dei senatori
comunisti.
Qui si incomincia ad accennare alle zone depresse del centro
nord ed era tempo che si accennasse alle zone depresse del centro
nord, perché stiamo arrivando come alle zone depresse del
meridione. Si accenna a disordinata, non sufficientemente motivata
smobilitazione di impianti e di concessioni.
E questo è esatto, per chi... rimanendo nel caso della Cogne,
dove sono le giustificazioni di tutte queste smobilitazioni. Si
parla più avanti, dice sempre questa proposta di legge: "Il
Parlamento, consultate le Regioni ed i Sindacati, discute ed
approva il programma". Qui si sono sentiti i Sindacati, si è
sentita la Regione? No, per queste smobilitazioni. Qui parla di
piano di programmi, no, piani di sviluppo, ma questo è un piano di
smobilitazione.
Comunque, è stata sentita la Regione? I Sindacati, le Regioni e
i Sindacati - sempre la legge che propone - possono avanzare al
Ministro delle Partecipazioni Statali, proposte di modifiche ai
programmi approvati. Ma cosa proponiamo, cosa avanziamo, se non
conosciamo niente! Il Ministro delle Partecipazioni Statali
promuove nelle Regioni, dove l'EGAM svolge la sua attività,
d'intesa con la Regione interessata e si continua a parlare di
regioni, indirizzi produttivi dell'azienda, programmi di produzione
e d'investimenti, in relazione al programma degli enti e qui cosa
ha programmato la Cogne in accordo con la Regione?
Da quel che mi risulta, l'ha completamente ignorata! Ora, io
penso che questa esposizione anche se è troppo breve, ma io penso
che il Consiglio di fabbrica si stia interessando seriamente del
problema della Cogne, provvederà ad informare più dettagliatamente
l'Amministrazione regionale, sul come avviene questa smobilitazione
della Cogne. Io penso che - anche se è troppo riassuntiva - debba
allarmare tutte le forze politiche della Regione, anche quelle che
hanno pensato bene di abbandonare la loro poltrona, il loro posto,
la loro sedia per andarsene magari a prendere il caffè, anche
queste forze politiche devono essere interessate, per le gravissime
ripercussioni osservate che si avrà sull'intera economia della
Valle e quando si sarà smobilitato, sarà tardi. Bisogna partire in
tempo, per evitare il guaio, perché poi non si rimedierà più.
Dobbiamo correre ai ripari, non dobbiamo perdere altro tempo. Io
non propongo i soliti ordini del giorno che lasciano il tempo che
trovano.
Bisogna affiancare e sostenere l'azione del Consiglio di
fabbrica dei Sindacati, che si stanno battendo per salvare la
Cogne.
Ora, noi chiediamo che il piano d'investimenti e di sviluppo
dell'azienda, chiamiamolo così, anche se i fatti... si vuol
sviluppare un bel niente!... venga discusso da parte dei dirigenti
dell'EGAM e della Cogne con il Consiglio di fabbrica e con
l'Amministrazione regionale.
Io propongo che il Presidente della Giunta richieda un incontro
tra il Ministro delle Partecipazioni Statali, i rappresentanti
dell'EGAM e della Cogne con una delegazione unitaria nella quali
siano rappresentate le forze politiche di questo Consiglio, i
Sindacati, naturalmente, presieduta dal Presidente della
Giunta.
Ora questo ci si potrà dire - e qualcuno me l'ha già detto - le
solite chiacchiere, le solite promesse di Roma! A parte che
nell'ultimo incontro che abbiamo avuto, la delegazione valdostana
non ha avuto il tempo di esporre le sue richieste, prima di tutto,
perché mancava di documentazione ed è quella che in parte io avevo
portato e che presto rifornirà il Consiglio di Stato, primo. In
secondo luogo, sempre in quell'incontro, alle tre ci è stato detto:
"Sono le tre, dobbiamo andare a pranzare perché alle quattro si
vota il Presidente", ed allora c'era da votare il Presidente, e va
bene, andiamo a mangiare.
Si era iniziato all'una passata, il prossimo incontro non dovrà
essere strozzato e non ci sarà l'elezione del Presidente che...
alle tre, "arrivederci, ritornatevene ad Aosta".
Il problema dovrà essere esaminato a fondo, ci vorranno degli
impegni chiari, scritti, da parte degli organismi ministeriali, da
parte dell'EGAM, da parte della Cogne, in modo che non ci si possa
giocare e prendere in giro, sempre come si è fatto fino adesso.
Questa è una proposta che io faccio, io non mi irrigidisco su
questa proposta. Ce ne sono altre, migliori? Bene, noi le
accettiamo. Qualsiasi decisione prenda il Consiglio, noi siamo
pronti a ritirare la proposta che io ho fatto, ad accettarne delle
altre, però bisogna che noi ci muoviamo presto, in un modo energico
e in modo particolarmente concreto, per evitare la smobilitazione
dell'economia in Valle d'Aosta, non solo, perché le ripercussioni
della smobilitazione industriale si riflettono su tutte le altre
attività e, quindi, sarebbe un guaio grave per la Valle
d'Aosta.
Fosson (U.V.)
- Io non ho preparato nessun intervento su
questo argomento e non pensavo neanche di prendere quasi la parola,
perché ne abbiamo già parlato tante volte in questo Consiglio,
abbiamo avuto occasione di esprimere molto chiaramente il nostro
pensiero - in dissenso con qualcun altro - direttamente al
Ministero delle Partecipazioni statali, abbiamo avuto più volte
l'occasione di parlare con il Presidente della Giunta e dire
chiaramente quello che pensavamo su questo argomento, ma
l'argomento è effettivamente così importante, che devo dire qualche
cosa.
E vorrei dire a Manganoni, che così appassionatamente ha seguito
questa questione, specialmente in questi ultimi tempi, e che anche
ha potuto occuparsi, direttamente, con il Consiglio di fabbrica per
avere qualche dato, avrebbe fatto bene, nelle sedi, anche del suo
partito, a un certo momento, quando parlavamo e discutevamo della
Cogne e proprio per la questione del Libro bianco, di farsi
portaparola, perché sono sicuro che quello che ha detto Manganoni
oggi, non l'ha detto solamente attraverso i dati che ha conosciuto
adesso, perché chi ha vissuto per lunghi anni, come abbiamo vissuto
noi nella Nazionale Cogne, sul posto di lavoro, ha avuto più volte
occasione di vedere certe cose, ha avuto più volte occasione e sa
anche la storia della Cogne e, quindi, avrebbe dovuto imporre
maggiormente questa sua volontà quando, per delle ragioni di
partito...E qui accomuno il partito comunista con il partito
socialista, perché quando noi abbiamo detto qui, in questa sede,
nel 1969, e abbiamo detto i pericoli che c'erano di un passaggio
tout court di mettere la Cogne in questa grande EGAM, in una
piccola IRI, e che questo non sarebbe venuto certamente a vantaggio
della Società Nazionale Cogne, ma questo sarebbe stato deleterio, e
allora abbiamo sentito sia da parte del Consigliere Germano, che
oggi non è presente, sia da parte del Consigliere Milanesio,
difendere questa tesi, dicendo quasi a noi che eravamo dei
provinciali, che non sapevamo che oggi ci vogliono le holding
perché, attraverso queste holding, la Cogne sarebbe stata
potenziata.
Io mi sono permesso di sostenere questa stessa tesi - e ne sono
buoni testimoni sia il Presidente della Giunta, sia l'Assessore
Milanesio, sia il Consigliere Manganoni - direttamente al
Sottosegretario delle partecipazioni statali, perché, cari signori,
noi abbiamo difeso nel passato - e qui Manganoni è buon testimone e
i vecchi Consiglieri lo sanno - ci siamo difesi dal passaggio della
Cogne all'IRI, a suo tempo, perché in quel momento il passaggio
della Cogne all'IRI voleva dire: smobilitazione della Cogne. E ci
siamo opposti. Perché? Perché c'era questo pericolo di
smobilitazione e, attraverso un'azione di tutti, abbiamo evitato
questo passaggio all'IRI. Siamo caduti dalla padella nella brace,
perché, invece del passaggio all'IRI, siamo passati all'EGAM e
siamo passati all'EGAM con l'aiuto di molti che credevano - siccome
non si sono mai interessati, non hanno mai vissuto la vita della
Società Cogne - credevano che questo effettivamente sarebbe stato
un vantaggio per la Società.
Ora, quando il sottosegretario diceva: "Ma vedete, con il
passaggio all'EGAM, noi abbiamo la possibilità di dare dei
finanziamenti alla Cogne", altrimenti, non avrebbe potuto dare dei
finanziamenti alla Cogne e questo... Si può parlare a dei profani
in questa maniera, perché la Cogne era completamente dello Stato e,
quindi, nell'IRI ci sono delle partecipazioni miste dello Stato e
dei privati, nell'EGAM attualmente ci saranno delle partecipazioni
miste dello Stato e dei privati, perché quelle varie società che
passano all'EGAM hanno parte di partecipazione statale attraverso
l'EGAM e una parte l'avranno ancora di partecipazione privata,
mentre la Cogne era completamente a capitale statale e, quindi, non
vedo quali ragioni ostassero a poter assicurare i finanziamenti che
erano necessari alla Società Cogne per svolgere il suo lavoro.
Quello che è il collegamento commerciale e via dicendo e quella
che è, eventualmente, la specializzazione delle varie lavorazioni
che possono essere divisi fra vari stabilimenti, questo è un altro
paio di maniche e quindi si poteva conciliare.
La questione è questa; che direttamente, se la Cogne manteneva
la sua autonomia, certamente che l'Amministrazione, battendo il
chiodo che aveva battuto per diversi anni in precedenza, poteva
trovare a un certo momento la possibilità di potersi ingerire
maggiormente nella questione Cogne, mentre, nella grande EGAM,
questa possibilità non esiste più, perché non possiamo pretendere
di andare a mettere il becco dell'Amministrazione regionale in
attività che si svolgono fuori della Regione della Valle d'Aosta.
Mentre questa possibilità l'avevamo e doveva a un certo momento
esserci riconosciuta, se c'era un'attività puramente in Valle
d'Aosta.
Quindi, questo va detto per la precisione, perché credendo di
orientarsi in un dato modo, non abbiamo fatto certamente gli
interessi della popolazione valdostana e quindi della Valle
d'Aosta. Modestamente il sottoscritto, quando ha sentito quelle
affermazioni, le ha ribadite e ha voluto che fossero messe a
verbale in maniera che chi si legge il Libro bianco... E tutti i
Consiglieri si ricorderanno che abbiamo richiamato l'attenzione su
questo, proprio ritenendo che delle dichiarazioni abbastanza brevi
in quel senso, però fossero state gravissime per il futuro della
Nazionale Cogne e oggi arriva quello che noi avevamo previsto,
perché a un certo momento, l'abbiamo denunciato più volte, abbiamo
denunciato più volte questa volontà di smobilitazione. Un momento
fa l'amico Manganoni diceva: "Ma qui, il Comitato di programmazione
ha avuto i necessari contatti con i dirigenti della Cogne, per
sapere quali sono i programmi della Cogne?". Ma io devo dirvi che,
facendo parte del Comitato consultivo della programmazione, in una
data riunione, nel 1967, o che cosa, giù di lì, mi sono trovato....
c'era quel primo studio della Soris sulla Cogne e questo studio
della Soris tirava certe conclusioni e dava certe direttive. La
Soris ha avuto dei contatti con la Cogne e dopo un certo periodo,
un anno dopo, o cosa, ha presentato delle soluzioni completamente
diverse e abbiamo sentito anche dei conferenzieri che sono venuti
qui, ad Aosta, a parlarci del problema, dicendo esattamente il
contrario di quello che avevano scritto su quel primo rapporto che
avevano rimesso all'Amministrazione regionale e certamente questi
hanno fatto quel secondo rapporto, in base a quello che era il
programma dei nuovi dirigenti della Cogne, che era necessariamente
orientato verso un certo sistema e verso certi obbiettivi. Certi
obbiettivi che, allora, noi non vedevamo ancora nella costituzione
dell'EGAM, ma che erano già abbastanza chiari su quella di
un'impostazione totalmente errata del programma che si sta
svolgendo alla Cogne. Noi abbiamo ripetuto - e possiamo ripeterlo e
non saremo mai smentiti - che l'errore principale è stato quello di
dire: "Potenziamo la Cogne per fare una produzione di quantità
invece di fare una produzione di qualità" e ci è magnificato la
questione dell'LD, il non plus ultra della tecnica moderna, però
noi l'abbiamo detto e dispiace di dover dire e ricordare queste
cose.
Abbiamo detto chiaramente che l'LD non era giustificata ad
Aosta, perché l'LD aumentava enormemente la produzione, ma questa
produzione aumentata avrebbe dovuto essere alimentata attraverso
l'importazione di minerale dall'estero, con l'aggravio dei costi di
produzione, che non sarebbero stati mai competitivi con delle altre
industrie che sono a livello del mare e che, quindi, possono avere
sia il carbone sia il coke, sia il minerale a un prezzo molto più
basso del nostro.
Abbiamo portato degli esempi chiari, abbiamo portato l'esempio
della Böhler (?) che è un'acciaieria che fa acciai speciali, che è
in Austria, in una Valle alpina, dove si fanno 12.000 tonnellate al
mese di produzione - quindi molto lontani dalla produzione che fa
oggi Aosta - e con queste 12.000 tonnellate al mese, occupa 4.000 e
tanti operai, ha a circa 7-8 chilometri dal suo stabilimento uno
stabilimento di trasformazione e quindi occupa altre qualche
migliaia di operai per fare dei prodotti finiti, ma la Böhler non
vende il suo acciaio a 200 lire al kg. Perché la Böhler lo vende a
2.000 lire, 3.000 lire, 4.000 lire al chilo, perché non fa che fare
una produzione di alta qualità e, guarda un po', una grande
produzione della Böhler più di 6.000 t., di 30.000 tonnellate
all'anno viene esportata in Italia e noi paghiamo tranquillamente
una produzione che noi potevamo benissimo fare in Valle d'Aosta,
perché si faceva! Io ho dimostrato, a suo tempo, che la produzione
di acciai specialissimi, cioè acciai per utensili e tutto questo,
che una volta davano un certo tornaconto alla Cogne, sono diminuiti
di produzione enormemente: prima si produceva almeno un mille
tonnellate all'anno di acciai per utensili, ultimamente non se ne
producevano neanche più 500.
E quelli sono acciai che rendono, acciai che non hanno bisogno
di una grande quantità di minerale e quindi poteva essere
prolungata l'esistenza della miniera di Cogne - anche se fosse
costato qualche cosa di più dell'altro minerale - si poteva avere
un minerale che nella trasformazione faceva diminuire lo stesso i
costi di trasformazione, perché si parte da un minerale esente da
zolfo, esente da fosforo, di cui tutti i lavori di riduzione di
queste impurità costano meno e quindi anche se si parte da un costo
del minerale leggermente superiore, si poteva ottenere qualche
cosa.
Ma, io l'ho già... allora, ottobre del 1969, parlando della
Cogne, qui, ho detto: "Noi avremo solo la soddisfazione di dire
queste cose, perché abbiamo, non abbiamo solo il diritto, abbiamo
il dovere di dirlo, perché chi conosce certe cose ha il dovere di
informare gli altri colleghi che non le conoscono", ma purtroppo,
l'ho già detto allora, è una magra soddisfazione, perché fra
qualche anno, potremo dire e avere l'unica soddisfazione di dire:
"Leggete quello che abbiamo detto nel 1969, avevamo ragione,
avevamo visto chiaro, però gli effetti sono completamente
contrari".
Io non voglio essere così pessimista, perché ogni questione, ad
un certo momento, si può anche raddrizzare, se c'è però l'intento
generale di raddrizzare e non si dicano solo delle parole a un
certo momento per far tacere certe correnti, per far tacere certi
settori, ma effettivamente si voglia lavorare intensamente per
ottenere qualche risultato positivo.
Ora, è chiaro che nella situazione in cui siamo, c'è un chiaro
intento di smobilitazione e tutto quello che è stato detto da
Manganoni è perfettamente vero. Non so cosa potremo fare per
riportare il programma della Cogne su un piano che sia, che possa
essere condiviso dall'interesse della Valle d'Aosta e
dell'Amministrazione regionale, perché al punto in cui siamo, siamo
già molto avanti in questo processo di smobilitazione.
D'altra parte, questo processo di smobilitazione è dovuto anche
ad altri fattori, perché già nel passato, per degli interessi di
altro genere, si è sempre cercato di non facilitare il sorgere di
industrie che avrebbero potuto essere collegate con la Cogne in
Valle d'Aosta. Ho già citato questi esempi, in altre occasioni, non
ci ritorno più oggi, però bisogna che noi diciamo a un certo
momento ai vari responsabili, al Ministero delle partecipazioni
statali, ai dirigenti dell'EGAM e della Cogne, ai rappresentanti
che sono nel Consiglio di Amministrazione della Cogne, dobbiamo
dire chiaramente qual è il nostro pensiero e, a un certo momento,
non permettere che questa gente attraverso dei bellissimi discorsi
e attraverso degli specchietti delle allodole, che ci fanno
brillare, credono che il popolo valdostano e i suoi amministratori
siano tutti dei deficienti e che solo loro sono i furbi perché
stanno sulle spalle dei lavoratori, sanno fare le scalate che hanno
fatto.
Noi questo lo dobbiamo dire con piena fermezza perché quando
sentiamo certi programmi e chi gioca sulle parole, ci viene a dire,
quando noi abbiamo detto: "Ma voi volete portare via tutte le
lavorazioni a freddo e le portate a Vittuone" e qualcuno ci dice:
"Ah! Ha ragione Lei Fosson, di dire che queste lavorazioni le
potremmo fare anche a Verrès, noi però a Vittuone continueremo a
fare queste lavorazioni per conto della Breda". Credono proprio che
noi si possa mettere qui la parola "cretini". A un certo momento,
c'è un minimo di rispetto in certe riunioni dove si è in diversi e
c'è un minimo di educazione che uno non tira fuori delle parolacce,
ma verrebbe anche voglia, qualche volta, di tirarle fuori.
Ora c'è la questione fondamentale della Tecnosud, e anche lì,
quando si è parlato qui del programma, cosa si è detto del
programma della Cogne? Si è detto noi... la Tecnosud dovrà
orientarsi a fare degli acciai speciali, per dire, le industrie
aereonautiche che si faranno nel Sud, per servire l'Alfa Sud, che
avrà la sua orientazione, la sua base nel Sud.
Noi abbiamo detto, allora, che praticamente gli acciai speciali
si possono fare ad Aosta e mandare nel Sud. E mi permetto di dire
una cosa che è molto ovvia, che non c'è bisogno di essere dei
tecnici per capirla: che sarà sempre meno costoso mandare un
prodotto finito il cui costo è molto alto, mandarlo da Aosta in
quel di Pomigliano o di Salerno, che non fare venire dei treni di
minerale povero da Savona, che deve essere sbarcato a Savona,
caricato sulla teleferica di Cairo Montenotte, poi ripreso in treno
e riportato ad Aosta. Perché noi portiamo delle migliaia e migliaia
di tonnellate di minerale povero e quindi, se il costo è di 20 lire
al chilo, il costo originale, a un certo momento noi vediamo cosa
incide il trasporto su questo. Ma se portiamo molte meno migliaia
di tonnellate di prodotto che costa dalle 2.000 alle 3.000 lire al
chilo, l'incidenza del trasporto vedete che è molto inferiore,
quindi questa è una operazione elementare, non c'è bisogno di
essere... di andare nella matematica superiore per fare questi
conti.
E allora noi abbiamo detto queste cose, non è più venuta fuori
la questione degli acciai speciali. Abbiamo sentito da certi
dirigenti della Cogne che hanno detto: "Noi in quel settore laggiù
faremo delle leghe speciali". Non hanno più parlato di acciai
speciali, perché hanno detto: "Noi gli acciai speciali li
riserveremo ad Aosta". Ma credono proprio di prenderci per dei
deficienti? Ora sappiamo benissimo che queste leghe super speciali
che dovrebbero essere fatte laggiù sono nient'altro che degli
acciai speciali. Quindi, alla Cogne di Aosta doveva essere
riservato il settore degli acciai speciali e se si voleva fare
degli acciai normali, li può fare Taranto, faranno un altro centro
siderurgico a Gioia. Com'è là?...
Montesano (P.S.D.I.)
- Funziona? Bene, prego!
Fosson (U.V.)
- Quindi il problema che il Comitato della
programmazione possa sapere quali sono i programmi della Cogne,
questo è essenziale, perché noi lo abbiamo detto anche allora,
abbiamo detto: "Cosa, quale programmazione sul piano industriale
facciamo in Valle d'Aosta, se non possiamo incidere e se non
possiamo conoscere quali sono i programmi della sua massima
società, cioè quella che ha il massimo di occupazione in Valle?".
Quindi questo è assolutamente necessario. E altrettanto necessario
è che, pur facendo quella riunione, se domani il Presidente della
Giunta accetterà di fare quella riunione presso il Ministero delle
partecipazioni statali, a questa riunione si vada con delle idee
chiare, con una preparazione appropriata e con una discussione
fatta preliminarmente in Consiglio, in modo che non si vada lì con
delle voci discordi, perché, invece di fare un qualche cosa di
utile, noi faremmo certamente qualche cosa che sarebbe contrario
agli interessi della Cogne.
Ci sarebbero molte altre cose da dire su questo argomento ma
visto che tutta la Giunta è in altre faccende affacendata, io non
so se devo continuare, perché è inutile... (
Bordon:
rimane a
verbale...) ...No, no, ho già detto per solo le cose che rimangono
a verbale, non contano niente. Volevo ripetere al Presidente della
Giunta solo una cosa e poi faccio grazia, perché tanto avremo di
nuovo da discutere di questo problema e potremo entrare nei
particolari, io dicevo se il Presidente della Giunta si orienta ad
accettare la proposta di Manganoni di una discussione presso il
Ministero delle Partecipazioni Statali con i rappresentanti
dell'EGAM, della Cogne, dei sindacati e dell'Amministrazione
regionale, io dico che prima bisognerà preparare molto bene questa
riunione, in maniera che almeno da parte dell'Amministrazione
regionale non ci siano delle voci discordi, ci sia una unità di
intenti e si sappia effettivamente che quello che si vuole chiedere
e gli scopi che si vogliono raggiungere. Gli scopi che si vogliono
raggiungere sul piano occupazionale sono molto chiari, ma bisogna a
un certo momento poter mettere con le spalle al muro i responsabili
di questa situazione e avere una parola chiara anche da parte loro.
Questo è quello che noi dobbiamo fare se vogliamo vedere di poter
salvare, se vogliamo tentare di salvare il salvabile per quanto
concerne la Cogne. Naturalmente che anche nel Comitato della
Programmazione ... ho detto prima e lo ripeto solo perché il
Presidente non c'era, che il Comitato della Programmazione può
svolgere un suo lavoro nel campo dell'industria in Valle d'Aosta,
se è a conoscenza con precisione e se può a un certo momento
orientare anche quello che è il programma della massima industria
in Valle d'Aosta, che è la Cogne. Cogne che è a partecipazione
competa dello Stato e che, quindi, deve essere trattata in un modo
anche diverso da quella che può essere la singola industria del
proprietario privato.
Montesano (P.S.D.I.)
- Altri che chiedono la parola?
Presidente, vuol fare parlare prima il Consigliere Tonino? La
parola al Consigliere Tonino.
Tonino (P.S.I.U.P.)
- Certo che qui è stato sollevato un
grosso problema, il problema sollevato da me per quanto riguarda la
situazione occupazionale nella Bassa Valle, il problema sollevato
dal Consigliere Manganoni e il Consigliere Fosson sulla situazione
disastrosa che abbiamo alla Cogne, su questo piano generale di
smobilitazione, io penso che anche altri gruppi sentano il dovere
di dire alcune cose su di questo. Il gruppo della Democrazia
Cristiana che ha nel suo seno un Consigliere di Amministrazione
della Società Nazionale Cogne, io penso che il minimo che potesse
fare fosse dare alcune informazioni di tutte queste riunioni che
loro fanno nel seno del Consiglio di Amministrazione per fare
edotti i Consiglieri regionali sulla vera situazione in cui versa
la Nazionale Cogne; altrimenti, se non abbiamo questa
soddisfazione, a che ci serve a noi un Consigliere regionale
all'interno del nostro Consiglio e che sia anche Consigliere
dell'Amministrazione Nazionale Cogne?
Fosson (U.V.)
- Ma vi è anche il Partito Socialista che
ha il Presidente della Cogne là?!!
Montesano (P.S.D.I.)
- La parola al Presidente della
Giunta. La parola allora al Consigliere Pollicini. Scusi
Presidente, sa che....
Pollicini (D.P.)
- La costante dei rapporti fra la Cogne
e la Regione è sempre stata la stessa: la incomunicabilità. Salvo
alcuni episodi, che però non hanno prodotto frutti,
sostanzialmente, la Cogne è sempre stata, per sua volontà, il corpo
estraneo nella realtà valdostana. È evidente che, parlando di
problema occupazionale, non possiamo non tener presente che la
funzione delle partecipazioni statali è proprio quella di
intervenire laddove si verificano situazioni di difficoltà per una
iniziativa privata e sopperire, appunto, a quelle esigenze,
attraverso l'intervento dello Stato. Invece, qui, in Valle d'Aosta,
assistiamo proprio in questo momento di particolare necessità, in
cui si giustifica proprio le partecipazioni dello Stato, a una
assenza di intervento in cui si verifica una crisi di
occupazione.
È evidente che le attività della Cogne in Valle, dovrebbero
rientrare in un piano di programmazione regionale in modo da avere
un complesso organico fra attività politica e amministrativa della
Regione e attività industriale e, quindi, occupazionale della
Cogne.
La Cogne non può andare per conto suo, come sta andando.
Evidentemente qui sono state illustrate le carenze, le difficoltà e
diremo pure chiaramente situazioni non facilmente comprensibili -
mettendoci della buona fede - del comportamento della Cogne. Se già
vi erano difficoltà di comunicabilità quando la Cogne era
un'azienda a sé stante alle dirette dipendenze dello Stato, oggi,
che è in una finanziaria nazionale, è evidente che queste
difficoltà sono sicuramente di molto e molto maggiori. Il suo
centro, ormai, direzionale è a Roma, mentre sino a poco fa era a
Torino e quindi ha interessi nazionali, direi nazionali con
particolare propensione a seguire la politica governativa, che è
quella di uno sviluppo industriale nelle zone del mezzogiorno. Noi
non siamo qui a dire che questo non è uno dei compiti che deve
avere anche questa EGAM - se l'hanno creata, è evidente che è anche
con questi compiti -, però noi non vogliamo che il perseguire
questi compiti sia a danno di uno sviluppo industriale della Cogne
in Valle d'Aosta. Si tratta, quindi, di creare i presupposti per un
tipo di rapporto da instaurare, direi organico, fra Regione e
Cogne; rapporti che, dopo alcuni episodi, praticamente si sono
sfilacciati, che non hanno portato anche quei rapporti a risultati
concreti, se non brevissimi e piccoli risultati, tanto che si possa
veramente dare una garanzia alle funzioni della Cogne in Valle
d'Aosta, perché sia stato quello, che è un pericolo che
indubbiamente tutti sentono, di una riduzione dell'attività
industriale della Cogne in Valle d'Aosta al solo settore
siderurgico. Cioè noi possiamo comprendere tutte le esigenze che
può avere l'EGAM, possiamo comprendere, quindi, una visione
generale della Cogne, nell'ambito di questo problema, però non
possiamo comprendere che questa visone generale sia a danno
dell'attività della Cogne in Valle d'Aosta. Quindi che cosa è la
Cogne limitata alla sola lavorazione siderurgica? Vuol dire
lasciare ad Aosta soltanto la fatica, la silicosi, la manovalanza e
la dequalificazione del personale inserito nella azienda stessa.
Noi sappiamo che, oggi, molto meno del 10% del prodotto della Cogne
viene lavorato negli stabilimenti di Aosta, quando riteniamo sia
largamente possibile superare il 30%-35%-40% del materiale che
venga lavorato a prodotto finito o semi-finito in Valle d'Aosta.
Questo comporterebbe, innanzitutto, un notevole aumento del
plusvalore del materiale, porterebbe l'impiego di molta manodopera.
Mentre l'industria pesante ha poca manodopera e altissimo capitale,
l'industria manifatturiera ha molta manodopera e molto minor
capitale. Oltre a questo, si potrebbe avere un personale altamente
qualificato poiché se, anziché vendere le barre come vanno vendute
per fabbricare le valvole, si fabbricassero le valvole, se anziché
fare billette di acciai speciali e si vendessero come billette, si
lavorassero queste billette di acciaio speciale e si vendessero con
forma di prodotto finito o quasi finito, è evidente che si
creerebbe la possibilità di instaurare un certo numero di posti
lavoro e direi un certo numero di posti lavoro con personale
altamente qualificato. Siamo di fronte, ad esempio, a quello che è
un trasferimento di attività secondarie della Cogne, che è quella
della lavorazione del prodotto finito in quel di Vittuone, in quel
di Scafati. Ora, se è vero come è vero che c'era quella esigenza di
preparare altamente speciale nel meridione per industrie
aereonautiche e automobilistiche nel meridione, è altrettanto vero
che o i calcoli sono stati sbagliati, o effettivamente l'obiettivo
a cui si mirava non è stato raggiunto, in quanto, ad esempio, a
Scafati sono meno di 20 le unità impiegate dopo un anno e mezzo di
attività, quando si è letto che era stato impostato inizialmente un
reparto, cioè uno stabilimento per 80 persone. Se, dopo un anno e
mezzo, l'impiego di queste persone è limitato a 20 unità, vuol dire
che in effetti non si è raggiunto l'obiettivo o si sono sbagliati i
calcoli o le previsioni. Abbiamo il problema relativo ai
trasferimenti della lavorazione a freddo e delle rettifiche a
Vittuone, delle traf...a Vittuone, ebbene noi riteniamo che in una
piazza come Milano - e mi rifaccio al discorso che ha fatto
Manganoni - dove già congestionata, dove la manodopera da reperire
è indubbiamente molto più difficoltosa che non da reperirsi in
Valle d'Aosta e molto più costosa per le stesse paghe - in quanto è
una zona zero extra come paghe salariali - siamo di fronte a un
problema che ci impone un attimo di riflessione e cioè, noi qui
eliminiamo le lavorazioni a freddo, noi eliminiamo gli altri tipi
di lavorazione che potrebbero essere sviluppate proprio nella zona
di Verrès - e cioè la trafilatura, la successiva rettifica dei
materiali e le successive lavorazioni di questi pezzi - perché non
dimentichiamoci che il solo macchinario attualmente nella zona di
Vittuone e quello che andrà a Vittuone per questi tipi di
lavorazione a freddo del materiale, potrebbero impegnare circa
120-130 persone. Le attività che le macchine potrebbero sviluppare
in quel di Scafati - una ottantina - ecco che noi potremmo avere
senza far dei calcoli fantasiosi, ma rimanendo con i piedi per
terra, un 200 posti di lavoro attualmente nella zona di Verrès,
senza pensare allo sviluppo che potrebbe avere questo tipo di
lavorazione. Non illudiamoci che con il trasferimento
dell'Acmonital in quel di Verrès si porti a sviluppi di impiego di
personale in quella zona, perché il trasferimento dell'Acmonital in
quel di Verrès comporta, proprio per la meccanizzazione che ha
l'impianto, al massimo, l'impiego di una ventina di persone con, al
massimo, un terzo di queste venti formato da manodopera femminile.
Quindi non facciamoci delle grosse illusioni su questo tipo di
lavorazione in quel di Verrès e nello sviluppo che dovrebbe avere
qui in questa zona di Aosta della lavorazione dei cilindri noi
sappiamo che la tecnica moderna raggiungerà il raddoppio o il
triplo dell'attuale produzione, ma con le stesse persone, proprio
per razionalizzazione dell'impianto e per l'inserimento di macchine
moderne. Quindi neanche attraverso questa nuova azienda, che fa i
cilindri, si può pensare a un ulteriore assorbimento di manodopera.
L'unico modo che si può raggiungere, proprio per rispettare le
funzioni che dovrebbe avere le partecipazioni statali di
intervenire laddove non interviene il privato nei momenti di crisi,
sarebbe proprio l'inserimento, in quel di Verrès, di questa
attività che oggi viene portata in quel di Milano, che presumo non
ne abbiano bisogno e in quel di Scafati, che presumo per
l'esperienza che si è detto, non ha raggiunto.... che ha
raggiunto.
Quindi, mi pare che sia necessario arrivare a un tipo di
rapporto con la Cogne... io penso che insistendo, riuscendo appunto
a trovare un modo di interesse comune fra questi rapporti, che
potrebbe essere un certo intervento regionale nei confronti della
Cogne, magari in cambio del trasferimento della sede fiscale in
Valle d'Aosta per cui possiamo noi recepire i 9/10 delle imposte,
questo potrebbe essere un punto di incontro a cui noi dovremo
cercare di perseguirne l'obiettivo per trovare il modo di
agganciare la Cogne, proprio nel momento in cui, per il suo
inserimento nell'EGAM, sta sganciandosi sempre di più dagli
interessi regionali.
Quindi mi pare che sia importante tener presente gli stretti
legami che sono indispensabili per la Cogne e per la Regione se si
vuol raggiungere, risolvere questo problema della occupazione,
senza di che, con i privati, le difficoltà abbiamo visto tutti
quanti sono estremamente grandi. Riteniamo ed è giusto ribadire che
la funzione delle partecipazioni dello Stato ha una ragione nella
misura in cui risolve problemi, che il privato non è in grado di
risolvere.
Pedrini (P.L.I.)
- Nelle ultime battute, il Consigliere
Pollicini praticamente mi ha tolto diciamo l'argomento. Io avevo
già presentato proprio in merito a questo una interpellanza in cui
chiedevo proprio che tutto quello che è il fatto
amministrativo-finanziario della Cogne fosse portato ad Aosta
appunto per poter avere quello che, secondo noi, è giusto si abbia.
Il problema mi pare che sia stato dibattuto molto bene sia da
Manganoni, che da Fosson, che da Pollicini. Potrei ripetere le
stesse identiche cose, forse con altre parole, ma il succo sarebbe
uguale. Io mi permetto soltanto di dichiarare, a nome del gruppo
liberale, che aderisco pienamente alla richiesta che ha fatto il
Consigliere Fosson al Presidente della Giunta, quindi sono
perfettamente d'accordo con Fosson nella richiesta che ha fatto,
ossia, di fare le cose veramente come devono essere fatte e di
essere preparati e non fare come ha aggiunto o pensano di essere i
soliti fessi. Secondo: aderisco pienamente a quello che ha detto il
Consigliere Pollicini per quanto riguarda il fatto
amministrativo-finanziario. Grazie.
Mappelli (D.C.)
- Che un problema così importante dove si
parla di industrializzazione e di programmazione non si siano manco
gli Assessori responsabili di questi settori... comunque cercheremo
di portare il nostro contributo ugualmente per questo, che è un
problema che ci riguarda direttamente...
(voce di Manganoni)
....
Tu fai l'avvocato difensore della Giunta?
(
Manganoni:
No) ...Si direbbe di sì.
Montesano (P.S.D.I.)
- Consigliere Manganoni! Continui
Mappelli.
Mappelli (D.C.)
- Esatto e poi, d'altra parte, tu che
vuoi sempre essere il primo della classe, ai tuoi compagni
socialisti che hanno la presidenza della Cogne non hai il coraggio
di dire che hanno il dovere di prendere... (
Chantel:
...a
dire al tuo collega che...) ...Tu non preoccuparti, quello che devo
dire al mio collega lo so io e non ho bisogno delle lezioni di uno
come te. Caso mai, le lezioni a gente come te le vediamo dove ci
sono i regimi socialisti, i sistemi di rapporti e quello che dovete
dire.
Comunque io avevo rilevato questo inconveniente e mi dispiace
per l'amico Albaney e ne prendo atto con dispiacere di questo fatto
personale. Noi qui abbiamo accennato di uno sviluppo della
siderurgia di una programmazione della siderurgia in Valle d'Aosta.
Io ritengo che si giustifichi un certo tipo di sviluppo
specialmente nella specializzazione degli acciai speciali, ecc. e
lo sviluppo industriale nella misura in cui... Signor Presidente,
vorrei che la sua attenzione fosse completa su questo mio punto di
vista... nella misura in cui vi è la materia prima a nostra
disposizione.
Io ho seguito diversi dibattiti in questa Aula e fuori di questa
Aula, a tutti i livelli, sia dalla Commissione di studio, ecc.
sulla Nazionale Cogne. Il vecchio chiodo da definire, secondo il
mio punto di vista, è di cominciare seriamente - ma seriamente! -
delle ricerche non solo in quel di Cogne, ma un po' in tutta la
Regione della Valle d'Aosta, al fine di definire una volta per
tutte quelle che sono le nostre risorse naturali, perché soltanto
nella misura in cui noi abbiamo un quadro chiaro, un quadro preciso
della situazione mineraria in Valle d'Aosta, noi possiamo
programmare un certo tipo di sfruttamento e di sviluppo
industriale. Mi spiego meglio.
Noi abbiamo ancora e lo sappiamo che abbiamo, oggi, circa 4
milioni di tonnellate di magnetite a nostra disposizione. È chiaro
che se, malauguratamente, nel sottosuolo in quella direzione non vi
fosse più niente, bisognerà programmare una più lunga scadenza e un
sistema di sfruttamento diverso dell'attuale, al fine di mantenere
un certo tipo di produzione di materia prima e allora poi
integrando... e sullo stesso binario, gli stabilimenti di Aosta,
specializzandosi nei vari tipi di produzione, è chiaro che noi
avremo un altro tipo di industria in Valle d'Aosta. Diversamente,
se il Buon Dio vuole che al di sotto di queste lenti, al di sotto
di questi 4-5 milioni di tonnellate che abbiamo oggi scoperto e che
esistono ancora fra le miniere di Cogne, dovessimo avere come dico
- e speriamo che il buon Dio ci abbia dato questa fortuna -, alcune
decine di migliaia di tonnellate, ebbene, cari Signori, il discorso
anche del tipo di produzione e il tipo di industrializzazione
cambia. Pertanto io ritengo... effettivamente, tutti quanti noi,
possiamo capire e condividiamo che deve essere sostenuto un nuovo
tipo di rapporto. Questo è pacifico. Però che sia con delle idee
chiare da parte nostra e sia da parte nostra un discorso portato
avanti molto seriamente, perché sennò ogni due, sei mesi, fra
quattro o cinque mesi, ritorniamo in questa Aula e dobbiamo sentire
- giustamente - risollevare sempre gli stessi problemi. Però se
questi problemi non li portiamo avanti concretamente, cari Signori,
noi i posti di lavoro continueremo a dire che non ci sono, ma non
avremo risolto il problema dei posti di lavoro. Ora, voi dite:
"Bisogna essere a due per sposarsi". Siamo perfettamente d'accordo,
bisogna allacciare quei rapporti con la direzione a cominciare
dalla presidenza. Poi, per quanto riguarda, è chiaro, per quanto
riguarda coloro che sono del nostro partito in quella sede, noi
dovremo fare tutto quanto è di nostra competenza, al fine che
questo problema venga concretizzato. Ma, secondo me, la base di
partenza rimane vedere quale è la possibilità di sfruttamento di
materia prima; solo in conseguenza a questa disponibilità,
riusciamo a fare una programmazione di sviluppo industriale che è
conseguente a questa disponibilità.
Pertanto, per quanto riguarda queste ricerche minerarie, noi
sappiamo che l'EGAM aveva programmato in base ai suoi bilanci,
abbiamo sentito anche lo stesso Presidente alla televisione, per
cui a un certo momento avevano preso degli impegni di portare
avanti... adesso si aspettava la questione dei finanziamenti, ma
indipendentemente da quelli che possono essere i finanziamenti,
bisogna vedere fino a che punto la stessa Società, la stessa
direzione, Presidenza di questo EGAM ha già preparato in questo
senso un piano di lavoro, un piano di ricerca seria, un piano di
ricerca programmato.
Pertanto noi riteniamo che su questa base, certo che il nostro
contributo dovrà essere totale ed è chiaro che tutti assieme si
farà un buon lavoro, però bisogna partire dall'inizio.
Chantel (P.S.I.)
- Non ero intervenuto a questo dibattito
perché, facendo parte della Giunta, questi problemi di occupazione
e di maggior occupazione fanno parte di un lavoro della Giunta, di
cui riferirà il Presidente e fa parte di una preoccupazione che è
nostra, come vostra. In quanto all'accenno alla presenza o meno nei
Consigli di Amministrazione, mi permetterei, di fare una piccola
osservazione: se Froio è a Torino e a Roma, ma checché ne dica la
Democrazia Cristiana, Ramera non solo è ad Aosta, non solo è
presente o era presente in questo Consiglio fino a un momento fa,
ma ha la duplice funzione di Consigliere di amministrazione della
Cogne e, di Consigliere regionale e io credo, non solo, ma se non
mi sbaglio, è anche Presidente della SADEA, almeno sulla carta. Ora
mi sembra proprio strano anche da parte dell'Union, di preoccuparsi
dei Socialisti mentre qui, nell'Aula, ci sarebbe qualcheduno che
dovrebbe essere in grado di darci almeno qualche informazione, a
parte che sia Presidente sulla carta e membro del Consiglio di
Amministrazione, per modo di dire...mi rivolgo proprio a Ramera,
che finalmente è entrato in Aula...
(
voce:
...perché abbiamo chiamato in causa tutti i
rappresentanti del Consiglio di Amministrazione, non soli i
democristiani, ci siamo permessi di...)
Chantel (P.S.I.)
- E avete fatto bene. In ogni modo,
ripeto, non ero entrato in argomento, proprio perché membro della
Giunta e in queste questioni vi darà relazione il Presidente. È
logico che siamo d'accordo con tutte le osservazioni fatte; qui mi
sembra che sia un problema dove il disaccordo non può sussistere,
qualunque sia l'appartenenza dei colori dei partiti o dei
raggruppamenti. Un'azione l'abbiamo fatta e la dovremo fare ancor
più incisiva, senza dubbio, fra tutto il resto, bisognerà anche
guardarci un po' alle spalle ed eventualmente, dopo aver richiesto
tutto quello che è possibile dalla Cogne, bisognerebbe anche
conoscere un dato problema. Se non mi sbaglio, guardandoci alle
spalle, un tempo, molti anni fa, qui ad Aosta, delle piccole
industrie rette anche da un valdostano come il Signor Cuatto o la
trafileria ecc., avevano avviato qualche cosa con la possibilità di
occupare della manodopera, però, se volevano comprare l'acciaio, lo
dovevano comprare fuori dalla Valle d'Aosta, perché la Cogne
rifiutava costantemente e ha sempre rifiutato costantemente di
cedere il suo acciaio in loco alle stesse condizioni, allo stesso
prezzo che lo chiede fuori e credo... (
voce
) ...lasciatemi
finire...Ma va bene, lo avete detto, va bene, buonanotte... Credo
che questo sarebbe un argomento che potrebbe avere la sua
importanza, perché è vero che noi dovremo richiedere alla Cogne, in
base al nuovo riparto, di portare qui la sua Amministrazione,
almeno per quello che riguarda la produzione in Valle d'Aosta,
siamo d'accordo, d'accordo anche se sarà necessario di intervenire
finanziariamente, perché questa società si regga e aderisca alle
nostre richieste, ma d'accordo anche nell'altro senso: se noi
avremo una garanzia della disponibilità della materia grezza da
trasformare, ci darà sempre la possibilità, fra tutti gli altri
problemi, di studiare anche questo, cioè la possibilità di
lavorazione dei prodotti grezzi della Cogne. Io non vado oltre,
fuorché dichiarandoci naturalmente pienamente d'accordo su tutto
quello che si è detto per gli interventi presenti e futuri e lascio
naturalmente il resto degli argomenti e la risposta al Presidente
della Giunta. Ho finito l'intervento.
Montesano (P.S.D.I.)
- Chi chiede la parola? Allora,
Presidente della Giunta, mi pare che l'aveva chiesta già la parola.
La parola al Presidente della Giunta.
Dujany (D.P.)
- Risponderò brevemente ai vari interventi,
cercando di essere il più breve e il più sintetico possibile.
Dunque, qui siamo partiti da una mozione - mi pare- che tendeva
ad attirare l'attenzione del Consiglio sul problema della
disoccupazione nella Regione in genere, poi, in sede di
discussione, il discorso si è centrato quasi essenzialmente sul
problema della Cogne, dimenticando un po' - diremmo così - gli
altri problemi.
Vorrei fare una prima osservazione di carattere generale:
ritengo che sia opportuno attirare l'attenzione del Consiglio
sull'inserimento della Regione nella gestione della Cogne. Ora la
Cogne è stata inserita nel gruppo finanziario dell'EGAM; questa è
una realtà dinanzi alla quale ci troviamo. In quale modo il
Consiglio Regionale nel prossimo avvenire, o nell'avvenire non
molto prossimo, potrà guidare e potrà incidere sull'attività svolta
dalla Cogne? Solo esaminando il progetto di legge, istitutivo
dell'EGAM e che tende al finanziamento dell'EGAM e che tende
naturalmente a precisare quali sono i compiti dell'EGAM, che
attualmente è all'esame del Parlamento. Solo in quel modo, portando
proposte concrete in quel progetto di legge, la Regione riuscirà ad
inserirsi in un modo permanente sul funzionamento, sulle finalità,
sull'azione che dovrà svolgere questo Ente finanziario nei riguardi
della Cogne locale.
Quindi, io vorrei pregare, vorrei qui fare una proposta
concreta: la Commissione Industria e Commercio, in collaborazione
con altre Commissioni Affari Generali, se lo ritenessero opportuno,
possano esaminare questa proposta di legge e proporre eventuali
modiche, in modo che la Regione sia veramente partecipe
dell'attività che dovrà svolgere l'EGAM nelle sue scelte che dovrà
fare nei riguardi della Cogne e nei riguardi del suo sviluppo
aziendale in Valle d'Aosta. Mi pare che, in questo modo, quando ci
trovassimo di fronte a uno strumento legislativo che ci dà il
diritto di intervenire, dovremmo chiudere naturalmente tutto questo
lungo discorso di interferenze e, soprattutto, di mancanza di
dialogo fra un'attività industriale e l'Amministrazione
regionale.
Nel merito della Cogne, non ho elementi in questo momento per
poter rispondere a quanto è stato detto da parecchi Consiglieri. Mi
riservo di procuravi una documentazione più precisa e di
intervenire successivamente.
Per quanto riguarda la zona della Bassa Valle, la zona di
Verrès, voglio informare il Consiglio che verso il 15... dal 15 al
20 di questo mese, la società Cogne-SADEA realizzerà l'atto
notarile di passaggio di proprietà della Brambilla Costruzioni alla
Cogne. L'Amministratore delegato della Cogne si è impegnato a
iniziare immediatamente i lavori di sistemazione di quell'area
industriale, per poi successivamente installare una prima quantità
di posti di lavoro fin dalla, diciamo, redazione dell'atto di
passaggio della proprietà. Quindi, io penso che nel mese di
febbraio e di marzo si potranno incominciare a vedere alcuni lavori
sul piano concreto che, in un primo tempo, saranno probabilmente
lavori di pura edilizia e, in un secondo tempo, saranno lavori di
costruzione per l'installazione di altre attività, di altri posti
di lavoro.
Nello stesso tempo, abbiamo pregato la Società Cogne di voler
svolgere quella attività che molte grandi industrie svolgono in
campo nazionale e, esattamente, il problema di distribuire una
certa quantità di lavoro ad attività industriali locali. La Cogne
si è riservata di esaminare il problema, di verificare in quali
condizioni di attrezzatura e di specializzazione di personale si
trovano queste industrie che stanno sorgendo in Valle d'Aosta, in
modo abbastanza soddisfacente, in modo da incrementare la quantità
di lavoro, che finora era distribuito nella quantità di 300 milioni
all'anno, per poter arrivare a distribuire una quantità di lavoro
nei limiti di un miliardo, un miliardo e mezzo. Non sono
naturalmente queste delle grosse soluzioni, dei grossi
provvedimenti che tendono a risolvere il problema sul piano
globale, ma credo che sia l'inizio di un dialogo e l'inizio di una
certa azione che potrà favorire lo sviluppo dell'occupazione anche
nella nostra regione, in attesa, naturalmente, che l'EGAM possa
avere i suoi finanziamenti e possa sviluppare la sua attività sulla
direzione che sarà stabilita dal Consiglio Regionale qualora il
Consiglio Regionale, la Giunta regionale, la Regione sia ritenuta
competente nella partecipazione dello svolgimento di questi
programmi stabilito da questa industria.
Per quanto riguarda il problema finanziario, la Cogne si è
impegnata, anzi, ha già fatto atti amministrativi concreti, per il
trasferimento della sede fiscale da Milano ad Aosta. Pare che
questo sia già un atto concreto, che mi è stato comunicato in
questi giorni scorsi dall'Amministratore delegato.
Altre possibilità di occupazione sono i soliti di cui dicevamo
questa mattina: i servizi terziari, che non dobbiamo dimenticare e
non dobbiamo dimenticare fra i servizi anche il problema
naturalmente dell'applicazione dell'art. 38 dello Statuto, che è
stato già oggetto di discussione in questo Consiglio e che voi
sapete è stato oggetto di concretizzazione da parte di un primo
Ministero dei Lavori Pubblici, per cui sono in corso 15, mi pare
20-25 posti di lavoro nell'ufficio del Lavoro e della massima
occupazione in Aosta, distribuiti: 15 fra coloro che sono in
possesso di scuola media inferiore, 5 fra coloro che sono in
possesso di scuola media superiore e 3 fra coloro che sono in
possesso di laurea ed è significativo... Volevo anche così
informarne il Consiglio, che finalmente si fa un bando di concorso,
tenendo conto del contenuto dell'art. 38 dello Statuto, in modo
espressamente... cioè espresso in un modo esplicito. I concorsi
avranno luogo in Valle d'Aosta, cosicché, mentre nei concorsi che
lo Stato realizza in campo nazionale, i valdostani sono quasi
sempre assenti, in questo concorso, abbiamo più di 100 domande su
15 posti, quindi anche di qui desumiamo naturalmente quale è il
livello di disoccupazione in certi settori.
Quindi, fatte queste premesse, io direi che su questo argomento
dovremmo ritornarci in sede di discussione di bilancio o in sede di
presentazione di bilancio, perché...però mi parrebbe opportuno
informare il Consiglio che l'intervento della Regione sul piano
finanziario per favorire lo sviluppo dell'industria, non dovrà più
essere l'intervento simile a quello del passato. Non credo che
possiamo continuare a distribuire contributi ad aziende od
industrie che rappresentano uno sforzo di alcune decine di milioni,
per poi non essere in condizioni di agire in modo concreto qualora
queste industrie venissero a cessare la loro attività.
Quindi, la Giunta aveva in animo di portare in Consiglio un
discorso di questo tipo: che le eventuali nuove industrie saranno
sollecitate attraverso un intervento forse più, direi forse più
sostanziale da parte dell'Amministrazione regionale, che dovrebbe
consistere nell'acquisizione dell'area nella costruzione dei
capannoni o delle attrezzature necessarie da cedere in uso ad un
industriale in determinate condizioni e in determinati modi, per un
determinato periodo di tempo e questo dovrebbe essere la forma di
contributi dell'Amministrazione regionale. Per cui, se il
conduttore - chiamiamolo così - l'industriale ad un certo momento,
per motivi particolari, dovesse cessare l'attività, noi
ridiventeremmo proprietari del nostro bene e non ci troveremmo
nella triste condizione odierna in cui alla Sirca-Davit sono state
concesse, ad esempio, alcune decine di milioni di contributi e oggi
ci troviamo nell'impossibilità di poter utilizzare queste aree e
questi locali, per mancanza di strumenti idonei e di strumenti
validi.
Mi sono permesso, così, di anticipare alcune...un certo concetto
di intervento che la Giunta riterrà di poter portare alla
discussione del Consiglio e chiederà evidentemente una certa
impostazione di bilancio.
Manganoni (P.C.I.)
- Io non sono molto soddisfatto delle
risposte del Presidente, comunque, alla fine dell'intervento le
dirò le ragioni per cui non sono soddisfatto. Vorrei attirare
l'attenzione sempre del Presidente del Consiglio su una lettera che
riflette la situazione Cogne-Breda. Mi dispiace darne lettura, ma
sono cose molto istruttive e che dicono molto.
Diretta al Consiglio di fabbrica: "Occorre il vostro rapido
intervento a salvaguardia degli interessi degli operai della
Cogne".
Proviene da Milano, ci è giunta in febbraio.
"La SIAS che vende gli acciai della Breda e della Cogne è
lasciata completamente nelle mani di gente Breda. Risultato: tutti
gli ordini migliori sono passati alla Breda. Il magazzino di Milano
della Cogne viene smobilitato e passato a Vittuone - e questo è
vero - gli operai del magazzino sono passati alla Breda. Con questo
sistema ed altri provvedimenti che i comandanti Breda stanno
prendendo negli uffici, si ottiene che la Cogne non potrà più
vendere dal pronto gli acciai per utensili e perderà le vendite
degli acciai da costruzione. È in corso un lento processo per
ridurre sempre di più la produzione di Aosta in favore di Sesto -
Sesto Calende dove c'è la Breda -. I pochi uomini Cogne che tentano
di opporsi non sono nemmeno ascoltati e non sono protetti. Non
potete permettere che gli operai di Milano siano mandati alla
Breda, non potete permettere che la Cogne sia mandata lentamente in
malora. Non è la Cogne il capo gruppo? Le vendite, che sono la
parte più importante, sono ormai un monopolio Breda conniventi i
maggiori responsabili Cogne. Informatevi a Milano e
intervenite".
Questo deve fare riflettere. Adesso voglio fare alcune
puntualizzazioni: qui ci si è, da parte di alcuni, un po' scagliati
contro gli amministratori, contro i valdostani che fanno parte del
Consiglio di Amministrazione della Cogne e qui facciamo dei nomi:
Tubère, Ramera, Palmas. Ora, io non sono della tesi di metterli sul
banco degli accusati, anzi, io sono della tesi che noi, con questi
tre Signori, dobbiamo incontrarci e discutere, perché non è
ricorrendo qui in Consiglio a delle insolenze fra noi che si
risolve il problema. Io penso che se quelli rappresentano o
dovrebbero rappresentare la Valle d'Aosta in seno al Consiglio di
Amministrazione della Cogne, hanno delle responsabilità. Allora, io
proporrei che da parte della Giunta, da parte dei rappresentanti
del Consiglio, da parte della Commissione Industria e Commercio, da
parte di chiunque - io non mi fossilizzo su questo - vengano
invitati cortesemente questi tre rappresentanti ad un incontro e si
veda assieme quello che si può fare, perché io penso che se noi
collaboriamo assieme, questi tre rappresentanti, con
l'Amministrazione regionale, con il Consiglio di fabbrica ecc.,
qualche cosa si possa fare. Se noi qui ci insultiamo e ci urtiamo,
ebbene, non è che risolviamo i problemi in questo modo.
Quindi questa è una proposta che io farei: sentiamoli, vediamo
cosa possiamo fare.
Secondo ha detto il Presidente "si incomincino i lavori da parte
della Cogne a Verrès". Ma quali impianti? Quella proposta che ci ha
fatto l'EGAM a Roma l'altro giorno, Einaudi e compagnia, quando
siamo stati a Roma, la Giunta lo ha accettato questo programma? Ed
allora cosa installeranno? Che vanno a installare l'Acmonital
laggiù, così ce lo portano via da Aosta? Ma io penso che noi non
possiamo accettare questi principi, perché noi, in questo modo,
avalliamo la smobilitazione del Sider di Aosta, accettando che si
prenda l'Acmonital, il Ferro leghe e da Aosta lo si porti a Verrès,
queste non sono delle soluzioni e io non penso che il buonsenso di
nessun Consigliere possa accettare delle soluzioni del genere. Là
si devono creare delle lavorazioni senza spostarle da Aosta e,
quelle che sono ad Aosta, devono rimanere ad Aosta, guai se noi ci
mettiamo su quella strada, perché noi, con quella strada, vorrebbe
dire firmare e avallare la smobilitazione qui ad Aosta. Quindi
hanno detto, in marzo mi pare, l'ha detto il Presidente,
cominceranno i capannoni, ma i capannoni per quale lavorazione?
Bene, io penso che questo il Consiglio lo debba sapere, perché
finché ci mettono l'impianto di ossigeno, come hanno detto, ebbene,
possiamo anche accettarlo, perché non è che spostino niente,
nessuna lavorazione da Aosta, ma Ferro leghe e Acmonital qui
dobbiamo chiarire, qui bisogna precisare, perché se noi stiamo
zitti, naturalmente, chi tace acconsente.
Distribuire. Ha detto il Presidente, che la Cogne si è impegnata
a distribuire, per un miliardo di lavoro alle piccole industrie
locali ecc. Se noi assegniamo alle piccole industrie in Valle un
miliardo di lavoro, che sottraiamo ai Sider di Aosta, non
risolviamo niente. Anche qui il problema, come l'Acmonital e il
Ferro leghe, deve andare a Verrès. (
Voce
: ...a Torino...).
Ma no e io vi dirò una cosa e io qui mi faccio anche
portavoce del Consiglio di fabbrica e questo documento che vi
perderà, è chiaro... noi non accettiamo questa soluzione dicendo:
"Diamo qui, diamo là". Noi diamo nuove lavorazioni - Sissignore -
alle piccole industrie in Valle, però quello che si può fare ai
Sider - e il Consiglio di fabbrica è in condizione di dimostrarvi
quale lavorazione si deve fare ai Sider -, ebbene, quelle
lavorazioni si facciano ai Sider, perché anche in questo caso noi,
accettando queste proposte abili di quegli abilissimi dirigenti
della Cogne e dell'EGAM, vuol dire togliere un lavoro che prima era
alla Cogne, perché... di manutenzione alla Cogne, sono sempre stati
fatti alla Cogne fino a 10 anni fa, è da 10 anni che li fanno far
fuori... Noi cosa chiediamo al Consiglio di fabbrica? I posti di
manutenzione della Cogne, per la manutenzione della Cogne, si
facciano ai Sider. Cosa ci dice la Cogne? "No - non l'ha detto a
noi ma pare che l'abbia detto al Presidente - li faremo fare per un
miliardo di lavoro agli altri stabilimenti della Valle". Bene,
questa non è una soluzione. Gli stabilimenti della Valle che fanno
già il lavoro della Cogne, lo facciano, ma non si dica: "Noi, per
non farli nell'interno dello stabilimento, li facciamo a quelle
ditte fuori", perché oggi si fa alle ditte fuori. Poi, cosa fa la
Cogne? Farà delle richieste di offerte. Naturalmente ci saranno
delle offerte, perché noi sappiamo cosa succede alla contabilità
della Cogne, lo sappiamo che la ditta "x" di S. Filugello dirà: "Io
faccio per nove anziché per dieci come la fa la Ditta di Aosta". Ed
allora la Cogne dirà: "Convenienza economica". Questo di solito è
il motivo che da lei ci sentiamo, manipolato dalla contabilità
industriale i cui dati non sono assolutamente attendibili ed allora
naturalmente per la convenienza economica li diamo di nuovo a S.
Filugello a fare e non più in Valle d'Aosta. Questo è il piano,
questo hanno nella testa questi Signori, perché l'hanno dimostrato
fino adesso e noi questo non possiamo accettarlo.
Sulla questione - mi scusi Presidente - io avevo fatto una
proposta, perché fin quando noi ci limitiamo a dire: "Si, vediamo,
è vero, esaminiamo, sentiamo", noi ci troveremo fra pochi mesi con
diversi reparti della Cogne smobilitati se non corriamo ai ripari
subito e quando saranno smobilitati - non facciamoci delle
illusioni - le macchine che saranno portate a Vittuone o altrove
non ritorneranno più ai Sider. Noi dobbiamo evitare che partano
quei Sider di Aosta e secondo me per questo ci vogliono degli
impegni precisi in alto loco ed io insisto allora sulla mia
proposta che ho fatto e su cui il Presidente non mi ha risposto, di
un incontro - lo ripeto, l'ho detto una volta, ma... - tutti i
rappresentanti dei vari settori politici del Consiglio. Queste sono
delle responsabilità che si dovranno prendere collettivamente. Noi
potremmo anche dire: "Vada la Giunta", poi dopo scaricheremmo sulla
Giunta. No, io questa proposta onestamente, io non sono qui a fare
della demagogia e a dire: "Fate e date addosso alla Giunta che non
fa". No, io mi rendo conto della difficoltà che incontrerà la
Giunta e per evitare di scaricare sul suo Presidente, sul gruppo
stesso tutte le responsabilità, io chiedo che siano presenti i
rappresentanti dei vari gruppi politici ed allora lì, ognuno, si
assuma le sue responsabilità.
Primo: che questo incontro abbia luogo col Ministro delle
Partecipazioni Statali, con i rappresentanti dell'EGAM e della
Cogne e, naturalmente, con il Consiglio di fabbrica e lì si
chiarisca, non come l'ultima riunione, che qui ho riassunto
brevemente come è avvenuta, e si sappia l'avvenire, cosa pensano
gli altri dirigenti dei Sider di Aosta, cioè confermino o
smentiscano la loro intenzione con dei fatti però, con degli
impegni di non ridurre gli stabilimenti di Aosta ad una ferriera.
Perché ricordatevi che questo dobbiamo farlo presto, perché se noi
continuiamo a limitarci a fare delle belle chiacchiere qui in
Consiglio dicendo: "Si è vero, siamo tutti d'accordo", però non ci
muoviamo - vi ho citato dei dati; - in un anno, no in sedici anni,
in diciassette anni mille seicento dipendenti in meno, 170
quest'anno, 300 l'anno venturo, almeno, come previsione, ebbene noi
cosa aspettiamo ancora? Aspettiamo che poi sia dimezzato
l'organico, che tutte le lavorazioni di finitura siano portate
fuori e poi ci svegliamo e poi piangiamo. No, perché saremmo degli
irresponsabili se noi dovessimo seguire questa linea. Noi dobbiamo
muoverci subito e le responsabilità se le devono assumere tutti i
gruppi politici, se le devono assumere il governo, se le devono
assumere i dirigenti dell'EGAM, perché quelli, i dirigenti
dell'EGAM, i dirigenti della Cogne ci stanno prendendo in giro
tutti. Io chiedo che mi si risponda su questa proposta, se il
Presidente o chiunque altro Consigliere ha altre proposte da fare,
bene, fatele, ma da questa discussione che non deve finire così,
come tante altre discussioni, che poi lasciano sempre il tempo che
trovano, bisogna prendere delle decisioni urgenti ed immediate.
Montesano (P.S.D.I.)
- Ci sono altri che chiedono la
parola? Consigliere Manganoni, lei ha un documento da presentare,
ha fatto delle proposte? E allora diamo prima la parola al
Presidente della Giunta e poi vediamo di concludere con la proposta
di Manganoni.
Dujany (D.P.)
- Io sono d'accordo sull'incontro per
esaminare naturalmente questi problemi, questa serie di problemi
concreti che avvengono all'interno della Cogne, però vorrei che il
Consiglio mi rispondesse anche se vuole esaminare la proposta di
legge che è all'esame del Parlamento che stabilirà il funzionamento
dell'EGAM nell'avvenire e stabilirà i rapporti tra l'EGAM, la Cogne
e l'Amministrazione regionale. Vogliamo crearlo questo strumento
legislativo, partecipare alla creazione di questo strumento
legislativo in modo che fra cinque o sei o otto, dieci anni non
fossimo ancora costretti un'altra volta a lamentarci che la Cogne
agisce per conto suo al di fuori della Regione, che l'EGAM agisce
per conto suo al di fuori della Regione, anche quando finanzia i
programmi della Cogne? Cerchiamo naturalmente anche di crearci
alcuni strumenti.
Per il problema immediato che è stato oggetto di proposte da
parte del Consigliere Manganoni, io sono d'accordo di avere questo
incontro, però non sono d'accordo di fissare questo incontro con il
Ministro perché mi pare in questo momento poco serio chiedere un
incontro con il Ministro. In questo momento, riterrei più
opportuno, in questo momento, stabilire un incontro a livello
locale per avere la quantità di informazioni sufficienti e
necessarie per poter poi affrontare il problema successivamente con
delle proposte concrete semmai in sede Ministeriale e in sede più
alta, ma mi pare che in questo momento sia opportuno, naturalmente,
e credo che qui si rientri anche un po' nel concetto espresso dal
Consigliere Pedrini e dal Consigliere Fosson i quali sostengono:
"Facciamo pure questo incontro con il Ministro, però prepariamolo
bene". Prepararlo bene, cosa vuol dire? Cerchiamo di avere le
necessarie informazioni in sede locale, attraverso un incontro con
l'Amministratore delegato, con i membri del Consiglio di
Amministrazione e le rappresentanze sindacali e i rappresentanti
del Consiglio regionale.
Fosson (U.V.)
- Manganoni era fuori quando forse io ho
parlato appena, appena, di quel problema, perché effettivamente io
ribadisco che si deve avere questo incontro. È un incontro che va
preparato molto bene. Che la questione sia urgente, condivido le
preoccupazioni di Manganoni.
Io nel mio intervento precedente ho detto che noi eravamo,
avevamo visto male la questione dell'inglobamento della Cogne
nell'EGAM e ho spiegato le ragioni perché ritenevamo che la Cogne,
completamente di proprietà dello Stato, poteva avere una sua vita
autonoma come Amministrazione, come finanziamenti, come tutto, con
collegamenti per quello che concerne la parte commerciale. La
questione, in questo momento, è molto compromessa, ma siccome la
legge dell'EGAM non è ancora approvata e il Presidente della Giunta
propone, se siamo d'accordo, di studiare a fondo questo problema,
io ritengo che noi dovremmo prendere in esame a fondo la legge
dell'EGAM e, a un certo momento, approfondendo questo problema,
vedere se non sia ancora il caso (e chiedo scusa a tutti i
Consiglieri, perché mi potranno anche trattare come incosciente in
questo momento), di vedere se ci sarà una possibilità di far
modificare ancora la questione, ridando alla Cogne la sua
autonomia. Qualcuno potrà tacciarmi di utopista in questo, io dico
che se tutti approfondiremo il problema e se verremo nella
conclusione che l'unica soluzione nell'interesse della Valle
d'Aosta e della sua popolazione sia quello di insistere in questo
senso, noi dovremmo insistere in questo senso. Potremmo anche
soccombere, essere soccombenti perché delle forze superiori
potrebbero imporsi, ma almeno avremo la coscienza tranquilla. A
questo proposito voglio solo richiamare un precedente: per
venticinque anni l'Union Valdôtaine si è battuta per avere un
riparto con una quota unica, nel '55 si è fatta una legge con le
due quote, noi come Union Valdôtaine abbiamo votato contro e
abbiamo sempre insistito sulla quota unica. Quando abbiamo
presentato la legge in Consiglio Regionale, a un certo momento, ci
è stato risposto, dall'allora Giunta, che eravamo dei visionari se
insistevamo sulla quota unica, che non c'era nessuna possibilità di
arrivare alla quota unica. Abbiamo detto in questa Aula che per un
principio e per il rispetto dello Statuto noi intendevamo insistere
sulla quota unica. Tutto il Consiglio, con un atto di coraggio, ha
insistito e diciamocelo pure chiaramente, con poca convinzione di
poter spuntare su questo punto, ma abbiamo detto: "Dobbiamo essere
coerenti con lo Statuto" e gli avvenimenti, la situazione politica
del momento, la nuova situazione politica del momento, la
costituzione delle Regioni a Statuto ordinario, hanno fatto sì che
questo principio sia stato approvato, anche se molti erano poco
fiduciosi che sarebbe stato approvato. Quindi io dico anche...
(Voce)
...Speriamo, dico, questo l'ho voluto solo dire nel
senso che anche in questo noi dovremmo seguire una certa linea e
anche se non verrà approvato quello che è nel nostro interesse,
pazienza, ma noi dobbiamo insistere e quindi vedere... Quindi mi
ricollego alla proposta fatta dal Presidente di analizzare a fondo
quella che è la legge istitutiva dell'EGAM.
Montesano (P.S.D.I.)
- Dunque, Consigliere Manganoni,
guardi... (
Manganoni:
voto no.!) ...Un attimo, io volevo
chiedere a lei una spiegazione perché la mozione sua e degli altri
colleghi chiede al Consiglio di deliberare di impegnare la Giunta a
voler intraprendere i passi necessari onde sollecitare gli
opportuni interventi atti a sollecitare la dannosa prospettata
paralisi. Lei mantiene questo deliberato? Non lo cambia? Va bene.
Allora faccia una dichiarazione.
Manganoni (P.C.I.)
- Noi non è che vogliamo cambiare la
mozione, teniamo la mozione com'è. Qui io però, a nome del gruppo,
avevo fatto una proposta concreta che adesso poi vedo che in parte
è stata accettata dal Presidente, cioè, dice il Presidente: "Prima
di incontrarci col Ministro, incontriamoci fra noi, ecc.". Può
anche andare, può anche essere accolta questa sua richiesta, però
io vorrei fare due precisazioni: 1) qui si parla della legge
sull'EGAM, dice: "Aspettiamo l'approvazione della legge
sull'EGAM,". Ma... no allora...scusa, precisa, perché.... Precisa
sulla questione della legge sull'EGAM, io continuo dopo, sennò
poi...
Dujany (D.P.)
- È opportuno che il Consiglio regionale
sia posto a conoscenza della legge sull'EGAM, in modo che possa
esprimere un suo parere in sede di discussione parlamentare per
evitare che, anche questa volta, si legiferi, naturalmente, circa
il funzionamento di un Ente che dovrà interessarsi dello sviluppo
della società Cogne, che è una delle società, sottoposte,
naturalmente, a controllo finanziario dell'EGAM, in modo che la
Regione possa esercitare un suo potere di partecipazione su questo
sviluppo economico di interventi vari ecc., che riterrà di fare nel
futuro. Cioè, se la Cogne prenderà una certa iniziativa di sviluppo
economico, questa iniziativa dovrà essere presa solo dopo che il
Consiglio regionale naturalmente sia stato interpellato e abbia
espresso il suo parere. Ecco, non so, non vorrei che ci fossero
delle confusioni, cioè, un conto è l'intervento di Manganoni, che è
un intervento analitico di una certa realtà e preoccupato per un
certo modo di occupazione, una certa quantità di occupazione. Un
conto è la preoccupazione che io prospettavo al Consiglio di
crearsi degli strumenti validi in modo che la Regione sia veramente
partecipe, sia veramente attrice dello sviluppo della Cogne,
assieme, naturalmente, alla Cogne e assieme al Parlamento. Ora
questi concetti devono essere recepiti dalla legge istitutiva
dell'EGAM, che stabilisce compiti e funzioni, altrimenti, fra 10 o
15 o 2 o 3 o 4 o 5 anni saremo ancora qui a lamentarci, come
abbiamo fatto in questi ultimi dieci anni, che la Cogne fa quello
che vuole al di fuori della Regione e contro la Regione.
Montesano (P.S.D.I.)
- Allora continui la sua
dichiarazione.
Manganoni (P.C.I.)
- Dunque, sulla legge dell'EGAM, io
vorrei far presente questo: quella che io ho consegnato, è una
proposta di legge, però teniamo conto della situazione che c'è oggi
a Roma. Si parla di elezioni anticipate - io non so le faranno
questa primavera - quindi la proposta di legge non so io quando...
Cioè, siamo dei realisti, dobbiamo stare con i piedi per terra; se
ci fosse un governo efficiente, ci si può anche sperare che entro
un po' di mesi passi questa legge, ma con il caos che c'è adesso a
Roma - tutto per aria, elezioni, non elezioni, litigano,
bisticciano, non si capisce più niente del caos che c'è laggiù -
noi non illudiamoci che questa proposta di legge sull'EGAM passi
con una certa celerità, perché indubbiamente dovremo aspettare le
elezioni o, se si fanno - almeno sembra -, poi con tutto
l'assestamento dopo le elezioni, governo, mesi per aspettare che
abbiano finito di litigare, noi dove andiamo a finire? Quando
questa legge passerà? Intanto, cosa vi succede? Che la Cogne
smobilita. Vi ho detto adesso: la Cogne 15 giorni fa ha smesso di
fabbricare le lingottiere nella fonderia e le dà tutte da fare
fuori. Lei non aspetta la legge sull'EGAM, perché quando la legge
sull'EGAM sarà passata - io non voglio eccedere in pessimismo -
ebbene, noi andremo a chiudere le porte, ma i buoi saranno fuori,
perché questa smobilitazione la sta facendo adesso. Ha già
cominciato, ha già cominciato da tempo e continua, ma in un modo
accelerato, ecco perché io attiro l'attenzione del Consiglio
sull'urgenza di questo. Comunque, sulla questione degli incontri,
possiamo anche concordare, però io chiederei di stabilire dei
tempi. Di stabilire dei tempi, in che senso? L'esperienza insegna
molte cose che gli incontri, adesso ci incontreremo con questi, poi
ci incontreremo con quelli, poi non si conclude, poi si tira avanti
e poi magari fra un anno noi staremo ancora facendo degli incontri
preliminari. Non è che io voglia essere eccessivamente pessimista,
ma a mio parere questi incontri preliminari, ed anche necessari, io
ne posso convenire, perché prima di andare a Roma in alto loco e
impegnare, facciamo il dovuto lavoro preliminare, però dovremmo
stabilire dei limiti, nel senso che questi lavori non durino fino
alle calende greche. Quando noi avremo finito i lavori preliminari,
che dovremmo andare laggiù, ebbene, qui sarà smobilitato. La
preoccupazione mia è quella, cioè, una questione di tempi, perché
mentre prima questa smobilitazione la si vedeva in tempi lunghi,
adesso i tempi sono brevi, perché adesso si sta già smobilitando in
questi... Oggi, ieri, l'altro ieri, domani, si continua. Ecco,
l'allarme mio è che dopo si arriva in ritardo. Quindi io
accetterei, penso... Votiamo la mozione, che penso siamo tutti
d'accordo sulla mozione. Potrei anche accettare le proposte del
Presidente di queste riunioni, questi contatti in sede locale, però
stabiliamo dei tempi. Quello che io chiedo è che non si continui a
tirar per le lunghe, tirar per le lunghe senza concludere
niente.
Montesano (P.S.D.I.)
- Va bene, esaurita così la
discussione, mettiamo ai voti la mozione, così come è stata
presentata con le raccomandazioni aggiuntive fatte dal Consigliere
Manganoni.
Chi è favorevole alzi la mano: contrari, astenuti? Il Consiglio
approva all'unanimità.
Dunque, sono le dodici e quarantuno, allora il Consiglio cosa
vuol fare? Vuole affrontare un altro argomento, oppure sospendere?
Sembra che tutti siano...tentennano la testa, quindi io credo che
sia bene sospendere.
La seduta è sospesa e il Consiglio .... Per le ore 16.
---
La seduta ha termine alle ore 12,41.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK