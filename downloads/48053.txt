Consiglio Regionale della Valle d'Aosta - Oggetto del Consiglio n. 4194 del 11 dicembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4194 del 11 dicembre 2024 - Resoconto
OGGETTO N. 4194/XVI - Trattazione congiunta delle relazioni
della Sezione regionale di controllo della Corte dei conti, del
D.L. n. 168 (Legge di stabilità regionale per il triennio
2025/2027) e del D.L. n. 169 (Bilancio di previsione finanziario
per il triennio 2025-2027). (Reiezione di quattro ordini del
giorno).
Bertin (Presidente) -
Alla presenza di 32 Consiglieri,
possiamo riprendere i lavori per la giornata di oggi. Se non vi
sono ulteriori interventi in fase di repliche... non ne vedo, non
vedo altre richieste: passerei pertanto all'esame degli ordini del
giorno.
Ne sono pervenuti dieci della Lega, dodici di Rassemblement
Valdôtain, ventiquattro di Forza Italia, otto di PCP, due congiunti
di tutti i gruppi di minoranza.
L'ordine stabilito per affrontare il punto in questione è
l'ordine di presentazione ma alternato, per cui si inizia con
quelli della Lega, poi si passa a Rassemblement, eccetera e poi si
ricomincia.
Pertanto, il primo ordine del giorno è quello della Lega. Ordine
del giorno n. 1 della Lega. Consigliere Manfrin, si è prenotato, ne
ha facoltà.
Manfrin (LEGA VDA) -
Con questo ordine del giorno
riprendiamo una questione che era già stata discussa nel Consiglio
nel quale si è varata la seconda variazione di bilancio e la
cosiddetta misura che va sulla questione dell'alluvione e del tema
dei danni che sono stati purtroppo portati dall'alluvione.
Nella scorsa seduta avevamo presentato un ordine analogo che è
stato però integrato a seguito di un confronto che c'è stato con le
comunità colpite, appunto, dall'alluvione.
Già in occasione di quella discussione, avemmo modo di
evidenziare come la necessità di intervento rispetto ad alcune
realtà era ulteriore e differente rispetto a quella che era stata
prospettata dal Governo.
L'abbiamo fatto nei tempi e nei modi che ci eravamo dati,
collaborando ed evitando di andare ad anticipare il tema nel
merito, lo abbiamo fatto, e in maniera consapevole che,
sicuramente, da parte del Governo non avremmo trovato un
accoglimento favorevole alle nostre istanze, ma lo abbiamo fatto
anche per dare un segnale.
Noi ci auguriamo che da questo segnale possa scaturire un
qualcosa di positivo.
Lo abbiamo detto in maniera chiara, la misura che è stata
sostanzialmente approvata - ovviamente non con il nostro voto -,
cioè quella dei cosiddetti prestiti per quelle attività commerciali
che purtroppo non hanno potuto esercitare la loro attività nel
periodo di stop da alluvione o perché, per esempio come la comunità
di Cogne, era impossibile raggiungere la comunità stessa, o perché
l'alluvione aveva reso inservibili, inutilizzabili o aveva portato
via i beni, le strutture o parti delle strutture o parti dei beni
che le attività commerciali avevano.
Crediamo che il confronto con le comunità sia servito e sia
stato assolutamente fondamentale anche per comprendere ancora
alcuni aspetti; ad esempio - l'abbiamo detto in discussione
generale di ieri e lo ribadiamo anche oggi - quello che ci è stato
evidenziato è stato che già queste attività sono, purtroppo, in una
condizione di difficoltà nella restituzione dei prestiti che erano
già stati predisposti, erogati durante il Covid, quindi con
attività che sono già in difficoltà per questo rientro a cui si era
fatto accesso nel periodo del Covid, è evidente che, ci è stato
detto, assolutamente non si sarebbe potuto aprire nessun altro
fronte.
È chiaro che oltre a questo dobbiamo immaginare che ci sono
delle località colpite che purtroppo non lavorando hanno dovuto
rinunciare sostanzialmente alla stagione, cioè chi, per esempio a
Cogne, si sa, aveva previsto di poter fare attività, che è
un'attività che fa il fatturato dell'anno, quindi nei mesi di
luglio-agosto, è evidente che non ha potuto farlo, se non dalla
seconda settimana di agosto, sostanzialmente poi anche purtroppo
non beneficiando, ma avendo a detrimento la pubblicità negativa che
si era creata, peraltro pubblicità negativa che si è ripercossa
anche su località che non erano minimamente state colpite
all'alluvione.
Questa è stata, purtroppo, una cosa negativa che è già successa
in passato, su cui - e credo che quando si fanno le cose positive
si debba riconoscere - è stata fatta opera di comunicazione anche
da parte del Governo a livello nazionale per riportare e per
spiegare quella che era, in realtà, la giusta dimensione del
fenomeno.
Con quelle che sono state le criticità abbiamo anche il problema
di chi si preparava alla stagione (quindi parlo di altre località,
a cominciare da Cervinia), ma ovviamente questa misura l'ha vista
arrivare molto in ritardo.
Immaginiamo che l'abbiamo discussa nello scorso Consiglio... è
chiaro che la stagione era incipiente, se non già iniziata, quindi
è evidente che la concessione, poi, di queste misure era
sicuramente tardiva.
Sulla base di questo quindi riteniamo che si debba tornare a
ribadire anche un concetto che avevamo sollevato durante la
discussione e l'esame, sia in Commissione che in Aula, della
seconda variazione, cioè il mancato via libera all'audizione dei
soggetti, dei portatori di interesse, che avrebbero potuto
evidenziare alcune criticità di quella misura e magari portare la
voce di quelle attività commerciali, di quelle attività
imprenditoriali, di quelle attività economiche che avevano vissuto
sulla propria pelle gli eventi alluvionali.
Cosa è accaduto? É accaduto che sempre durante i confronti
abbiamo chiesto: "Ma voi avete interloquito con le associazioni di
categoria?" e la risposta è stata positiva: "Sì, abbiamo ovviamente
interloquito, abbiamo segnalato quelle che erano le nostre
necessità, abbiamo segnalato quelle che erano le criticità che
avevamo rilevato anche nelle potenziali misure proposte però, a
fronte della convocazione, ci siamo sentiti dire dal Presidente
della seconda Commissione, su mandato suo, Presidente Testolin, che
ovviamente Adava, Confcommercio e Confesercenti non dovevano essere
audite perché non avevano alcuna voce in capitolo nel merito degli
aiuti.
È chiaro quindi che essendo lei il mandante di questo stop alle
audizioni, noi non possiamo non immaginare che si è creato un grave
danno, poi magari sarebbe rimasto agli atti che le associazioni
erano contrarie, voi avreste potuto andare avanti e dire: "Secondo
noi la soluzione è questa", l'ha detto anche per esempio ieri il
collega Lavevaz, ha detto che forse a volte bisogna fare delle
scelte impopolari e andare avanti e quella sarebbe stata una scelta
impopolare, ma di cui eravate a conoscenza. Invece, evitandolo
avete un po' nascosto la testa sotto la sabbia e quindi sperando
che non venisse fuori, che nessuno dicesse nulla e che non ci fosse
una voce contraria, ha detto: "Noi approviamolo lo stesso senza
audizioni, senza che nessuno ci possa smentire".
Ecco perché oggi, con quest'ordine del giorno collegato,
chiediamo che si predisponga una misura con la relativa copertura
finanziaria per dare gli adeguati ristori a imprese e operatori
economici colpiti dagli eventi alluvionali del 29 e 30 giugno
scorsi.
Presidente -
Per il Governo, il Presidente della
Regione.
Testolin (UV) -
In apertura faccio una dichiarazione a
nome della maggioranza, in modo da chiarire il quadro all'interno
del quale si svolgerà il dibattito di questi ordini del giorno.
La scelta condivisa è stata quella di astenersi sugli ordini del
giorno, in continuità con la situazione che si è presentata durante
la presentazione del DEFR (vedo che il collega Manfrin sorride);
daremo in ogni caso le risposte che sono richieste dagli ordini del
giorno stessi, andando evidentemente a fare delle distinzioni sulle
attività e sulle suggestioni che possono essere in qualche modo
assecondate e accolte in termini generali e in termini di
opportunità delle idee e delle proposte assentite rispetto ad
altre.
La discussione invece nel merito dell'ordine del giorno che è
stato presentato è una discussione che si ripresenta a distanza di
un mesetto.
In premessa a questo, direi che 'il mandante' è un'affermazione
che può tenersi per lei, signor Consigliere, altrimenti è come se
dicesse al Presidente della seconda Commissione che è un incapace e
deve aspettare qualcuno che gli dia delle informazioni per poter
svolgere la sua attività.
Credo che non sia così, credo che all'interno di ogni contesto
le decisioni vengano assunte liberamente. Noi abbiamo presentato
una proposta, presentata e condivisa, nel senso di mettere a
conoscenza, per essere puntuali.
Il provvedimento che avevamo ipotizzato è un provvedimento
serio, che tiene conto non soltanto della contingenza, ma anche di
quelle che potranno essere le situazioni che si possono sviluppare
poi nel tempo e per dare un'omogeneità di comportamento.
È un contesto che innanzitutto ci ha visti operare con delle
risorse importanti per dare nuovamente la possibilità di lavorare,
che è la cosa più importante che a noi stava assolutamente a cuore:
rimettere in piedi fin da subito l'opportunità di lavoro sul
territorio, rilanciare le stesse attività con delle iniziative,
così come è già stato sottolineato la volta scorsa, che comprendono
da un lato la possibilità di rilancio dell'attività in periodi
magari di più bassa frequentazione (vedi la possibilità di avere
alla fine di gennaio la Coppa del mondo a Cogne, che rilancia e
riporta sul territorio sicuramente un'attenzione mediatica
importante e di rilancio di quella che è la località), dall'altra
parte con interventi importanti anche svolti dalla Cervino Spa per
il ripristino delle piste, così come si è fatto sulle piste di
Cogne.
Dall'altra parte un'iniziativa che
-
come detto la volta
scorsa
-
, in alternativa a quelli che potevano essere dei
ristori funzionali alla chiusura forzata, sono dei sostegni che
possono rilanciare, con la liquidità messa a disposizione a tasso
zero, iniziative che possano essere utili alle attività che sono
state coinvolte a 360 gradi, non squisitamente solo quelle
alberghiero-ricettive.
Non ci siamo nascosti di fronte alle responsabilità, è una
scelta che giustamente può essere non condivisa e non
condivisibile, però è una scelta che è stata portata all'attenzione
delle persone interessate.
A nostro sapere, visto che non c'eravamo, nella riunione sono
state evidentemente sottolineate delle situazioni di gradimento di
una proposta alternativa che è la vostra, così come sono state
sottolineate altre situazioni che non erano proprio in linea, ma
questo fa parte di un dialogo e di un confronto.
Se poi si ha la pretesa di volersi insinuare nelle pieghe di
qualsiasi provvedimento, qualcosa che non è gradito, qualcosa che
non va bene lo si trova sempre.
Noi siamo coscienti delle scelte che abbiamo fatto, sono state
portate avanti nella maniera più inclusiva possibile; probabilmente
anche il trasferimento delle informazioni magari non sempre è stato
esaustivo, lo abbiamo riproposto anche tramite le associazioni di
categoria che potevano divulgarlo ai propri associati e questa è la
motivazione per cui su quest'ordine del giorno ci asterremo.
Presidente -
Consigliere Restano, ne ha facoltà.
Restano (RV) -
Per una mozione d'ordine, Presidente:
chiedo una sospensione per una riunione dei gruppi di minoranza. Se
vuole, gliela motivo anche subito.
Presidente -
Se vuole.
Restano (RV) -
Per le gravissime e lesive affermazioni
del Presidente quando preliminarmente annuncia già che boccerà
tutti gli ordini del giorno. É vergognoso.
Presidente -
Il Consiglio è sospeso.
La seduta è sospesa dalle ore 09:27 alle ore 11:11.
Presidente -
Riprendiamo i lavori dopo la sospensione un
po' lunga. Qualcuno interviene? Consigliere Manfrin.
Manfrin (LEGA VDA) -
Prima di entrare nel merito della
risposta, vorrei evidenziare il motivo della sospensione, che è già
stato annunciato ovviamente da parte del collega Restano, e che
riguarda le gravissime parole del Presidente della Regione, che ha
annunciato il voto di astensione su tutte le iniziative
dell'opposizione, prima ancora - e questa è la cosa più grave - di
ascoltarne l'illustrazione e le motivazioni, arrivando addirittura
ad accusare la minoranza di insinuarsi in un provvedimento già
definito.
A fronte delle dichiarazioni fatte dal Presidente, prendiamo
atto di quanto scarsa sia la sua considerazione dell'intera
istituzione del Consiglio Valle, nonché di tutte le parti audite in
Commissione.
Noi non siamo stupiti dall'ennesima sua dimostrazione di
arroganza, Presidente, però forse, a questo punto, lei dovrebbe
tener conto di quanto espresso ieri anche da alcuni componenti
della sua stessa maggioranza.
Questa è la motivazione della riunione, quindi al massimo io
cederei la parola solo per motivare e poi dopo magari prenderei in
replica, se lei me lo consente Presidente.
Presidente -
Sì.
Consigliere Aggravi, ne ha
facoltà.
Aggravi (RV) -
Molto brevemente, visto che è il nostro
gruppo che ha chiesto la sospensione a nome dei gruppi di
minoranza, per allinearmi a quanto ha rappresentato il collega
Manfrin. Siamo anche noi fortemente stupiti rispetto alle
dichiarazioni che abbiamo sentito e a una sorta di dichiarazione di
voto preventiva che mette, tra l'altro, il Consiglio su un piano
che riteniamo definire davvero di poco valore per chi ha fatto quel
tipo di dichiarazione.
Ancora una volta, assistiamo a delle provocazioni, in alcuni
casi, in cui si invita l'altra parte a fare delle proposte
concrete, a scendere nel dettaglio, a partecipare anche ai lavori;
dall'altro lato, si invita anche a fare tesoro, o comunque a
proporre e ad ascoltare anche le componenti che vengono audite
nelle Commissioni, quindi tutto il lavoro che c'è anche da parte
della seconda Commissione, in questo caso, e poi ci sentiamo
sostanzialmente dire che tutto quello che viene fatto ha poca
importanza e quindi non viene neanche preso in considerazione.
In tal senso, abbiamo chiesto una sospensione e ci comporteremo
di conseguenza.
Presidente -
Consigliere Marquis, ne ha facoltà.
Marquis (FI) -
Mi unisco anch'io, a nome del gruppo di
Forza Italia, alle considerazioni che sono state portate dai
colleghi che mi hanno preceduto.
Riteniamo che l'atteggiamento che è stato palesato sia un
atteggiamento di poco rispetto della democrazia consiliare, nel
senso che il momento dell'esame nella discussione dentro l'Aula di
iniziative e di provvedimenti come questo, come quello del bilancio
e con tutte le iniziative collegate che vengono portate da tutti i
gruppi politici, sia un momento al quale bisogna riconoscere la
massima dignità. E credo che dichiarare in anticipo - in coerenza
con i comportamenti passati che non sono, dal nostro punto di
vista, dei comportamenti edificanti sotto il profilo di rispetto
delle regole democratiche - il voto di tutte le iniziative che
andremo a discutere, lo riteniamo un fatto mortificante, ma non di
mortificazione nei confronti dell'opposizione, ma per la dignità
dell'Aula che rappresentiamo.
Pertanto, non possiamo che rilevare questo aspetto e vorrei
anche aggiungere che le iniziative che sono state depositate sono
delle iniziative che si occupano dei problemi dei valdostani.
Abbiamo sentito anche da colleghi della maggioranza negli
interventi di ieri che non tutti i problemi sono stati affrontati,
che non tutti i problemi hanno le giuste soluzioni e pertanto
potevano esserci degli stimoli e anche delle iniziative... non dico
tutte, magari qualcuna poteva essere condivisa dalla maggioranza
regionale. Quindi riteniamo che questo aspetto sia un comportamento
che non possiamo condividere e riteniamo che sia doveroso
stigmatizzare.
Presidente -
Consigliera Erika Guichardaz.
Guichardaz E. (PCP) -
Aggiungerei alcune dichiarazioni
rispetto a quello che è stato detto dagli altri Capigruppo, perché
durante la discussione del DEFR c'era stato addirittura sollecitato
un lavoro sia di emendamenti che di ordini del giorno, quindi sotto
questo punto di vista la minoranza, giustamente, ha lavorato e ha
lavorato in queste settimane essendo presente alle varie audizioni,
cercando di ascoltare e di recepire quanto veniva detto anche da
chi abbiamo voluto sentire. E "lo abbiamo voluto sentire" lo dico
come intero Consiglio regionale, non solo di una parte, perché
quelle audizioni sono state decise all'unanimità, quindi è inutile
audire delle persone se poi di quello che viene detto in quelle
Commissioni non si fa tesoro assolutamente di nulla.
Sotto questo punto di vista, quindi, credo sia anche non solo
una mancanza di rispetto nei confronti dei Consiglieri di
minoranza, ma sia una mancanza di rispetto anche delle persone che
sono venute in quelle audizioni.
Inviterei poi il Presidente del Consiglio a chiedere ai colleghi
che in qualche modo fuori microfono hanno fatto delle affermazioni,
di farle a microfono aperto, come era stato chiesto per il
consigliere Lucianaz, perché credo che
-
e lo dico stando da
una parte politica opposta
-
il consigliere Restano
effettivamente potrebbe voler anche tornare nel proprio Comune a
svolgere la sua azione, visto che è stato anche un bravo Sindaco,
ma credo che questa sia poi una scelta che debba fare in qualche
modo il Consigliere.
Dopodiché evidenzio che ancora una volta, sotto alcuni punti di
vista, quando le cose vengono dette da qualcuno si usa un metodo,
quando le cose vengono dette da altri si usano altri metodi; quindi
sotto questo punto di vista vorrei di nuovo invitare il Presidente
del Consiglio a cercare di prestare attenzione a quanto avviene in
quest'Aula, perché non è assolutamente piacevole lavorare in questo
modo, credo che tutti noi siamo qui e rappresentiamo, chi più chi
meno, una parte della popolazione e le istanze che ognuno di noi
porta in quegli ordini del giorno, in quegli emendamenti,
evidentemente sono anche frutto di un lavoro fatto all'interno di
quelle sensibilità che molto probabilmente questa maggioranza non
può in qualche modo rappresentare, ma che potrebbero essere anche
di stimolo anche per loro, come lo è stato in passato.
Presidente -
Consigliere Manfrin, ne ha facoltà.
Manfrin (LEGA VDA) -
Intervengo invece adesso nel merito
della questione relativa al nostro ordine del giorno, replicando un
po' a quello che lei ha detto.
In esordio del suo intervento, Presidente, lei, parlando in
generale, annunciando l'astensione su tutti gli ordini del giorno,
ha rilevato che io sorridevo.
Il mio sorriso era dettato da questo, perché magari è stato male
interpretato: era dettato dal fatto che lei in quel momento ha
detto che però sui vari ordini del giorno ci avrebbe spiegato
perché non li accettava, lei o chi per lei.
Io pensavo fosse un passaggio obbligato, credo che addirittura
non accettare le iniziative tacendo, penso sarebbe forse l'ultima
delle violazioni della democrazia di quest'Aula, e devo dire anche
nel merito che la ringrazio e ovviamente mi scuso se l'ho definita
"mandante" rispetto ovviamente alla mancata audizione delle parti
interessate sulla misura di ristoro, ma credevo, Presidente, che
lei fosse il capo di questa maggioranza, e quindi che le scelte di
questa maggioranza dipendessero soprattutto da quelle che sono le
sue posizioni, visto che lei ha rivendicato la sua azione rispetto
alla questione delle misure sull'alluvione.
Il fatto che lei dica che non ne sapeva nulla, e che è stata una
scelta del Presidente della seconda Commissione, ci fa prendere
atto del fatto che ovviamente la responsabilità è solo del
Presidente della seconda Commissione, che evidentemente ha
ritenuto, nella sua illuminata saggezza, di non voler audire le
parti interessate, ma soprattutto che l'ha fatto senza comunicarle
nulla ed effettivamente, essendo convinto che lei fosse il capo di
questa maggioranza, avrei dovuto però cogliere i segnali che le
sono arrivati nella giornata di ieri, e forse effettivamente, dopo
che lei ci dichiara che non ne sapeva nulla e che è stata
un'iniziativa autonoma, dopo gli interventi della giornata di ieri,
forse effettivamente qualche
tremblement
l'ha
registrato.
Torno anche sulla questione dell'insinuarsi nelle pieghe del
provvedimento: vede, Presidente, le audizioni e i passaggi sono
fatti per approfondire; se questo fosse un organo che deve essere
sempre d'accordo su tutto e prendere atto di quello che lei
presenta non ci sarebbe neanche bisogno di tutte queste persone
sedute a questi banchi. A questo punto, potremmo dire a coloro i
quali ci chiedono a gran voce, in alcuni casi, di tagliare i costi
della politica: "Guardate, sapete che avete ragione? Ne tagliamo
trentaquattro di Consiglieri, ne basta uno che decide per tutti".
Si risparmia ed è un po' il sistema che sta avvenendo in questo
momento: lei decide che non viene accettato nulla (un bel taglio ai
costi della politica), decide lei e ci dice: "Questo è il documento
e va bene così, me lo voto da solo e l'ho deciso io".
Invece la possibilità che ci sia rappresentata una grande fetta
di una società valdostana che non si riconosce in questo Governo,
ci dà la possibilità anche di, ascoltando quelle che sono le
sollecitazioni in Commissione, prendere delle strade alternative e
sarebbe stato interessante
-
ripeto
-
ascoltare cosa
avevano da dire le categorie toccate direttamente da quel
provvedimento. Non lo abbiamo fatto, non ha voluto farlo, non ha
voluto farlo non leim a questo punto, il Presidente della seconda
Commissione, prendiamo atto e siamo andati noi a sentire
direttamente le categorie e le posso garantire che non erano
d'accordo. Su quella misura non erano d'accordo.
Peraltro, Presidente, lei ricorderà che, durante i nostri
incontri di Capigruppo, non è mai stato detto che non c'era
alternativa, ci è stato detto: "C'è la possibilità di dare dei
prestiti, c'è la possibilità di dare dei ristori"; due possibilità
erano state ventilate.
Poi si è detto: "Però il Governo vuole andare in questa
direzione", allora un'altra possibilità c'è.
Lei ha detto che questa misura sarà utile, beh, la valuteremo
alla fine, vedremo questa misura quanto sarà stata utile. Ci fosse
stata un'altra misura di altro tipo, probabilmente avrebbe tirato
di più, chi lo sa, lo vedremo, i conti si faranno alla fine.
Noi però ovviamente su questo non cambiamo idea, è di tutta
evidenza, e quindi sosterremo quest'ordine del giorno e rimaniamo
persuasi e convinti che la necessità dei ristori è quanto mai
urgente.
Presidente -
Altri gruppi? Mettiamo in votazione. La
votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet, Testolin).
L'ordine del giorno non è approvato.
Passiamo ora al seguente, si tratta dell'ordine del giorno n. 1
di Rassemblement. Per illustrare il documento ne ha facoltà il
consigliere Restano.
Restano (RV) -
Abbiamo ascoltato le gravissime parole del
Presidente della Regione, che ha annunciato il voto di astensione
su tutte le iniziative dell'opposizione, prima ancora di ascoltarne
l'illustrazione e le motivazioni, arrivando addirittura ad accusare
la minoranza di insinuarsi in un provvedimento già definito.
A fronte delle dichiarazioni fatte dal Presidente, prendiamo
atto di quanto scarsa sia la sua considerazione dell'intera
istituzione del Consiglio Valle, nonché di tutte le parti audite in
Commissione.
Noi non siamo stupiti dell'ennesima sua dimostrazione di
arroganza, Presidente, però forse, a questo punto, lei dovrebbe
tener conto di quanto espresso ieri anche da alcuni componenti
della sua stessa maggioranza.
Con quest'ordine del giorno, colleghi, parliamo nuovamente
dell'indennità sanitaria temporanea, di cui alla legge 27/2023. La
notizia della riduzione dell'indennità temporanea, che abbiamo
appreso nel corso del mese di ottobre, è stata già discussa più
volte, attraverso atti ispettivi in questo Consiglio.
Questa riduzione è stata concordata a fine del mese 2024 durante
un incontro sindacale tra l'Azienda sanitaria locale, le
organizzazioni sindacali e le RSU della sanità e del comparto, a
seguito di un monitoraggio della spesa fino a quel momento
sostenuta, rapportandola alle risorse ancora disponibili.
A questo punto, come ho detto prima, si sono susseguite una
serie di iniziative consiliari cui l'Assessore ha dato
risposta.
Nel corso dell'ultima iniziativa, l'Assessore ebbe a dire: "Per
le leggi di attrattività, oggetto della sua seconda domanda, e
quindi della 27/2023" - faceva riferimento alla legge regionale -,
"come abbiamo già comunicato in occasione della risposta
all'interrogazione n. 57 del collega Restano" - l'Assessore
rispondeva ad un'iniziativa del gruppo della Lega discussa durante
il Consiglio regionale del 7 novembre scorso, "il nostro impegno è
volto ad aggiornare l'indennità sanitaria temporanea, di cui alla
legge 27/2023, portando a stabilizzare gli importi dal 2025 e a
tornare a dare la stessa cifra per tutti e due i casi, quindi 800
euro per lordo busta per il personale della dirigenza sanitaria non
medica e 350 euro per lordo busta per il personale delle
professioni sanitarie".
Nel prendere atto di questa dichiarazione dell'Assessore
competente, ci permettiamo di evidenziare al Governo regionale,
all'Assessore competente e a tutti i colleghi, che l'iniziativa,
l'accordo tra l'azienda e i sindacati ha già previsto quella che
sarà la cifra per il 2025.
In effetti sembrerebbe che per il 2025 anziché 350 euro si sia
pattuito di iniziare l'anno con un'indennità da 315 euro per il
comparto e da 720 euro per la dirigenza, anziché gli 800 euro
previsti.
Allora come si può procedere? Si può procedere - e questo è
quanto noi chiediamo con la votazione di quest'ordine del giorno -
a prevedere, ad accordarci, ad assumere l'impegno da parte
dell'Assessore competente, nell'ambito della prima variazione al
bilancio di previsione del corso del 2025, di mettere a
disposizione i fondi necessari per sostenere l'indennità di cui
alla legge 27, per consentire di ripristinare l'importo
inizialmente previsto in sede di accordo sindacale.
Quest'ordine del giorno deve essere però comunicato all'Azienda
USL, invitandola a convocare con urgenza un incontro con i
sindacati del comparto e della dirigenza e RSU, come è avvenuto in
precedenza, per portarli a conoscenza di questa disponibilità
finanziaria e permettere di rivedere l'accordo affinché, fin dal
mese di gennaio, il personale della USL, il personale delle
professioni sanitarie e della dirigenza sanitaria non medica
possano tornare a godere dell'indennità che era stata prevista
inizialmente, cioè 350 euro e 800 euro mensili.
Presidente -
Per il Governo, l'assessore Marzi.
Marzi (SA) -
Come abbiamo già avuto modo di chiarire,
come da lei richiamato, con la legge regionale 27/2023 si è
concluso il percorso avviato con la legge regionale 22/2022.
Ricordiamo che la legge regionale 27/2023 ha preso spunto da
un'azione politica, poi condivisa e conclusa dal Governo e dal
Consiglio regionale, che aveva avuto avvio proprio con una proposta
di legge depositata anche dai colleghi firmatari di quest'ordine
del giorno, cioè la proposta di legge 95 del marzo 2023.
La legge regionale 27/2023, invece, ha assorbito anche le misure
economiche previste appunto da questa proposta di legge, ovverosia
750 euro lordo busta per il personale della dirigenza sanitaria non
medica e 300 euro lordo busta per il personale delle professioni
sanitarie, per un onere complessivo quantificato sulla base dei
dati forniti dall'Azienda USL pari ad euro 2.700.000.
Per quanto riguarda le modalità di erogazione dell'indennità,
come da lei tra l'altro richiamato, di cui alla legge regionale
27/2023 da parte dell'Azienda USL, abbiamo già chiarito che la
medesima ha stipulato un accordo sindacale che ha previsto di
corrispondere importi più elevati rispetto a quelli che erano alla
base del finanziamento della legge medesima, prevedendo le
remunerazioni di cui alla precedente legge regionale, cioè la
22/2022, ovvero sia 800 euro alla dirigenza sanitaria non medica,
anziché 750 euro, e 350 euro alle professioni sanitarie, invece dei
300 della proposta di legge 95.
In tal senso, la trattativa sindacale ha stabilito che si
sarebbe proceduto con necessario conguaglio negativo entro la fine
dell'anno, al fine di rispettare correttamente l'importo totale del
finanziamento pari a 2.700.000 euro, che era appunto tarato su
cifre più basse.
In questi mesi l'Azienda sta quindi procedendo con i conguagli
negativi previsti, prevedibili e concordati.
In merito alla legge regionale 27/2023, confermiamo, come tra
l'altro da lei richiamato, e come abbiamo già comunicato, la
volontà di aggiornare l'indennità sanitaria temporanea portandola a
stabilizzare gli importi del 2025 e dare la stessa cifra per tutti
e due i casi, quindi 800 euro per il lordo busta per il personale
della dirigenza sanitaria non medica e 350 euro per lordo busta per
il personale delle professioni sanitarie.
Come da lei richiamato, tra l'altro, e per questo motivo le
chiediamo di ritirare l'iniziativa, altrimenti ci asterremo, è
nostra assoluta intenzione - e questa è la terza iniziativa che
tratta questo tema - di intervenire con la futura legge di
assestamento su questo tipo di importi.
Altra questione che io, noi, comprendiamo rispetto a quello che
lei richiama, però di fatto, vorrebbe anche dire un intervento di
matrice politica sugli aspetti gestionali dell'Azienda USL, è però
il fatto - sul quale credo lei concorderà - che normalmente i
conguagli converrebbe gestirli in futuro in senso positivo, quindi
sarebbe forse stato più opportuno, non ovviamente legittimo, ma più
opportuno sì, partire con un importo più basso e poi eventualmente
procedere a dei conguagli positivi.
Nel caso specifico, invece, si è partiti con un importo più alto
per poi arrivare a dei conguagli negativi.
Comunque è assoluta volontà di questo Governo, con la prossima
legge di stabilità, arrivare a prevedere, per la 27/2023, uno
stanziamento che coincida con gli importi di riferimento della
22/2022.
Nel cogliere quindi positivamente l'indicazione, credo che i
rapporti con l'Azienda di fatto, già ad oggi, abbiano reso evidenti
quelle che sono le volontà governative future.
Presidente -
Consigliere Baccega.
Baccega (FI) -
Noi, come Forza Italia, voteremo con
convinzione questo ordine del giorno, anche e soprattutto per
l'impegno che abbiamo profuso nei due anni che hanno portato
ovviamente alla votazione della legge.
Noi riteniamo, e abbiamo sempre ritenuto, che tutto il personale
sanitario doveva avere il riconoscimento dovuto in termini di
indennità: l'indennità sanitaria prima, l'indennità Covid ancora
prima, ma adesso siamo arrivati al punto in cui, e lo vedremo anche
nei nostri ordini del giorno, è necessario trovare un quadro che
permetta di avere per tutti, ribadisco per tutti, il giusto
compenso.
Noi certamente quindi voteremo con grande convinzione
quest'ordine del giorno.
Presidente -
Consigliera Erika Guichardaz, a lei la
parola.
Guichardaz E. (PCP) -
Ringrazio il consigliere Restano e
il gruppo di Rassemblement per il deposito di quest'ordine del
giorno che condividiamo e che quindi voteremo con convinzione. Una
tematica che effettivamente è stata portata da tutti i sindacati, è
stata affrontata all'interno delle audizioni e soprattutto una
tematica che sappiamo essere di rilevante importanza anche per una
questione di attrattività di cui parliamo da tempo. Quindi grazie
al gruppo e voteremo con convinzione quest'ordine del giorno.
Presidente -
Consigliere Sammaritani, a lei la
parola.
Sammaritani (LEGA VDA) -
Anche noi, come gruppo Lega, già
nel passato - e ringraziamo inizialmente il gruppo di Rassemblement
per aver presentato quest'iniziativa -, quando abbiamo avuto modo
di trattare delle varie indennità fin dall'inizio, ai tempi ancora
del Covid, avevamo detto che non si potevano creare assolutamente
dipendenti di serie A e dipendenti di serie B e che tutti, allo
stesso modo, concorrono nell'esercizio di quelle attività sanitarie
che sono così importanti e delicate, soprattutto in questo momento
di particolare crisi proprio in quel settore.
Ben venga quindi questo tipo di impegno e anche il gruppo Lega
naturalmente voterà a favore.
Presidente -
Consigliere Restano, a lei la parola.
Restano (RV) -
Credo che si debba fare un pochino di
chiarezza perché nelle dichiarazioni dell'Assessore, che in parte
condivido e che potrebbero essere condivisibili, c'è un alone di
fumo, e allora va chiarito.
Gentili Assessori e gentile Presidente di quinta Commissione,
che è sempre assente quando deve essere presente a difendere le
persone che lavorano in favore della collettività, lui paladino
della correttezza, della trasparenza e della giustizia, vi devo
comunicare ... per cortesia, silenzio collega Padovani... che
quando abbiamo firmato la proposta di legge 95, questa legge era
una modifica alla 22 e ci avevamo proprio azzeccato perché avevamo
chiesto la disponibilità dei fondi residui della 22, che è quella
che prevede l'indennità per medici ed infermieri.
Le indennità di 750 euro e di 300 euro erano state calcolate
perché avevamo valutato quelli che erano i fondi residui, ed è per
questo che temporaneamente avevamo previsto un'indennità più bassa
rispetto agli 800 e ai 350.
Guarda caso, forse voi non lo sapete, con una determina
dirigenziale, la n. 1048 del 05/12/2024, l'Azienda sanitaria della
Valle d'Aosta ha restituito 4.885.000 euro alla Regione, che sono i
soldi avanzati per i due anni 2022 e 2023 sulla legge 22.
Avevamo fatto i calcoli giusti, tenendoci un franco per
eventuali assunzioni, perché con i 300 e i 750 euro, avevamo
previsto una spesa di 2.120.000 euro; questo perché già sapevamo
che avreste dato un parere negativo, come vostra consuetudine. Non
volevamo fare un intervento
spot
di quelli richiamati ieri,
ma volevamo essere significativi per della gente che tanto dà alla
collettività valdostana, e allora avevamo previsto questo modo di
operare che ci sembrava corretto, oltre che legittimo, perché non
andavamo a chiedere delle modifiche finanziarie.
Poi dopo si è inteso percorrere un'altra via, noi l'abbiamo
sostenuto perché abbiamo ritenuto opportuno guardare a quello che
era il risultato.
Oggi ci siamo permessi di presentare quest'ordine del giorno
perché vi è la necessità di modificare quell'accordo sindacale, e
per dare l'opportunità di rivedere un accordo sindacale, bisogna
comunicare qualcosa. Quel qualcosa che c'è da parte del Consiglio
regionale è la disponibilità finanziaria, non è un'invasione delle
competenze, andiamo a dare contezza di questa disponibilità
finanziaria.
Se poi, Assessore, lei riesce a farlo in un'altra maniera, ben
venga, l'importante è ottenere il risultato.
In ogni caso noi voteremo convintamente quest'ordine del
giorno.
Presidente -
Assessore Marzi si è prenotato come gruppo
Stella Alpina.
Marzi (SA) -
Solo per non iniziare una polemica che
rischia poi di diventare lunghissima. Di fatto, se uno guarda
l'ordine del giorno di questo Consiglio, ci sono altre iniziative
identiche a queste sullo stesso tema, però è importante ricordare,
collega Restano, che sulla proposta di legge 95 c'era un parere di
illegittimità finanziaria proprio perché si prevedeva un prelievo
dalla 22/2022 che non sarebbe stato legittimamente possibile e
quindi, di fatto, se fossimo rimasti alla proposta di legge 95
nella sua forma iniziale, proprio per il fatto che andava a
prevedere di utilizzare i fondi stanziati sulla 22/2022, non
saremmo mai arrivati a dare 1 euro.
Per cui, tanto per iniziare, ritengo che la 27/2023 abbia
cominciato a fare un ottimo lavoro e siamo tutti d'accordo rispetto
al fatto che con gli stanziamenti del prossimo assestamento faremo
un ottimo lavoro e porteremo tutto, come di fatto, hanno deciso le
rappresentanze sindacali e l'Azienda nella loro piena legittima
autonomia.
Presidente -
Altri? Se non ci sono altri interventi,
mettiamo in votazione. La votazione è aperta. La votazione è
chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet, Testolin).
L'ordine del giorno non è approvato.
Passiamo ora all'ordine del giorno n. 1 di Forza Italia. Si è
prenotato il consigliere Marquis, ne ha facoltà.
Marquis (FI) -
Abbiamo ascoltato le gravissime parole del
Presidente della Regione che ha annunciato il voto di astensione su
tutte le iniziative dell'opposizione, prima ancora di ascoltarne
l'illustrazione e le loro motivazioni, arrivando addirittura ad
accusare la minoranza di insinuarsi in un provvedimento già
definito.
A fronte delle dichiarazioni fatte dal Presidente, prendiamo
atto di quanto scarsa sia la sua considerazione dell'intera
istituzione del Consiglio Valle, nonché di tutte le parti audite in
Commissione.
Noi non siamo stupiti dall'ennesima sua dimostrazione di
arroganza, Presidente, però forse, a questo punto, lei dovrebbe
tener conto di quanto espresso ieri anche da alcuni componenti
della sua maggioranza.
Veniamo ora all'illustrazione di questo ordine del giorno che,
come gruppo di Forza Italia, abbiamo presentato e che si prefigge
l'istituzione di un tavolo di lavoro per predisporre una proposta
di riduzione della pressione fiscale; una proposta che nasce un po'
dalla considerazione e dal nostro "credo" politico. È un "credo"
per cui, prima di basarsi sulla distribuzione delle risorse,
secondo noi la pubblica Amministrazione deve fare in modo di
lasciare le risorse il più possibile nelle mani dei cittadini,
delle imprese e degli operatori economici, affinché questi possano
fare la loro parte a livello di comunità.
Purtroppo vediamo che, sotto questo profilo, c'è una
predilezione a distribuire risorse, ma la distribuzione delle
risorse si può fare attraverso della burocrazia, e questo sta, tra
l'altro, ingessando la pubblica Amministrazione regionale, e credo
che sia anche una delle ragioni, la miriade di iniziative piccole
che vengono fatte e frammentate, che porta a creare questo
spaventoso avanzo di amministrazione di cui abbiamo parlato nella
giornata di ieri.
Pertanto, riteniamo che a livello di Regione Valle d'Aosta si
possa fare qualcosa per andare in questa direzione in un contesto
come quello che viviamo, dove la gente ha delle difficoltà: ce
l'hanno detto anche nel corso delle audizioni le parti sociali, che
ci sono sempre più famiglie che hanno difficoltà ad accedere a dei
servizi primari, a partire dalla casa, al pagamento delle bollette
dell'energia elettrica, del riscaldamento e quant'altro, e anche le
imprese, che hanno una situazione di difficoltà oggettiva in Valle
d'Aosta, di svantaggio competitivo rispetto a quelle che sono le
altre realtà territoriali, perché noi siamo una Regione di
montagna.
Riteniamo quindi che sotto questo profilo ci siano ampi spazi
per poter fare un intervento a livello di Regione.
Questi spazi ci sono derivati dalla norma d'attuazione che
abbiamo approvato nel 2017, la 184, come decreto legislativo, che è
un decreto che tratta l'armonizzazione tra la finanza statale e la
finanza regionale.
È stato costituito, poi, in attuazione di una mozione che è
stata approvata dal Consiglio regionale, un gruppo di lavoro che ha
verificato quali sono le possibilità e le opportunità di
manovrabilità della Regione in materia di tributi.
Le risultanze di questo studio, che abbiamo avuto modo già anche
di considerare quando si è parlato di zona franca, sono che oggi la
Regione ha la più ampia possibilità di manovrabilità in materia di
tributi propri, dove con tributi propri, parliamo di addizionale
dell'Irpef, parliamo di Irap, l'addizionale Irpef per i cittadini e
l'Irap per le imprese e per gli operatori economici.
Poi c'è il tema dell'Imu: è vero che sono di competenza dei
singoli Comuni la determinazione delle tariffe, la gestione e gli
incassi, però si possono attivare delle manovre con cui, qualora ci
fosse la volontà da parte della Regione di andare incontro ai
cittadini, ridurre le tariffe a fronte dei ristori che verrebbero
messi a disposizione dei Comuni per compensare i mancati introiti
da questo tipo di manovra.
Tutto questo riteniamo che sia possibile in un momento in cui ci
sono delle buone disponibilità a livello economico, perché è vero
che l'avanzo di amministrazione che si determina nel mese di
aprile, maggio, quando si approva il rendiconto, sono delle
risorse, un portafoglio che viene messo a disposizione per le spese
di investimento, ma è altrettanto vero che un'attenta e oculata
gestione, così come è stato richiamato anche ieri da un collega
della maggioranza che ha dichiarato che c'è una responsabilità
politica nella gestione di quest'avanzo, seppure questo è un tema
complesso, dobbiamo dircelo, che meriterebbe un approfondimento di
come si verifica, noi riteniamo che un'oculata gestione durante
l'anno della pianificazione di quello che si riesce a fare e quello
che non si può fare metterebbe in corso d'anno a disposizione
comunque o in fase di bilancio, un numero significativo di risorse
che potrebbero essere utilizzate per abbattere e ridurre un
pochettino la pressione fiscale in Valle d'Aosta.
Questa quindi è la proposta che noi abbiamo avanzato e che
sottoponiamo all'attenzione del Consiglio regionale.
Presidente -
Risponde il Presidente della Regione.
Testolin (UV) -
Due brevi considerazioni iniziali prima
di entrare nel merito della domanda. La valutazione di più ampio
respiro è quella che nel tempo anche in quest'Aula si era discusso
rispetto sia all'Irap, sia all'addizionale Irpef, con dei confronti
che erano nel tempo stati incentrati principalmente sulla volontà
del Governo, a suo tempo, di andare a lavorare sull'addizionale
Irpef. Addizionale che poi è stata, in certi casi, abbattuta ed
esentata in certe fasce di categorie, mentre su altre non era
possibile andare a intervenire, ed è un discorso che valuteremo
anche in corso di questo Consiglio su alcuni emendamenti che sono
stati presentati da alcuni gruppi in merito alla manovrabilità
sull'Irap, in alternativa a quella che era invece una proposta che,
a suo tempo, era stata paventata, quella dell'azzeramento del primo
scaglione addizionale Irpef. Due elementi che, quindi, sono già
stati presi, seppur non completamente, in considerazione, tant'è
vero che ancora per il 2025 è in essere un abbattimento del primo
scaglione che adesso era in predicato per capire quale fosse la
forbice sulla quale operare, perché dai 15 milioni dovrebbe passare
ai 28.000 euro, quindi anche in sede di bilancio è stata presa in
considerazione quest'opportunità.
Detto questo, io raccolgo lo stimolo che è stato presentato da
quest'interpellanza che, peraltro, non è la prima, ci torniamo
ciclicamente, ed è un discorso che anche con gli uffici è stato più
volte rappresentato.
Ci sono due aspetti fondamentali, uno è quello che l'avanzo di
amministrazione non è un avanzo distribuibile sottoforma di
agevolazione o di utilizzo diverso da quello degli investimenti, e
questo è un dato di fatto. Il secondo aspetto è che, pur avendo voi
rappresentato un'ipotesi di avanzo di amministrazione, quest'avanzo
- se mi permette - al momento è calcolato sulla base di indici che
sono dati da tabelle che prevedono le modalità di calcolo di questo
avanzo di amministrazione, che è stato quantificato per quello che
è riportato sul bilancio, e che avrà contezza nei primi mesi del
prossimo anno.
Da un punto di vista anche tecnico diventerebbe improbabile
poter lavorare su questi dati. Quello che è vero è che sicuramente
c'è la possibilità di fare delle valutazioni che, nel tempo, sono
comunque state fatte e che verranno riproposte nel momento
dell'elaborazione dei dati che si hanno a disposizione per
verificare laddove si possa andare a intervenire.
Per quanto riguarda l'ordine del giorno, noi ci asterremo, pur
raccogliendo l'ennesima istanza in questo senso, che non è caduta
nel vuoto, ma fa parte di un percorso di valutazioni, all'interno
delle quali molte delle iniziative sono state assunte sia sull'Irap
sia sull'addizionale Irpef, come ho già ricordato.
Presidente -
Consigliere Marquis, ne ha facoltà.
Marquis (FI) -
Accogliamo le sue parole di disponibilità
ad approfondire la questione, però posso garantire che sono anni
che mi sento dire "Approfondiremo la questione".
Io nella premessa, e lo ribadisco, ho evidenziato una questione:
l'ho detto io che l'avanzo di amministrazione può essere solo
utilizzato per investimenti, ma qui il problema è che non si generi
l'avanzo di amministrazione, è che attraverso un corretto
dimensionamento delle poste di bilancio, si determinerebbero
tranquillamente 100 milioni di risorse da liberare, da mettere a
disposizione per una manovra di natura fiscale, perché il problema
è che l'avanzo si genera attraverso un sovradimensionamento delle
iniziative rispetto a quelle che poi vengono messe in atto.
È questo il meccanismo che è preoccupante e che abbiamo
evidenziato ieri, che va studiato e va capito il perché si
verificano queste situazioni, perché se ciascuno di noi si siede
alla tavola e quando arriva una portata prende tutto, gli altri non
hanno nulla da mangiare e poi, alla fine, se non ha un sufficiente
stomaco per accogliere quello che è il piatto, rimane lì un avanzo,
nel piatto, rimane lì così e alla fine siamo qui a fare questi
conti alla fine dell'anno e vedremo quale sarà l'avanzo di
amministrazione che, purtroppo, sarà molto alto.
Proprio per questa ragione noi abbiamo indicato un
budget
: un terzo di quello che è l'avanzo di amministrazione
che si genera in questo momento. Attraverso un'oculata gestione di
bilancio, potrebbe essere tranquillamente impiegato per una
politica di riduzione fiscale, perché tra l'altro è una politica
che lascerebbe direttamente i soldi in tasca ai cittadini, senza
doverli poi far venire qui a fare delle code, a presentare delle
istanze, aspettare dei mesi, dei mesi per avere poi risposta a
quelle che sono le proprie aspettative.
Questo è il problema che noi continuiamo a evidenziare,
pertanto, sotto un certo profilo, abbiamo ascoltato con piacere le
sue parole, però sono delle parole che non ci danno nessuna
rassicurazione. Siamo sicuri che arriveremo alla prossima primavera
che non sarà fatto uno studio.
Ci aspettavamo quantomeno che, al di là di non approvare
l'ordine del giorno, lei ci dicesse: "Ritirate quest'ordine del
giorno perché condividiamo il tema e vi assicuriamo che prendiamo
in carico la questione entro 60-90-120 giorni. Proviamo a portare
sul tavolo una proposta da esaminare che va in questa
direzione".
Questa sarebbe stata concretezza e sarebbe quello che noi
avremmo auspicato da questo Governo regionale, un Governo regionale
che riteniamo debba essere molto più attento a quelle che sono le
richieste dei cittadini, perché i cittadini vogliono essere messi
nella condizione di poter vivere e di poter lavorare, quindi la
distribuzione che voi fate non la condividiamo perché oggi state
ingessando la pubblica Amministrazione, la macchina regionale, con
una miriade di azioni, di contributi che sono da pochi euro.
Ci sono delle leggi per cui, se si andasse a verificare cosa
succede, costa di più la gestione della legge di quello che
distribuisce sul territorio.
Ma allora ha senso andare avanti in questa direzione o
meriterebbe essere attuata una riforma per anche accorpare i
provvedimenti legislativi e le azioni che vengono fatte? Perché,
alla fine, il personale della Regione viene messo in difficoltà:
tutte le volte qui sentiamo dire nei Consigli che c'è poca gente e
ci sono poche risorse a disposizione.
Probabilmente, bisognerebbe impiegare le risorse per un'azione
di progettualità, non per dare adempimento a delle pratiche che
sono state proceduralizzate, come ha detto ieri il collega Jordan,
qualche decennio fa e che meriterebbero di essere riviste, ma
questo tema qui io ricordo che è da inizio Amministrazione, quando
c'era il Governo Lavevaz, che avevo sollevato questo problema qui,
di semplificazione di sburocratizzazione.
Neanche un'iniziativa è stata sburocratizzata o semplificata, è
stato completamente dimenticato questo tema.
Pertanto, questo è un problema che riteniamo serio, che vada
affrontato e vale di più di molte altre cose nell'interesse delle
imprese e dei cittadini.
Quindi aspettiamo con ansia che ci sia qualche passo avanti in
questa direzione.
Presidente -
Altri? Mettiamo in votazione. La votazione è
aperta. La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Erika,
Guichardaz Jean-Pierre, Jordan, Lavevaz, Malacrinò, Marguerettaz,
Marzi, Minelli, Padovani, Rosaire, Sapinet, Testolin).
L'ordine del giorno non è approvato.
Consigliere Marquis si è prenotato per mozione d'ordine.
Marquis (FI) -
Chiederei un'interruzione, una
sospensione, per una conferenza stampa di minoranza.
Presidente -
Organizziamo soltanto una Conferenza dei
Capigruppo per organizzare i lavori della mattina e della giornata.
Sospendiamo il Consiglio e facciamo una Conferenza dei Capigruppo.
I lavori del Consiglio sono sospesi.
La seduta è sospesa dalle ore 12:01 alle ore 12:29.
Presidente -
Riprendiamo i lavori. Ordine del giorno n. 1
di PCP. Si è prenotata la consigliera Erika Guichardaz per
illustrare il documento: ne ha facoltà.
Guichardaz E. (PCP) -
Abbiamo ascoltato le gravissime
parole del Presidente della Regione, che ha annunciato il voto di
astensione su tutte le iniziative dell'opposizione, prima ancora di
ascoltarne l'illustrazione e le motivazioni, arrivando addirittura
ad accusare la minoranza di insinuarsi in un provvedimento già
definito.
A fronte delle dichiarazioni fatte dal Presidente, prendiamo
atto di quanta scarsa sia la sua considerazione dell'intera
istituzione del Consiglio Valle, nonché di tutte le parti audite in
Commissione.
Noi non siamo stupiti dall'ennesima sua dimostrazione di
arroganza, Presidente, però forse, a questo punto, lei dovrebbe
tenere conto di quanto espresso ieri anche da alcuni componenti
della sua maggioranza.
Sotto questo punto di vista, credo che sia emerso in maniera
chiarissima, dalle audizioni in Commissione, e immagino che sia
stato riportato anche agli organi di Governo, che la richiesta
formulata da tutte le forze sociali e dalle associazioni dei
consumatori è stata quella di richiedere nuovamente una misura
strutturale per le famiglie.
Sappiamo che ci sono degli interventi, dei micro contributi
dati, ma quello che viene chiesto con forza, ed è stato ripetuto da
tutti, è proprio quello di riavere una misura strutturale.
Ribadisco, non volete chiamarla Bon Chauffage? Volete chiamarla in
un altro modo? Scegliete voi quale nome darle, ma quello che viene
chiesto dalla comunità valdostana è questo.
Quello che già evidenziavo ieri è chiesto non più solo per
quelle fasce più deboli che abitualmente avevano accesso a questa
misura, ma è chiesta da sempre più valdostani, proprio legata anche
ai dati che possiamo ritrovare, assolutamente, nel rapporto sulla
povertà della Caritas per quello che riguarda le persone più
fragili, ma quello che possiamo rilevare ogni giorno: anche chi ha
due stipendi ma si ritrova con un figlio, ad esempio, che studia,
fa l'Università e magari con un mutuo da pagare, fa veramente
fatica ad arrivare alla fine del mese.
Credo quindi che, sotto questo punto di vista (ed è una cosa che
chiediamo da quattro anni), non cercare di intervenire in qualche
modo, proprio perché più si va avanti, più quello che sta avvenendo
purtroppo colpirà delle altre persone, sotto questo punto di vista,
oltre a mettere la parte della misura strutturale, abbiamo aggiunto
nell'impegnativa anche un impegno rispetto all'aumento di risorse e
contributi, invece, per le varie realtà e associazioni che si
occupano di distribuzione di derrate alimentari, riferite alle
persone in situazioni di necessità, perché anche in questo caso le
varie associazioni e le varie realtà hanno chiesto da tempo un
intervento, hanno chiesto di poter avere maggiori fondi perché le
persone che si rivolgono a loro continuano a essere tante e a
essere sempre di più.
Quello che noi chiediamo è di cercare ancora una volta di
mettere a terra: ci sono già le misure, andrebbero semplicemente
finanziate, ci sono degli emendamenti che prevedono tutto questo;
ci sarà un grande avanzo su cui potremo dare veramente le risorse
anche a quelle realtà che mettiamo, quindi la richiesta che arriva
forte dalle audizioni di Commissione è proprio quella di riuscire
nuovamente a intervenire in un settore su cui purtroppo in questi
anni si è fatto poco o nulla.
Presidente -
Per il Governo, assessore Bertschy.
Bertschy (UV) -
Questa è un'iniziativa più volte
ripetuta.
Come ha già detto lei, la visione è un'altra, lo abbiamo già
evidenziato ieri con alcuni interventi in Aula: noi stiamo
proponendo alle famiglie valdostane interventi per il lavoro,
interventi nella riduzione dei costi di trasporto, interventi nella
riduzione dei costi per l'istruzione e per altri interventi
ancora.
Per dare a un
bonus
come questo una risposta
significativa, e quindi non una semplice iniziativa, come le avete
chiamate voi ieri, servono risorse importanti.
Nel 2017 erano circa 7.700 le famiglie che avevano ottenuto il
bonus, a oggi probabilmente questo numero è ancora aumentato,
quindi bisognerebbe dirottare risorse di spesa corrente. Sono
numeri importanti che hanno bisogno di molti, molti milioni di
euro.
Dispiace che, parlando dell'avanzo di amministrazione, ancora
una volta si faccia confusione: non è con l'avanzo di
amministrazione che si possono utilizzare misure in spesa corrente,
quindi non è l'avanzo, è nel bilancio principale che bisogna
trovare queste risorse, riducendole da altri capitoli.
Tutti gli anni ci diciamo le stesse cose, la Lega ha proposto un
emendamento che propone di ridurre delle risorse agli Enti locali,
l'avevamo già detto l'anno scorso, non è questa la nostra
direzione.
In questo caso si propone semplicemente la misura ma senza dire
dove andare a ridurre queste risorse, quindi, sotto questo profilo,
per quello che riguarda la mia delega, lavoreremo a misure
strutturali per la riduzione dei costi energetici, a misure per gli
investimenti con finanziamenti all'1% o lo 0% di interessi e
ovviamente, piano piano che crescerà la politica di tipo
energetico, si interverrà anche con le azioni sulla povertà
energetica.
L'Assessorato del collega Marzi informa anche che, per quello
che riguarda il punto 2, sono state aumentate le risorse a 27 mila
euro all'associazione del Banco alimentare per la Giornata
nazionale della colletta alimentare, sono state aumentate le
risorse alla Fondazione opere Caritas per 60 mila euro, nel
Progetto Emporio è stata incrementata la raccolta fondi per
l'acquisto di generi alimentari per euro 20 mila ed è in corso un
disegno di legge per sostegno al terzo settore, che verrà a breve
depositato in Consiglio, dove si prevede l'istituzione di un fondo
regionale per l'innovazione sociale, finalizzato anche a sostenere
gli enti del terzo settore nell'ambito di iniziative di particolare
interesse regionale, tra le quali rientrano, appunto, anche quelle
inerenti l'approvvigionamento di generi alimentari.
L'assessore Marzi, rispetto agli interventi sulle famiglie e sul
sociale, sta operando per garantire la migliore risposta possibile.
Per quello che riguarda noi, non rientra nelle azioni politiche
sull'energia l'obiettivo di reintrodurre il bonus, ma, piuttosto,
ripeto, di intervenire su tutte quelle azioni che tolgono delle
risorse, come ha detto poc'anzi il collega Marquis, invece che
aggiungere delle poste in bilancio con delle operazioni anche di
tipo amministrativo.
Lo sconto sui trasporti (lo sconto sullo Special 20 e lo sconto
sull'abbonamento ferroviario) permette alle persone di pagare alla
fonte meno tutte queste risorse, come quella per gli studenti
universitari.
Presidente -
Consigliere Aggravi, ne ha facoltà.
Aggravi (RV) -
Per esprimere la posizione di voto del
gruppo di Rassemblement Valdôtain su quest'ordine del giorno.
La complessità - l'ho detto anche in altre iniziative - della
riattivazione del Bon de Chauffage - visto che poi di questo si
parla - la conosciamo tutti, è che anche se forse si dovesse
riattivare, ci si dovrebbe lavorare sopra per metterlo anche
diciamo in una condizione più aggiornata e più moderna; però dal
punto di vista del segnale e del messaggio, questo ordine del
giorno è condivisibile, quindi noi lo voteremo.
Noi abbiamo pensato a questo bilancio di presentare invece un
altro tipo di iniziativa, e lo richiamo, che è quello
dell'emendamento n. 1 che proporrebbe e propone di inserire delle
detrazioni a livello di addizionale regionale Irpef.
Come ho detto ieri, magari 200 euro all'anno per qualcuno sono
pochi, ma per altri rappresentano un importante contributo, anche
per rappresentare una modalità che può essere innovativa
nell'ambito delle misure a sostegno dei redditi più in difficoltà o
più bassi, come quella appunto della detrazione fiscale.
Ieri citavo un dato che, almeno a mio modesto parere, non è da
prendere sottogamba, cioè il fatto che l'andamento dei redditi è
sempre più schiacciato, sono aumentati in percentuale i
contribuenti al di sotto dei 28 mila euro di reddito e, con una
situazione dove comunque gli effetti dell'inflazione ci sono
ancora, questo pesa ancora di più.
Ieri abbiamo anche sentito dire che si è portata avanti una
politica di limitazione del contributo alla finanza statale per
quello che è della nostra Regione e anche di altre Regioni; sì, sì,
è vero, però teniamo anche conto che le casse dello Stato hanno
incassato di più grazie all'inflazione, perché comunque l'Iva
sappiamo benissimo che è direttamente agganciata all'inflazione,
che è una tassa indiretta e anche subdola, quindi il costo
complessivo della vita è aumentato.
Noi proponiamo, e preferenzialmente riteniamo che inserire una
detrazione sia un elemento di maggiore innovatività, soprattutto in
aiuto di famiglie o comunque anche di singoli che sono più in
difficoltà ma, ripeto, voteremo l'ordine del giorno comunque,
apprezzando quella che è la finalità di sostegno alle fasce più
deboli della popolazione valdostana.
Presidente -
Consigliere Manfrin, ne ha facoltà.
Manfrin (LEGA VDA) -
Ovviamente anche il gruppo Lega
voterà convintamente questo ordine del giorno, che va esattamente
nella direzione che abbiamo tratteggiato con la presentazione
dell'emendamento che reintroduce il Bon Chauffage.
Questo ordine del giorno è ovviamente una battaglia che molti
gruppi all'interno di quest'Aula hanno sostenuto,
in primis
anche le colleghe di PCP, che va nell'ordine di evidenziare una
necessità, e soprattutto che va nell'ordine di dare attenzione a
quella che è una condizione delle famiglie valdostane che si
trovano a dover affrontare, oltre che le difficoltà che purtroppo
affrontano tante altre realtà, anche il problema del riscaldamento
domestico che sicuramente, per una realtà montana e una realtà
alpina, incide in maniera maggiore sul bilancio familiare.
Ecco perché riteniamo che questa proposta sia assolutamente
condivisibile, ecco perché la Lega presenterà un ordine del giorno
che è presente, in realtà, ormai dal ... ho fatto un errore nella
presentazione di ieri, perché ho detto che lo presentiamo dal 2019,
in realtà la reintroduzione del Bon Chauffage l'abbiamo presentata
già a partire dal bilancio del 2018, perché, ricordo, ai tempi
venne predisposta la riaattivazione del Bon Chauffage con
l'individuazione delle necessarie misure di copertura - il collega
Aggravi lo ricorda molto bene - e il Governo subentrante decise che
invece, in ossequio anche al primo
killer
di questa misura,
ovvero ricordo sempre l'assessore Guichardaz, quindi in ossequio
alla politica di killeraggio del Bon Chauffage, decise di
cancellare quelle risorse che noi avevamo trovato.
È stato detto, da parte dell'assessore Bertschy, che la Lega
vuole togliere i fondi agli Enti locali, la Lega non fa altro che
andare ad individuare proprio quei fondi che non hanno un vincolo
di destinazione, che possono servire per cose sicuramente utili, ma
possono anche servire le cose che magari sono meno utili.
L'abbiamo detto, è evidente che ci troviamo ad affrontare una
destinazione di fondi di cui non si conosce quale sarà l'utilizzo
finale, è evidente che siamo nell'indeterminatezza.
Noi sappiamo invece che quei 5 milioni, se approvati con
quell'emendamento, evidentemente andranno a rifinanziare una misura
che dà attenzione e che va nella direzione di aiutare le famiglie
più deboli.
Voteremo quindi con convinzione quest'ordine del giorno e
ringraziamo le colleghe di PCP per averlo presentato.
Presidente -
Consigliera Minelli, ne ha facoltà.
Minelli (PCP) -
Questo ordine del giorno si intitola:
"Povertà" e potremmo chiederci se esiste un problema di povertà in
Valle d'Aosta.
La risposta è sì e ci viene da chi si occupa di persone che
versano in questa condizione, e presenta dei dati significativi che
ci mettono di fronte a una situazione che deve essere affrontata.
Abbiamo ascoltato le parole dell'Assessore che ci conferma ancora
una volta (e quindi immagino che sarà poi anche lo stesso discorso
che verrà fatto per le altre iniziative che sono state depositate
anche dai colleghi in questo senso), in sostanza, che non è nelle
intenzioni del Governo e della maggioranza occuparsi di quello che
riguarda il Bon Chauffage, o comunque una misura similare.
Questo è un primo aspetto. Si dice che vengono fatte delle
azioni per intervenire a supporto delle famiglie che sono in
difficoltà e si cita per esempio quella relativa ai trasporti, allo
Special 20, che è sicuramente una misura importante, una misura che
noi abbiamo condiviso, l'ho detto più volte senza problemi.
Sappiamo però anche che ci sono tante persone che per dove
vivono, per il loro sistema di vita, non utilizzano i trasporti o
li utilizzano in maniera molto saltuaria.
Certo, chi ha dei figli che devono studiare e chi abita lontano
dalla città invece ha bisogno di questa misura e di questa
opportunità. Qui però stiamo parlando anche di persone che non
mettono insieme in tanti casi il pranzo con la cena... e siamo in
Valle d'Aosta nel 2024.
Tra l'altro, i rapporti ci dicono che queste non sono più
soltanto persone che non hanno un lavoro, che sono disoccupate, che
sono in una situazione di disagio familiare particolare; si sta
parlando anche di persone che hanno un'occupazione, che non fanno
nemmeno parte, per così dire, delle fasce che un tempo erano
considerate quelle più deboli, perché oggi questo fenomeno colpisce
anche chi sta in quella zona che prima era occupata da persone che
potevano essere considerate il cosiddetto ceto medio, ma la
situazione è cambiata e sta cambiando ancora.
Fino a qualche anno fa, questi erano problemi che non
riguardavano una Regione come la Valle d'Aosta, o la riguardavano
in maniera marginale. Oggi siamo in una situazione che è
sicuramente più grave.
Se io leggo che ci sono 2.600 persone che devono essere seguite
per quanto riguarda il pacco alimentare settimanale o quotidiano,
in una Regione di 120 mila abitanti, a me sembrano tante, e poi
queste sono quelle che sono in qualche maniera censite, di cui si
sa. Ci sono poi tutte le altre.
Io non so se voi siate a conoscenza del fatto (penso di sì) che
in tante parrocchie in fondo alla Chiesa ci sono i cesti, la
domenica, per raccogliere gli alimenti e li vanno a prendere le
persone che abitano in quei paesi.
Allora non dico che non si faccia nulla, si stanno facendo delle
cose, è vero, l'Assessore ha detto: "Abbiamo aumentato i fondi sia
per quello che riguarda la Caritas e anche altri enti", bene,
positivo, però io credo che il problema stia diventando così
importante che forse bisogna mettersi attorno a un tavolo e
studiare delle misure che siano più strutturali.
Non va bene il Bon Chauffage? Pensiamone un'altra, pensiamo a
qualche cos'altro, però rendiamoci conto che qui siamo di fronte a
una situazione che rischia di andare avanti e anche di
peggiorare.
Allora, a me sembrerebbe un'assunzione di responsabilità magari
dire: "No sul Bon Chauffage perché vediamo un'altra cosa", però
cerchiamo anche di emendare, di trovare una quadra, ma soprattutto
che ci sia la volontà concreta di prendersi in carico questa
questione.
Dico anche che, così come viene spiegato a noi che ci sono delle
altre misure che in qualche maniera insistono sullo stesso
argomento, forse bisogna spiegarlo bene anche alle forze sindacali,
alle Associazioni dei consumatori, perché noi quelli che abbiamo
sentito ci hanno presentato una situazione a dir poco
preoccupante.
Allora bisognerà spiegare, oltre che a noi, che non dobbiamo
andare a insinuarci nelle pieghe di un bilancio o a presentare
ordini del giorno che, come ci è stato detto, non dicono dove
andare a prendere i soldi; voi allora avete i soldi in mano, avete
la cassa, avete la serratura della cassaforte, pensateci! Però
pensateci rapidamente, perché qui la situazione può diventare più
grave di quello che già è.
Presidente -
Assessore Marzi, ne ha facoltà.
Marzi (SA) -
Ringrazio il collega Bertschy e molto
probabilmente, visto il ripetere e ridondare tema Bon de Chauffage,
probabilmente l'oggetto del contendere sta nel fatto che, nel caso
specifico, si sarebbe dovuto parlare di povertà, però, nella
presentazione di questo bilancio in quinta Commissione, noi abbiamo
fatto un intervento specifico su quelle che sono le previsioni in
tema di povertà. In particolare, infatti, nel contrasto alla
povertà, nel 2025 sarà avviato un servizio di accoglienza
temporanea per le persone in condizione di povertà e a rischio di
esclusione sociale per complessivi euro 86 mila, con rimborsi tra
l'altro per gli investimenti ai Comuni che sono
partner
del
progetto per euro 220 mila.
Verrà inoltre avviato un centro di servizi per la povertà con un
impegno finanziario di euro 890 mila con il rimborso di
investimento al Comune che è partner di un progetto per euro 830
mila nel 2025 e 60 mila euro nel 2026.
Rispetto ai percorsi per favorire inoltre l'autonomia abitativa
e lavorativa delle persone in povertà, sono previsti l'avviamento
di tutta una serie di gruppi appartamento per 890 mila euro e sono
state inserite, in seno al Piano regionale della misura a contrasto
della povertà 2023-2025, tutta una serie di iniziative: 794 mila
euro per l'inclusione sociale, occupazionale e lavorativa con il
collega Bertschy, più tutta un'altra serie di contrasti
emarginazione adulta sulla povertà, tra l'altro una serie di fondi
finanziati con il PON.
Di fatto, per il sostegno alla povertà, ci sono circa 5 milioni
di euro, come da me richiamato nell'intervento di ieri.
Anche rispetto al tema della condivisione con la parte sociale e
con le associazioni dei consumatori, l'ultima volta che
l'Assessorato ha visto le associazioni è stato due settimane fa e
in quell'occasione le associazioni ci hanno ribadito che non sono
mai state coinvolte così tanto in attività collegiale di
condivisioni con le associazioni.
Di conseguenza, nel prendere atto dell'importanza di
quest'iniziativa, all'interno di questo bilancio sono inserite
tutta una serie di azioni dedicate alla povertà, anche perché la
povertà è diventata uno dei LEPS ed è stato approvato anche l'anno
scorso.
Certo, si può migliorare, ma di fatto mai c'è stata
un'attenzione così puntuale nell'applicazione dei LEPS rispetto ad
una tematica sociale lavorativa così importante.
Presidente -
Altri? Mettiamo in votazione. La votazione è
aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet, Testolin).
L'ordine del giorno non è approvato.
Sono le ore 12:55, propongo di rinviare al pomeriggio i
successivi ordini del giorno. I lavori del Consiglio sono sospesi,
riprenderanno alle ore 15:00.
---
La seduta termina alle ore 12:55.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK