Consiglio Regionale della Valle d'Aosta - Oggetto del Consiglio n. 380 del 24 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 380 del 24 febbraio 2021 - Resoconto
OGGETTO N. 380/XVI - Interpellanza: "Azioni per il rilancio
del settore dell'edilizia abitativa".
Bertin (Presidente) -
Punto n. 29 all'ordine del
giorno. Per l'illustrazione, la parola al consigliere Aggravi.
Aggravi (LEGA VDA) -
Questa interpellanza vuole
comprendere quali sono gli intendimenti relativamente al rilancio
dell'edilizia residenziale ma in particolare vuole fare il punto e
capire qual è lo stato dell'arte di una misura che fu introdotta
nel gennaio 2020 a seguito dell'approvazione di un emendamento al
disegno di legge di formazione del bilancio, che introduceva il
meccanismo dei contributi in conto interessi a sostegno
dell'edilizia abitativa. Non torno su quello che accadde all'epoca
anche con delle controproposte che furono fatte dal gruppo di cui
faccio parte, che però non ebbero la possibilità di trovare i voti
necessari in aula, qui si richiama questa misura in quanto
all'epoca fu giustamente presentata come un meccanismo per
facilitare l'erogazione di tutta una serie di mutui sospesi,
sappiamo che è una questione particolarmente annosa questa, con un
minor impegno - e utilizzo il termine "impegno" non a caso - di
risorse rispetto appunto alla concessione
tout court
tramite
la finanziaria regionale. Quella misura prevedeva per l'appunto,
oltre alla convenzione da sottoscrivere con Finaosta, anche la
definizione di uno schema-tipo approvato con la deliberazione della
Giunta regionale previo parere della Commissione consiliare.
Noi nell'interpellanza chiediamo: quale sia lo stato attuale di
attuazione del principio di cui all'articolo 25 della legge di
bilancio. A fronte di questo è vero che vi è stato un periodo
complesso, travagliato, che è stato quello dell'ordinaria
amministrazione che in parte non ha facilitato l'applicazione di
questo principio e infatti - ma ci tornerò poi nel dettaglio dopo -
c'è comunque una delibera in cui si approva una bozza di
convenzione con Finaosta, quindi noi cerchiamo di comprendere qual
è lo stato.
Il secondo punto è: "quante siano ad oggi le domande di mutuo
approvate in attesa di erogazione e a quanto ammonti il fabbisogno
complessivo di liquidità del relativo fondo di rotazione per la
conseguente erogazione dei mutui deliberati". La delibera di cui
facevo menzione precedentemente, la n. 928 del settembre 2020, si
concentra a fronte di quello che è riferito dal Dirigente della
struttura edilizia residenziale su interventi aventi a oggetto poi
il recupero edilizio e l'eventuale acquisto di immobili destinati
ad abitazione non principale al 31 dicembre 2019 e stimava un
fabbisogno di circa 20 milioni di euro, ma noi sappiamo che
l'obiettivo della delibera è in senso lato di tutte le richieste
sostanzialmente ferme.
Un ulteriore elemento che vorremmo comprendere è più di natura
finanziaria che era già stato oggetto di discussione sulla quale
vorrei sinceramente ritornare, era appunto capire "quale sia lo
stato finanziario degli stanziamenti definiti a suo tempo dal comma
4 del già citato articolo 25 della legge di bilancio". Perché
questo? Perché se noi andiamo a vedere quello che era il comma 4
dell'articolo 25, all'epoca si definiva l'onere derivante
dall'applicazione del presente articolo, quindi parlo dell'articolo
originario, quantificato nei trenta anni in complessivi euro
37.400.000 di cui spalmando 750 mila euro per l'anno 2020, 1
milione e mezzo sul 2021, 2 milioni e 200 per l'anno successivo e
si faceva leva sull'edilizia residenziale pubblica. All'epoca mi
permisi, insieme ad altri colleghi, di far notare che un impegno
per trenta anni è qualcosa che si vede poco nelle leggi ma va beh,
tant pis
.
Gli ulteriori due commi su cui vorrei porre l'attenzione
dell'Assessore, che vedo si è prenotato... è il fatto che poi anche
lì vi era un impegno legato a 2.250.000 euro per l'anno in corso
per l'applicazione dell'articolo e soprattutto il fatto che, a
seguito di quella norma, venivano introitate al bilancio di
previsione della Regione esclusivamente disponibilità giacenti sul
fondo di rotazione. Questo per capire quanta liquidità oggi c'è su
questi fondi e quale può essere la... l'ex presidente Conte direbbe
la potenza di fuoco del fondo di rotazione, anche se a lui non ha
portato poi bene.
Punto n. 4, vogliamo capire: "quali azioni intenda porre in
essere il Governo regionale al fine di rilanciare il settore edile
con particolare riferimento alla realizzazione e ristrutturazione
della prima casa". In più di una dichiarazione da parte sua,
assessore Marzi, lei ha giustamente sottolineato l'importanza di
far ripartire il settore edile, noi abbiamo concentrato in questa
interpellanza due tipologie, la realizzazione e la ristrutturazione
della prima casa perché? Perché con queste due tipologie non si
muove, dando importanza sicuramente alla prima casa, soltanto
finanza, cioè nel momento dell'acquisto io muovo solo finanza, non
muovo il settore edile che materialmente costruisce o ristruttura
la casa. Noi vorremmo capire meglio, in un'ottica ovviamente di
potenziamento di rilancio del settore anche edilizio e non soltanto
sulla parte finanziaria, quali sono gli intendimenti e direi in
senso lato capire se questa misura del contributo in conto
interesse quale può essere il futuro, perché il vero problema che
già sottolineammo all'epoca, e sarebbe interessante capire come
pensate di fare, non è tanto fare la convenzione con Finaosta,
quanto mettersi al tavolo con l'istituto o gli istituti di credito
per andare appunto a definire le convenzioni e soprattutto la
modalità di interscambio funzionale all'applicazione del contributo
in conto interessi, che, tra l'altro, è già una misura - e cito la
legge n. 21, che ha altre finalità - abbastanza rodata, tenuto
soprattutto conto di uno scenario attuale e nel breve termine
prospettico in cui i tassi di interesse sono comunque bassi.
Vorremmo quindi capire qual è, dal punto di vista del Governo,
l'intenzione e che cosa si pensa di fare in prospettiva per
sostenere un settore che comunque... molti stanno lavorando ma c'è
una preoccupazione soprattutto per la domanda visto che in
prospettiva ci sono anche delle problematiche legate ai redditi dei
soggetti che possono realizzare, ristrutturare o acquistare casa e
quindi vorremmo capire qual è l'intendimento del Governo.
Presidente -
Per la risposta, ha chiesto la parola
l'assessore Marzi, ne ha facoltà.
Marzi (AV-SA) -
L'articolo 25 della legge di bilancio
2020-2022, come correttamente richiamato nelle premesse
dell'interpellanza, prevede la predisposizione di uno schema-tipo
approvato con deliberazione della Giunta regionale al fine di
erogare contributi in conto interessi in alternativa alla
concessione di mutui con fondi regionali. L'attuazione
dell'articolo preordina la predisposizione del citato schema-tipo
per il quale ho contattato dapprima l'Associazione Bancaria
Italiana e con la quale ho effettuato già due incontri. In
particolare, durante il secondo incontro avvenuto il 5 febbraio
2021 è emerso chiaramente che da parte del sistema bancario c'è
un'ampia disponibilità ad addivenire a un rapporto convenzionale
tra la RAVA e l'ABI. Nel medesimo incontro, è emerso altresì con
chiarezza che non è ipotizzabile prevedere un eventuale schema di
accordo con il sistema bancario che preveda che la banca, anche se
convenzionata, gestisca le risorse pubbliche nei confronti del
mutuatario. È in corso di predisposizione quindi un accordo aperto
in cui, a differenza di quanto in passato si ipotizzava, le banche
non svolgeranno il ruolo di erogatore del contributo ma aderiranno
a singoli accordi all'erogazione dei mutui anche per il tramite
dello schema-tipo convenzionale di cui sopra. Ci si è anche
confrontati con Finaosta S.p.A. con la quale è emersa l'opportunità
che la gestione del contributo pubblico, e quindi in termini di
interesse, anziché gestito dal sistema bancario privato, sia
gestito dalla finanziaria regionale, tutto questo anche come
indicazione da parte dell'ABI stessa.
Quando il Governo Lavevaz si è insediato, la situazione rispetto
alla tematica richiamata era di 567 pratiche in sospeso per
85.300.000 euro di mutui da erogare, gli ultimi 6 milioni di euro
messi in disponibilità dei fondi erano del 2019. Sono state
finanziate e trasmesse in Finaosta S.p.A. tutte le domande di mutuo
prima casa Capo II e cioè 209 nel 2017, 513 nel 2018 e tutte le
domande di mutuo rifacimento del manto di copertura e lose di
pietra Capo III bis e cioè tre nel 2017 più tutte le domande di
mutuo anticipato per la detrazione fiscale, Capo III ter e cioè 5
nel 2017 e 4 nel 2018 e tutte le domande di mutuo centro storico,
Capo III, e recupero edilizio privato, Capo III
quater
: 11
nel 2017 e 109 nel 2018.
Con la seconda DGR del Governo Lavevaz rispetto alla tematica, e
cioè la n. 30 del 25 gennaio 2021, sono state finanziate e
trasmesse in Finaosta S.p.A. le domande di mutuo prima casa del
2019 fino alla n. 70 di mutuo e fino alla n. 29 per recupero
edilizio privato. Sono state trasmesse in Finaosta e risolte come
posizioni sospese anche 29 domande di mutuo recupero edilizio
privato ai sensi della convenzione tra l'attuazione dell'articolo
26 della 1/2020 con la DGR 2020 per complessivi ulteriori 4.326.000
euro.
Quanto alla seconda parte della domanda, quindi sono ancora da
finanziare 311 pratiche di mutuo prima casa per euro 46.385.200 di
cui è già stato fatto il sopralluogo a 22 pratiche, n. 2 di mutuo
centro storico per 277.000 euro, n. 3 di mutuo anticipo detrazioni
fiscali per euro 102.700 e n. 91 di recupero edilizio privato per
euro 14.221.600 euro per un totale di 407 domande e quindi
60.986.500 euro di cui ancora 219 devono essere soggette a
sopralluogo. In questi quattro mesi quindi abbiamo risposto a 140
domande per 24 milioni di euro rispetto agli 85 milioni e 300
iniziali e alle 567 pratiche richiamate.
Rispetto al punto 3 dell'interpellanza: "quale sia ad oggi lo
stato finanziario degli stanziamenti definiti a suo tempo dal comma
4 del già citato articolo 25 della legge di bilancio 2020-2022",
gli stanziamenti definiti al comma 4 sono tuttora disponibili a
decorrere ovviamente dal 2021 secondo la progressione prevista
nell'articolo 25 della legge di bilancio 2020-2022, ovvero
1.500.000 euro per il 2021 e 2.250.000 euro per ciascuno degli anni
2022 e 2023. L'importo di euro 750.000 previsto per l'anno 2020 non
impegnato entrerà nell'avanzo di amministrazione per la medesima
annualità.
L'occasione quindi di questa interpellanza è gradita per
anticipare al Consiglio ciò che potrei illustrare alla Commissione
consiliare in sede di presentazione dello schema-tipo della
convenzione di cui sopra, anche perché naturalmente l'approvazione
dello stesso spetta alla Giunta di riferimento una volta avvisato
il Consiglio.
Seguendo il filo logico delle sue domande, appare chiaro che
affiancare la possibilità della contribuzione in conto interessi,
come stiamo facendo, all'erogazione dei mutui a cui eravamo
abituati è sicuramente una delle principali soluzioni possibili
dato che, senza moratoria ai privati, il semplice pagamento delle
rate fornisce più di 25 milioni di euro all'anno in entrata ai
fondi di rotazione prima casa. Rispetto a una più ampia azione nei
confronti del mondo dell'edilizia, oltre a quanto è già stato
occasione di confronto in Consiglio e anche occasione di richiamo
rispetto alle tematiche che abbiamo citato, sicuramente in questo
momento stiamo cercando di predisporre un accordo fattivo sia tra
la parte imprenditoriale, quindi la parte di edilizia che fa capo a
Confindustria, sia un rapporto assolutamente fattivo con tutta una
serie di problematiche richiamate rispetto ai sindacati di
settore.
Dai semplici rapporti, dalle semplici risposte che stiamo
ottenendo nei confronti di questo settore, non ultimo sia
l'aggiornamento del piano costi, l'aggiornamento del bando aperto
che abbiamo confrontato rispetto a un'iniziativa che è stata
richiamata dal gruppo Pour l'Autonomie e che, di fatto, ha a che
fare con la SUA, il bando si sta di fatto aggiornando, oltre a
tutta una serie di aggiornamenti che stiamo facendo rispetto al
mondo dell'edilizia sulle classificazioni degli UG1 per arrivare
all'utilizzo di questo albo aperto anche per importi posti a gara
al di sopra del milione di euro... potrà nel corso dei prossimi
mesi fare in modo che, rispetto a un settore di cui i volumi sono
espressi all'interno del piano triennale dei lavori pubblici
applicato al bilancio... potrebbe avere delle ottime
ripercussioni.
Quello che sicuramente si sta evidenziando... e non è che arrivo
io e di punto in bianco si risolvono questo genere di
problematiche, o c'è la possibilità di cambiare un sistema che in
questo momento sta soffrendo per quanto sta avvenendo nei prossimi
mesi... sicuramente legato a tutta una serie di azioni che negli
ultimi anni, anche a causa dell'impossibilità da parte della
politica di porre delle scelte... invece per il semplice fatto di
creare accordi e di porsi in maniera assolutamente orizzontale ai
tavoli, sta dando la possibilità a un comparto molto delicato per
la Valle d'Aosta di ripartire.
Io ritengo però che quest'iniziativa e la tematica, nonostante
la domanda n. 4 della sua iniziativa sia molto ampia, necessita
prima di tutto di una soluzione - e il lavoro che stiamo facendo
sulla questione richiamata dall'articolo 25 della finanziaria
2020-2022 lo è -quindi un'eventuale soluzione che prevedrebbe il
fatto di non aver bisogno di erogare il mutuo ma di intervenire
solo in contributi in conto interessi, secondo me, potrebbe essere
una principale fortissima soluzione a tutto il mondo dell'edilizia.
Naturalmente se si interpreta il mondo dell'edilizia come
inizialmente erano le volontà, ad esempio, di intervento sulla
ristrutturazione delle seconde case in maniera prospettica e di
conseguenza economica, quindi andando a fare dei ragionamenti
partendo da T0, invece che andando a finanziare tutta una serie di
iniziative, che, di fatto, si erano già concluse... perché
nell'incastro che oggi c'è sulla situazione di stasi rispetto ai
fondi di rotazione Finaosta e le moratorie che stiamo applicando
sia alla parte imprenditoriale che alla parte privati, sicuramente
non prevedono di ripetere le esperienze che sono state fatte nel
passato ma che erano partite in alcuni casi con prerogative e
volontà completamente diverse da quelle che poi si sono realmente
effettuate nei fatti.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Grazie Assessore, magari sulle cifre
le chiederei poi se è possibile avere copia dell'esposizione perché
in alcuni passaggi le cifre erano tante e quindi abbiamo un'idea
ovviamente del livello generale ma almeno abbiamo poi la
possibilità anche di valutare il dettaglio.
Rispetto in particolare alla prima parte della risposta, lei era
presente con me quando ci fu il dibattito e mi sembra che - e me lo
andrò a rileggere ma sicuramente lei che ha buona memoria e se lo
ricorderà - queste problematiche legate appunto al rapporto con il
ceto bancario e soprattutto a chi, quale struttura avrebbe dovuto
gestire il contributo e l'erogazione qualcuno le aveva già dette e
le aveva dette in maniera molto chiara, ma sa, era dall'altra parte
lei, quindi non l'ha detto abbastanza forte come lo abbiamo detto
noi.
Io voglio riportare un principio che, secondo me, deve essere
però anche ben considerato nella vostra azione: il fondo di
rotazione di sé si autoalimenta, ruota in maniera tale che tante
erogazioni generano la possibilità di generare altre erogazioni. È
ovvio poi che se io allargo le maglie senza poi definire dei
finanziamenti
ad hoc
, come giustamente lei diceva, ho dei
problemi ma questo è un altro tipo di problematica.
Il contributo in conto interessi ha un effetto leva, mi si
perdoni, molto interessante, perché con poca liquidità io riesco a
soddisfare più domande, però ho un meccanismo che devo considerare:
il fondo di rotazione si autoalimenta, quindi sostanzialmente un
sistema chiuso tanto metto tanto esce, il contributo in conto
interesse è una voce di spesa secca.
Stiamo anche attenti quindi a valutare bene il futuro visto che
oggi sostanzialmente le domande sono chiuse perché bisogna
ripartire, mettiamola così. In particolare io vorrei concentrarmi
sull'attore, lei ha parlato di Finaosta, abbiamo una struttura
che... va beh, poi tornerò alla 38 a parlare della struttura
amministrativa magari, la struttura regionale, però starei anche
molto attento a spostare un certo tipo di operatività
sull'erogazione tipica del contributo da una struttura della
Regione rispetto a una struttura partecipata specializzata dal
punto di vista finanziario, che sinceramente per finalità dovrebbe
fare altro, non che non vada bene ma, in ottica di efficienza, io
mi permetto di consigliare un'attenta analisi perché l'erogazione
tipica del contributo pubblico è giusto che sia fatta da una
struttura tipicamente pubblica.
L'in house
è vero, può
essere una sorta di fornitore esterno ma deve avere un'altra
finalità, a mio modesto parere e su questo io fossi in lei ci farei
un pensiero molto attento, perché magari sto occupando delle
risorse che potrebbero essere destinate a fare altro visto che la
finanziaria regionale dovrebbe avere una primaria funzione di
supporto all'economia regionale, rispetto ad altre che si
potrebbero occupare direttamente di sola erogazione.
Per quanto riguarda poi lo schema-tipo, lo vedremo in
Commissione, sono anche curioso poi di vedere qual è la fine della
storia con il ceto bancario, perché in questa fase qua ovviamente
le banche hanno una posizione per assurdo pur avendo situazioni da
gestire di
default
maggiore rispetto alla situazione non di
crisi, una posizione di dominanza perché - ripeto - i tassi sono
bassi e quindi la concorrenza è molto più forte anche con uno
schema di contributo conto interesse. Sappiamo quali sono le
difficoltà della legge n. 21 ma non sono tipiche di quella legge,
sono tipiche di un sistema dove i tassi ovviamente sono bassi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK