Consiglio Regionale della Valle d'Aosta - Oggetto del Consiglio n. 298 del 31 ottobre 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 298 del 31 ottobre 1972 - Resoconto
OGGETTO N. 298/72 - Diagnostica per i lavoratori malati di
silicosi. - Visite ai silicotici. (Interpellanza e Ritiro di
mozioni)
Montesano (P.S.D.I.)
- Queste due mozioni vanno altresì
abbinate all'interpellanza n. 8 dei Consiglieri Savioz e Macheda:
"Visita ai silicotici".
Pollicini (D.P.)
- Innanzitutto dò atto ai Consiglieri
Savioz e Macheda d'aver sollevato per primi questo problema delle
visite silicotigene, con la loro interpellanza.
Ricordo però che è stata un po' disattesa l'applicazione di una
legge che porta il n. 4 del 14 maggio del 1964 concernente appunto,
all'articolo 3, l'autorizzazione alla Regione di approvare e di
stipulare delle convenzioni con idoneo istituto locale per la
visita in loco delle malattie silicotigene.
Ai fini di dare ai Colleghi Consiglieri l'esatta dimensione del
problema sollevato con la mozione presentata unitamente ai
Consiglieri Personnettaz, Balestri e Chamonin, ritengo opportuno
fare, sia pure brevemente, un quadro della situazione esistente in
Valle, riferita ai lavoratori colpiti da silicosi.
Il fenomeno è molto ampio, direi che, senza dubbio, è il
fenomeno più ampio esistente in Italia. D'altra parte, il nostro
Presidente del Consiglio, essendo esperto nel campo, conosce il
problema e potrà sicuramente portare il suo contributo alla
discussione.
Il numero delle rendite per silicosi, in Valle d'Aosta, ammonta
a 6.000. Ci sono seimila che hanno diritto alla rendita per
silicosi. Le visite che vengono effettuate annualmente, sia di
primo accertamento che di revisione per aggravamento, sono di circa
5.200 persone visitate all'anno, di cui in loco circa 400-500
persone e 4.800 persone vengono visitate fuori Valle.
In maggior parte, queste visite, vengono effettuate al CTO, cioè
al Centro Traumatologico Ortopedico di Torino, ex Istituto INAIL,
ora Ospedale regionale piemontese.
A questo punto va notato che l'INAIL di Aosta dipende dalla
Direzione Compartimentale di Torino ed è un fatto molto importante,
la quale Direzione compartimentale di Torino preferiva appoggiarsi
- e preferisce ancora - al CTO che sino a poco tempo fa faceva
parte, come dicevo, dell'INAIL.
In altri termini, la stessa struttura organizzativa, gli stessi
uomini a livello sanitario e amministrativo che vi erano quando il
CTO era una componente della famiglia INAIL, e quindi le stesse
amicizie, gli stessi rapporti personali di prima: è solo cambiata
l'etichetta. Prima il CTO apparteneva all'INAIL, oggi appartiene
all'Ente Ospedaliero Piemontese.
E si può ancora meglio capire questa preferenza accordata al CTO
se si pensa che il costo di una visita, completa di tutti gli
esami, si aggira - da informazioni assunte - sulle venti mila lire.
Il che equivale ad una entrata annua del CTO di 80-90-100
milioni.
Non ritengo che l'INAIL abbia un interesse economico o di
valutazione fiscale dei casi quando affida queste visite al CTO,
anzi l'INAIL, oltre all'onere delle visite, deve anche sopportare
le spese di viaggio e le giornate perdute dai lavoratori.
L'interesse, quindi, è esclusivamente del CTO che riesce ad
incassare una somma rilevante - e sarei anche curioso sapere in
virtù di quale Santo. Può essere utile sapere che già in passato
gli Enti di Patronato Valdostani, di concerto con l'AMNIL cioè
l'Associazione Nazionale Mutilati e Invalidi del Lavoro, promossero
un'azione intesa a risolvere il problema.
In un secondo tempo, anche in sede di Comitato INAIL valdostano,
si cercò di individuare e rimuovere le ragioni ed i motivi che
impedivano di risolvere la questione in sede locale.
Allora - a quanto mi risulta - si disse che l'Ospedale di Aosta
non era in grado di disporre delle strutture indispensabili per
l'effettuazione del servizio. Si tratta di esaminare mediamente 20
soggetti al giorno per i quali l'INAIL pretende anche la relazione
clinica.
Senza dimenticare che allora non si è valutata la possibilità
del Consorzio Antitubercolare di Aosta il quale, tra i compiti di
Istituto, è proprio la ricerca sistematica e la diagnosi delle
malattie sociali a localizzazione toracica, articolo 6, comma h)
della legge relativa ai Consorzi Antitubercolari.
Comunque, ora, la situazione, valutata obiettivamente, è tale da
garantire in modo soddisfacente l'effettuazione di tutte le visite
per la silicosi, di tutti i valdostani, fatta eccezione per alcuni
casi particolarissimi, che indubbiamente, come ha già detto,
possono essere inviate alle cliniche universitarie di Pavia e di
Milano.
Esaminiamo un momento, quindi, la situazione degli Istituti
regionali.
Consorzio antitubercolare - il quale, come già ricordato
poc'anzi, ha, fra i compiti, proprio la diagnosi delle malattie
sociali, Il Consorzio è perfettamente attrezzato per svolgere tutte
le indagini routinarie concernenti le malattie toraciche disponendo
fra l'altro di un servizio di radiologia, di un laboratorio di
fisio-patologia respiratoria, di un laboratorio di analisi e di un
servizio di broncologia. Un dato solo, a significare il grado di
efficienza del nostro Consorzio Antitubercolare, è questo: nel 1971
ha visitato 20.791 persone, circa cioè un quinto della popolazione
valdostana, oltre ad effettuare una serie di altri sevizi:
vaccinazioni, ecc. ecc. Manca, e va detto, il servizio di
cardiologia in questo Istituto.
L'Ente ospedaliero, cioè l'Ospedale regionale dispone
dell'attrezzatura idonea sufficiente per l'intera ricettività dei
casi citati prima.
Sembra sia sufficiente, dalle informazioni assunte, l'assunzione
di un cardiologo per soddisfare tutte le visite INAIL per
silicotici, oltre a questi Enti, dobbiamo tener presente che è
disponibile, in città, anche il laboratorio regionale di
analisi.
Assodato quindi che esiste in Aosta la totale capacità ricettiva
per i casi in questione, riteniamo necessario pianificare e
organizzare la distribuzione dei diversi servizi ripartendoli fra
il Consorzio Antitubercolare e l'Ospedale regionale.
Così coordinata, l'attività si ridurrebbe ad un minimo dispendio
di tempo per gli ammalati, procurando inoltre un vantaggio
economico di circa 80-100 milioni annui ai due Enti valdostani.
Questo vantaggio economico, a parer nostro, dovrebbe essere
destinato, in modo vincolante al rinnovo e all'aggiornamento
dell'attrezzatura dei due Enti e, in prospettiva, al potenziamento
del servizio in questione, magari organizzato come dipartimento di
medicina del lavoro.
L'obiettivo, quindi, di rendere più agevoli ai lavoratori gli
accertamenti medici per la silicosi, noi riteniamo sia
irrinunciabile.
Personalmente ritengo che la questione sia politica e più
precisamente si tratta della politica sanitaria regionale.
In Valle prende corpo la sensazione che l'Ospedale regionale
abbia imboccato la strada dell'autolimitazione. Andare in Svizzera
a curarsi a taluni pare una moda, ma Signori Consiglieri, spesso
non lo è!
Savioz (P.C.I.)
- Beh, io dovrei ringraziare, anzi
ringrazio senz'altro il collega Pollicini che ha fatto una
relazione di carattere tecnico che mi esime dal farla e quindi mi
limiterò soltanto a citare alcune cose che riguardano, in
particolare, l'attività del Consiglio regionale, e cioè questo:
questo problema dei silicotici era stato sollevato da noi già
nell'oggetto n. 14 del 28 febbraio e dove l'Assessore Benzo - mi
sono scritto quanto aveva detto in quel momento - l'Assessore Benzo
risponde che si interesserà, a nome della Giunta, presso l'Ente
ospedaliero regionale e presso l'INAIL al fine di risolvere il
problema.
Sono passati molti mesi e non abbiamo più saputo niente. Ci
siamo permessi di presentare una interpellanza, ma non è stato
possibile portarla in discussione perché l'Assessore era assente
per ragioni di professione.
Però, mi sia concesso di mettere l'accento nel senso che è
deludente l'attività, a meno che ci sia qualcosa di cui non
conosciamo e che poi ce lo farà conoscere, ma Signori, si tratta di
povera gente che ogni mattina deve partire da Aosta per andare a
Torino e là "à piétiné sur place", sino alle 2 del pomeriggio, alle
3 del pomeriggio, con degli inconvenienti gravissimi.
Badate che la silicosi non è una cosa da prendere sotto gamba, è
una malattia abbastanza grave, che comporta una serie di rischi e
di inconvenienti. C'è gente che parte dai Comuni, che addirittura
deve scendere le valli il giorno prima, pernottare ad Aosta.
Prendere il treno, andare a Torino, ritornare ad Aosta, pernottare
di nuovo, per avere i servizi di corrispondenza con le
corriere.
E tenente ben conto che l'INAIL poi non li rimborsa nemmeno di
queste spese perché paga soltanto il treno da Aosta a Torino, punto
e basta. Nient'altro. E per noi che siamo già pensionati - entre
parenthèses - ci dà soltanto quello che è il trasporto.
Nient'altro.
Quindi dobbiamo andare a nostre spese, anche per il vitto e
anche per quello che concerne la giornata lavorativa perché nessuno
ci rimborsa niente. Quindi c'è veramente una serie di disagi ed io,
francamente, ad un certo punto, non volevo più presentare una
mozione perché speravo che l'Assessore risolvesse questo problema,
tenuto conto anche, e l'ha detto bene Pollicini, e non lo voglio
ripetere, delle possibilità che ci sono in Valle. Ci sono gli Enti
ospedalieri che dipendono dalla Regione e che hanno l'attrezzatura
necessaria per far sì che questa gente non debba più andare a
Torino.
Quindi io non voglio andare oltre, non voglio dilungarmi in
materia, spero che l'Assessore qualche cosa abbia fatto, ma se
eventualmente non è stato fatto, è veramente riprovevole il fatto
di obbligare questi 6 mila lavoratori, che hanno degli
inconvenienti chi più o meno gravi, ma che comunque tutti ne
soffrono, a dover sempre andare a Torino a passare delle visite con
quell'odioso sistema che hanno messo in marcia da 2 o 3 anni a
questa parte.
Perché prima ci facevano andar giù a scaglioni di 10/12 per
volta e, in una mezza giornata le cose erano risolte, verso l'una
ci lasciavano uscire.
Adesso, se si va giù a Torino, vi ripeto, bisogna star lì sino
alle due, alle tre del pomeriggio e vedere in che modo vengono
trattati questi poveri vecchi è una cosa veramente riprovevole.
Io ci sono andato una volta, ho rinunciato a chiedere il
peggioramento della silicosi, non ci sono più andato perché era una
cosa veramente da mettersi le mani nei capelli e di cominciare a
spingere fuori dai laboratori medici con tutti gli assistenti
insieme, perché neanche le bestie sono trattate dai veterinari in
quel modo. Questa è la verità! Ho visto con i miei occhi, ho
sentito con le mie orecchie. Insomma, si insiste presso dei poveri
vecchi, che non riescono più a respirare, a voler fare degli
sforzi, lì, di fronte a delle macchine per dimostrare che la
silicosi non è avanzata o qualcosa del genere quando non c'è
bisogno di essere medici per capire che purtroppo quella bestia
nera avanza regolarmente senza bisogno di avere nessun
inconveniente. Santo Dio.
E quindi, ecco la cosa che più stupisce, che più rattrista è il
fatto che questi 6 mila devono aspettare ancora per avere la
soluzione del loro problema, mentre qui si dormono sonni
pacifici.
Chantel
(P.S.I.)
- Io voglio portare il mio
contributo, e il contributo lo porto in questo senso: noi
dimentichiamo che se dobbiamo risolvere il problema, lo dobbiamo
risolvere in modo completo, e cioè, noi non solo dobbiamo risolvere
il problema della visita di aggravamento, di accertamento, ma mi
sembra che qui in Valle d'Aosta - che purtroppo è la Regione che
detiene il record dei silicotici - noi dovremo preoccuparci di
risolvere il problema nei due sensi.
Va bene le visite di accertamento, ma guardate che assieme alle
visite di accertamento bisognerebbe che ci fossero delle
attrezzature sufficienti per curare i silicotici quando ne hanno
bisogno.
Il problema, a mio giudizio, è altrettanto importante
dell'accertamento. E allora bisognerebbe avere il coraggio di
richiedere una sezione di pneumologia completamente attrezzata
all'ospedale che si occupasse esclusivamente di questo.
Perché guardate che, a forza di trovare le soluzioni a pezzi,
facciamo lavorare di più l'antitubercolare - naturalmente, ad un
certo momento, ci vorranno gli assistenti, altri medici, ecc. per
far lavorare di più l'antitubercolare.
Accettiamo la parte frammentaria che c'è all'ospedale e
continueremo a dividere, ad avere degli elementi con dei giudizi
diversi, secondo se uno si presenti ad un posto più che ad un
altro.
Io credo che la soluzione tecnica sarebbe proprio quella di
pretendere un reparto di pneumologia completamente attrezzato che
sarebbe certamente in grado di far fronte alle necessità richieste
e nello stesso tempo avremmo finalmente, come nella vicina Francia,
in Savoia, un Istituto di pneumologia che oltre ad occuparsi
esclusivamente dei silicotici che hanno bisogno di essere curati in
certe occasioni, avrebbe la possibilità di far tutta quella parte
che riguarda tutti gli altri lavoratori ecc. ecc., pur non avendo
la silicosi, hanno però delle bronchiti e sono stati anche
indennizzati e hanno anche delle pensioni - perché la malattia
professionale dell'apparato respiratorio non è solo la silicosi
-  ci sono delle bronchiti, come è avvenuto nella lavorazione,
allora, alla Brambilla, di acidi, ci sono le bronchiti irritative,
ecc. Perché, se noi riuscissimo, visto che in Valle d'Aosta ci sono
6.000 silicotici, a creare definitivamente un reparto di
pneumologia, forse avremmo risolto il problema in tutti i sensi;
tanto, i soldi, pagarli a destra o pagarli a sinistra, moltiplicare
i medici dell'antitubercolare, moltiplicarli all'ospedale con dei
"tacconi" peggiori del "buso" è perfettamente inutile farlo.
Io ritengo che il problema va affrontato in tutta la sua
essenza. Chiediamolo, facciamolo, attrezziamolo, insistiamo; nel
prossimo bilancio metteteci i quattrini necessari, ma noi dobbiamo
pretendere questo: che in una zona dove ci sono 6.000 silicotici,
dove ci sono delle asme, delle bronchiti croniche, dove ci sono dei
lavoratori che oltre alla silicosi, lavorando alla Cogne hanno
assorbito gas, o negli altri reparti, ecc. - e perciò hanno delle
bronchiti, degli enfisemi, ecc. - noi dobbiamo avere questo
coraggio e allora avremo fatto una cosa completa e ben fatta.
Altrimenti saran tutti buchi, uno sull'altro. Non solo, ma avremo
finalmente un Istituto che oltre a fare gli accertamenti potrà, in
certi casi, intervenire anche sulle cure.
E questa è una cosa che io credo sia altrettanto utile di quella
di fare gli accertamenti. Ritengo.
Perché che un silicotico debba morire qualche anno prima quando,
curato opportunamente può morire qualche anno dopo, lo trovo un
assurdo.
Siggia (P.C.I.)
- Sono felicemente stupita di questo
intervento dell'Assessore Chantel che ha fatto in tono arrabbiato,
ma estremamente importante per le affermazioni che ha rivolto al
Consiglio.
Mi stupisce solo che, con tutte le affermazioni di oggi
dell'Assessore Chantel, beh, direi che ci siano volute tre mozioni
perché questo problema così importante oggi abbia avuto l'adesione
dell'Assessore alle Finanze, di cui desidero che sia sottolineato e
messo a verbale, che si assume l'impegno di mettere in bilancio una
cifra stanziata per questo problema.
Ho un'unica preoccupazione che, siccome le nostre richieste
erano piuttosto modeste, direi, visto il complesso problema, visto
che in tanti mesi non si era fatto niente e ci eravamo limitati a
dire che i silicotici fossero visitati in Valle, Chantel oggi dice:
non solo gli accertamenti, ma anche le cure sono indispensabili in
Valle per i silicotici.
Chantel, parole sacrosante. Da sottolineare che il Consiglio
deve approvare in pieno. Problema però grosso e complesso. Beh, non
aspettiamo altri due anni per risolvere il problema nel suo
insieme.
Il Consigliere Pollicini vi ha dato dei dati. A me risulta che
l'Ente ospedaliero regionale abbia fatto pervenire una lettera in
cui si dichiara disposto, entro il mese di novembre, a fare le
visite nei locali dell'ospedale perché hanno acquistato un
apparecchio nuovo di funzionalità respiratoria perché hanno
sufficiente, oggi, personale medico. Quindi, direi, sottolineando
gli impegni dell'Assessore Chantel che mi auguro siano anche quelli
dell'Assessore alla Sanità, d'accordo su tutto quello che la Giunta
intenderà fare, troverà il Consiglio sempre disponibile ad un voto
favorevole. Cominciamo però a far visitare i silicotici qui.
Se questo non è un problema così grosso, le convenzioni con
l'INAIL fatele in fretta. Non voglio ripetere che la mozione è del
febbraio e non voglio ripetere che l'affermazione di Chantel oggi
viene fuori dopo tre mozioni e che è un problema che la Giunta,
forse, poteva affrontare indipendentemente dalle richieste dei
Consiglieri.
Desidero però sottolineare un aspetto: io non conosco e non so -
dico onestamente - quali sono le capacità dell'anti tubercolosario.
Ho sentito da Pollicini che avrebbero modo di fare alcune cose,
salvo reparto cardiologia, per cui si devono limitare a fare gli
schemini e farli leggere ad altri medici, chiederei però che nel
momento in cui si fa una convenzione, proprio, in una previsione
futura, che mi trova d'accordo, Pollicini - all'ospedale tentiamo
di fare un reparto, non so come si chiama quello di Chantel perché
è troppo difficile, ma un reparto che sia di medicina del lavoro,
ecc.
Quindi potenziamo, dove possiamo, un reparto all'Ente
ospedaliero regionale. Vediamo allora di distribuire già con una
certa previsione, dei servizi. Allora direi che con un incontro che
la Giunta può avere sia con il Consiglio di Amministrazione
dell'Ente ospedaliero, sia col Consorzio Antitubercolare, si vede,
eventualmente che il Consorzio Antitubercolare per esempio, faccia
le radiografie, mentre tutta l'altra parte si lascia all'Ente
ospedaliero.
Ecco, nel far sorgere un servizio di questo genere, si cerchino
di vedere le esigenze e le possibilità che i due Istituti e i due
Enti hanno già maturato in loro. Teniamo conto - e non so se anche
questa è una notizia che a me è giunta vera, ma direi,
economicamente, il complesso delle visite vorrebbe dire 110 milioni
all'anno.
Sottolineo che questi soldi siano reimpiegati per delle
attrezzature valide per i nostri malati, per i nostri
silicotici.
Tanto più se la prospettiva è quella che l'Ente ospedaliero
abbia un reparto adatto e quindi questi soldi siano impegnati in
una attività che sia dedicata sia all'accertamento ed anche alla
cura, Chantel, ma dei malati di silicosi.
Balestri (P.S.I.)
- Io sarò brevissimo perché ho imparato
che negli argomenti in cui si fanno tante parole non si conclude
niente.
Quindi mi rivolgo alla Giunta e, per essa, all'Assessore alla
Sanità per una proposta: che questo argomento, per due aspetti che
poi spiegherò, sia demandato alla Commissione Sanità, la quale
entro la fine dell'anno, faccia delle proposte concrete alla Giunta
sulle possibilità sia diagnostiche, sia di servizio, sia di tutto e
di attrezzature dei due Istituti che è possibile fare qualche cosa,
combinare qualche cosa. Mi riferisco all'Ente ospedaliero e mi
riferisco al Consorzio antitubercolare.
Poi, il secondo problema che ha accennato Chantel, sarà
affrontato nella stessa maniera e si parlerà con l'Ente ospedaliero
per vedere, o che. Ma non abbiamo modo nello stesso tempo perché se
no le cose non si combina più niente.
Quindi io prego la Giunta di affidare e la Commissione Sanità
entro, visiterà sia l'Ente ospedaliero, sia il Consorzio
antitubercolare, si renderà conto degli apparecchi esistenti, delle
necessità che ci sono ancora per un servizio, ecc. e farà delle
proposte, entro la fine dell'anno, concrete, alla Giunta, per le
decisioni. A me sembra la soluzione più pratica, con dei termini,
perché, altrimenti, su questo problema continueremo a parlarne
senza risolvere niente.
Tubère
(D.C.)
- In attesa io direi di istituire un
altro Istituto - come bene dice il Dr. Chantel - io sono d'accordo
evidentemente, ma per questo ci vorranno degli anni, nell'attesa
noi possiamo vedere di usufruire degli Istituti che abbiamo.
Io sono stata, sino a pochi giorni fa, al Consorzio
Antitubercolare e vi posso dare dei dati.
Io direi, non so, il Consorzio Antitubercolare può fare tutto
quello che è la radiologia e nello stesso tempo anche, in accordo,
in collaborazione con il laboratorio di igiene, anche tutti gli
esami del sangue. All'Ospedale rimarrebbe che l'elettrocardiogramma
e la funzionalità respiratoria. E per far questo, il Consorzio
Antitubercolare ha le attrezzature necessarie e il personale
necessario e può visitare, almeno, venti persone al giorno, in più
di quello che fa oggigiorno, senza aumentare per questo, né
attrezzature, né personale.
Savioz (P.C.I.)
-  Sentito l'intervento di Balestri
e quello della Consigliera Tubère e quindi han superato, con questo
intervento, quanto volevo dire. L'unica cosa che ancora mi rimane
da dire è questa: facciamo in modo che questa gente non abbia più
da dover constatare che si è fatto un mucchio di parole e non si è
fatto niente.
Io sono d'accordo con Chantel, e lo ringrazio per quanto ha
detto. Bisogna arrivare a quel punto. D'accordo, io non avevo
neanche quella intenzione di arrivare fin lì perché ho visto una
lettera che mi è arrivata da parte dell'INAIL e precisamente dal
Comitato consultivo provinciale dove addirittura dicono, nel terzo
comma "per mandato ricevuto dal Comitato, mi permetto di
sollecitare l'interessamento della S.V. perché i lavori di
costruzione dell'ospedale geriatrico possano essere condotti a
termine con la massima sollecitudine. L'entrata in funzione
dell'ospedale predetto verrà infatti a eliminare le gravi carenze
lamentate nel campo diagnostico e curativo nei confronti dei
tecnopatici".
Allora io, leggendo questa lettera, ho detto: se devo aspettare
che prima si faccia l'ospedale geriatrico per risolvere questo
problema, il 50% dei silicotici intanto sono morti! O anche di
più.
Poi ci sono le miniere che ce ne danno degli altri e quindi il
numero si mantiene. Ma, a parte queste piccole cose, mi sembra che
la gravità del problema sia condivisa da tutti i gruppi, che la
cosa sia a conoscenza di tutti e non soltanto di pochi, quindi le
parole di Chantel, dette prima, speriamo che siano realizzate, ma
soprattutto si faccia in modo di impedire che adesso che andiamo
verso il freddo e agli inconvenienti delle temperature, la povera
gente che deve venire giù dai paesi lontani da Aosta debba ancora
fare quel calvario di andare a Torino per farsi visitare. Almeno
questo. Cominciamo almeno a risolvere questo problema visto che in
lontananza c'è tutto il necessario. Si tratta solo di buona volontà
da parte della Giunta per risolverlo. Almeno questo è stato
chiarito sin qui.
E poi verranno le istituzioni di cui parla Chantel e speriamo
che anche quelle vengano risolte al più presto possibile.
Manganoni (P.C.I.)
- A quanto han detto i Colleghi che mi
hanno preceduto voglio aggiungere questo: anni fa, la visita per
l'aggravamento della silicosi - io sono di quelli - la passavano
all'ospedale di Aosta. Chissà come mai, da alcuni anni, dobbiamo
andare a Torino.
Se l'ospedale di Aosta, sino a 3/4 anni fa o 2/3 anni fa passava
la visita per l'aggravamento della silicosi, perché non lo può più
fare oggi?
Scusa, Chantel, io capisco niente di attrezzatture e di medici,
però io - uomo della strada, io uno fra i seimila - che ragionano
con il buon senso, ti dico: se allora si poteva fare all'ospedale
di Aosta, perché oggi non si può fare più? Ecco, la domanda che noi
facciamo è questa.
Qui mi si è risposto una volta: perché all'ospedale manchiamo di
radiologo. Questa mattina, mi sembra, o ieri, nei tuoi interventi,
Chantel hai detto che l'ospedale ha assunto un radiologo, mi pare,
no?...
(Voce
: no, non è un radiologo
)
...insomma, il
problema che io pongo è questo, mi pongo la domanda: perché sino a
3 anni fa si poteva e oggi non si può più? Perché?
Montesano (P.S.D.I.)
- Prima di chiudere questa
discussione generale.
Chantel
(P.S.I.)
- Posso dare una risposta?
Montesano (P.S.D.I.)
- Un attimo, vorrei parlare anch'io,
caro Chantel, anche perché io sento il dovere di intervenire in
questa discussione che ha una importanza notevole per la qualità
degli ammalati e per il numero degli ammalati e soprattutto per il
fatto che noi medici ascoltiamo e sentiamo le lamentele
quotidiane.
Le lamentele sono generali. Naturalmente non c'è bisogno di
spiegare a tutti voi Consiglieri quali sono le ragioni perché ve le
ha spiegate già il Consigliere Savioz, ve le ha spiegate il
Consigliere Pollicini ecc.
Un disagio notevole per questi malati, che sono malati che
soprattutto in certe stagioni invernali hanno la necessità, sono
costretti a sobbarcarsi a disagi notevoli.
Naturalmente io non entro in merito al fatto che ci sia un
interesse preminente per mandare gli ammalati a Torino invece che
ad Aosta.
A noi interessa che gli ammalati vengano visitati ad Aosta. Gli
accertamenti per la silicosi sono fatti di tre ordini di indagini:
una visita clinica - bisogna che ci sia la persona che visiti
questi ammalati -, una visita radiologica, quindi una lastra più la
visita di laboratorio e di funzionalità respiratoria.
Io non mi voglio dilungare perché è così numerosa la schiera dei
silicotici, qui in Valle d'Aosta, che sono tutti al corrente di
questa cosa qui. Quello che è affermo è il disagio.
Il disagio. Ha fatto bene, Savioz, a dire. Ci sono poi anche
quelli che per venire da Valgrisanche o dalla Val di Rhêmes debbono
venire la sera prima e ritornano il terzo giorno. Ci sono anche
questi disagi qui, a parte l'età, a parte l'infermità in sé stessa,
ecc. Cioè disagio notevole.
Ci sono due problemi: uno immediato, cioè l'obiettivo di
risolvere questo disagio e l'altro futuro che è quello che è stato
indicato da Chantel.
Io sono d'accordo per tutti e due i problemi, ma quello che
penso, quello che è pressante è il primo problema. L'altro è un
impegno che la Giunta si deve prendere per la costituzione in seno
all'ente regionale ospedaliero di un reparto di broncologia, di
pneumologia o di medicina del lavoro. Io sono d'accordo anche con
il collega Balestri, il quale ha proposto, e giustamente ha
proposto, - adesso sentiremo quello che dice l'Assessore perché ha
il dovere poi di concludere questi interventi - di demandare alla
Commissione Sanità l'esame di questi problemi.
Ma le due prospettive, la prospettiva immediata per cercare di
portare le visite di accertamento e di revisione in Aosta e l'altra
prospettiva futura nel creare una divisione idonea nell'ospedale
regionale.
Ora, io, aggiungerei solo una cosa. Balestri ha chiesto: noi
convochiamo i responsabili dell'ospedale, convochiamo i
responsabili del Consorzio antitubercolare. Io andrei oltre,
convocherei anche l'INAIL, perché è l'INAIL che, in definitiva,
deve convenire con le richieste e deve dare disposizioni perché gli
ammalati vengano avviati in un dato modo.
Detto questo, che sembra che il discorso possa essere concluso
con una certa convergenza di proposte, di intenti, io ripeto che
sono d'accordo con Balestri - Presidente, fra l'altro della
Commissione Sanità - per attuare subito, nell'ambito temporale di
un mese, due mesi, tutti questi contatti e arrivare, d'accordo con
l'Assessore, ad una soluzione effettivamente completa e sufficiente
del problema che, effettivamente, grava su tutta la popolazione
malata e tecnopatica della Valle d'Aosta.
Balestri (P.S.I.)
- Una parola. L'INAIL, è logico. Dopo
fatti gli accertamenti di possibilità, quella di convocare è
l'INAIL perché gli accordi vanno fatti con l'INAIL poi in questo
senso.
Volevo dire solo questo, l'ha già accennato il Presidente, che
ha fatto bene Chantel a prospettare quello che ha detto, ma per me,
la soluzione futura, cioè della cura o che, che è la parte
principale, poi, è una conseguenza della prima parte.
In questo senso qui: che quando un ospedale, un ente regionale
ospedaliero si renderà conto della massa di materiale umano che ha
a disposizione, ecc., viene una conseguenza, come certe branche che
prendano un po' la voga o che, che viene la conseguenza che si farà
anche il reparto poi per la cura, ecc. e quindi si completerà, poi
in un secondo tempo, tutta quella che è la gamma per l'assistenza
ai silicotici.
Benzo
(D.P.)
- Vorrei solo, visto che tutto il
problema, sotto l'aspetto tecnico è già stato ampiamente presentato
e dibattuto dai Consiglieri, dire che noi ci siamo preoccupati, a
seguito di quella discussione in Consiglio regionale presso i vari
organismi, di questo problema.
La questione, in fondo, è stata questa: che c'è stata una
risposta di impossibilità di effettuare tutte le visite
necessarie.
Ho sentito parlare, dalla dottoressa Siggia, di una lettera in
arrivo. E solo sentirla così, guardi, in questo momento, sono sceso
in Assessorato verso le 3 e mezza e quindi se la posta non è
arrivata alle 6 di questa sera; guardi che io sarei felice di
sapere che è arrivata una risposta positiva, nonostante il parere
di certi tecnici che hanno detto che ciò era possibile da parte
dell'Ente ospedaliero.
Quindi vorrà dire che i nostri interventi, i nostri contatti
avrebbero avuto un esito positivo.
Per l'INAIL era già stata detta la stessa cosa antecedentemente
in quanto non ha, in questo momento, il personale nel suo
laboratorio.
Ciò premesso, dicendo che onestamente, modestamente, non ho la
bacchetta magica per risolvere così, come sembra sia possibile alla
mente e alla parola di alcuni Consiglieri tutti questi enormi
problemi che sono sorti, o per lo meno sono sorti all'attenzione
molto più evidente in quest'ultimo anno e mezzo - vuoi perché in
campo nazionale c'è stata, finalmente forse, anche nel campo della
sanità e dell'assistenza sociale una attenta considerazione da
parte dei politici, e quindi stiamo cercando con le nostre forze di
risolvere questa massa di problemi che finora erano stati - come
bene ha ricordato forse Dolchi stamattina - lasciati a bagnomaria,
direi questo: quali sono i presidi sanitari che in Valle d'Aosta,
eccetto oggi la visita di revisione.
Oggi, in mancanza di quest'unico centro, sono tre cioè la sede
INAIL di Aosta, l'Ente ospedaliero regionale e il Consorzio
antitubercolare.
Presso l'INAIL si effettua la raccolta dei dati anamnestici e la
visita clinica propriamente detta. Presso l'Ente ospedaliero si
effettuano parte degli esami di laboratorio. L'indagine radiologica
del torace, le prove di funzionalità respiratoria,
l'elettrocardiogramma. Presso il consorzio antitubercolare l'esame
dell'espettorato e il VE - che sono quella serie di esami clinici
che poc'anzi ricordava il Presidente del Consiglio.
Sarò breve in questo. Di fronte a questo grosso problema
sociale, quindi, la Giunta ritiene di trovare, nel quadro dei
presidi esistenti una organicità di servizi sia pure articolata per
le differenti visite e cioè vedi: Ente ospedaliero regionale e
Consorzio antitubercolare, tale da eliminare gli inconvenienti del
passato e consentire la completa ricettività in loco di tutti i
lavoratori bisognosi di queste visite.
Pertanto ci si impegna, a nome della Giunta, con la Commissione
Sanità - e siamo pienamente d'accordo col Prof. Balestri per questo
impegno - a trovare la soluzione più razionale del problema nel
senso desiderato dai lavoratori ed espresso anche in questo
Consiglio dai Consiglieri regionali.
È opportuno tener presente, tra l'altro, che con tale soluzione
- e con i fondi che rimarrebbero in Valle, come già prima ha
accennato il Consigliere Pollicini e successivamente la Dott.ssa
Siggia, si potrebbe provvedere, giustamente, ad un continuo rinnovo
delle varie attrezzature medico-specialistiche e, qualora
necessitasse, in un secondo tempo per la parte curativa, ma io
penso che le cose debbono essere fatte almeno una alla volta per
risolverle veramente e concretamente -  a questa, diciamo,
istituto-divisione chiamiamola di pneumologia per la quale
certamente noi, come regione, non potremmo che sollecitare l'Ente
ospedaliero regionale che, torno a ripeterlo, è un ente del tutto
autonomo che può ricevere sollecitazioni e noi abbiamo la tutela ed
il controllo di questo Ente, ma è autonoma nelle sue
deliberazioni.
Quindi sarà mia premura - ne dò affermazione ai colleghi
Consiglieri - tenere al corrente il Consiglio dell'andamento di
questi lavori che l'Assessorato, personalmente l'Assessore e la
Commissione Sanità faranno per portare ad una rapida conclusione
questo problema, nel senso che tutti desideriamo e cioè che queste
visite ai silicotici vengano effettuate nella nostra città in modo
da consentire a questi nostri cittadini, più bisognosi forse degli
altri, proprio perché più malati, di avere il necessario e dovuto
servizio sociale nella loro stessa Regione, nella loro città.
Montesano (P.S.D.I.)
- Allora, sentiti i diversi
interventi, sentite le assicurazioni dell'Assessore a nome della
Giunta, e sentita anche la proposta fatta dal Presidente della
Commissione Sanità e l'assicurazione che il problema deve essere
immediatamente affrontato attraverso la Commissione stessa e
attraverso i contatti che devono essere espletati con i
rappresentanti dell'ospedale e del Consorzio antitubercolosi e con
l'Inail, io credo che le mozioni possano essere anche superate e i
proponenti prendessero atto di queste assicurazioni le quali sono
state fatte qui in quest'aula e che avranno seguito, appunto, da
parte della Commissione, del problema che è stato da voi
proposto.
Non so se siete d'accordo, altrimenti dovremmo riunire le due
mozioni, per farne una e dare, diciamo così, le conclusioni che
sono state espresse questa sera dal Consiglio.
Sentiamo il Consigliere Savioz il quale è uno dei
proponenti.
Savioz (P.C.I.)
- Io ritengo che è inutile mandare avanti
le mozioni visto che lo scopo che ci eravamo prefissi è stato non
soltanto raggiunto, ma largamente superato dalle proposte fatte dai
rappresentanti della Giunta, quindi ci dichiariamo soddisfatti e
ritiriamo la mozione.
Pollicini (D.P.)
- Per un attimo ho avuto paura quando ho
sentito la proposta dell'Assessore Chantel, sulla quale concordo,
sia ben chiaro, però un momento ho avuto paura che il tutto finisse
in un grosso problema, in un ambizioso progetto, però di là da
venire.
Adesso però che si è riproporzionato nei tempi, ed è giusto che
si faccia nei tempi, la soluzione del problema, prima esaminiamo il
fatto di fare le visite in loco, dopodiché curare la malattia, mi
sono tranquillizzato. Francamente, prima, mi ero preoccupato.
Comunque concordo con la prospettiva avanzata dal Dott. Chantel.
Penso però che abbia bisogno di maggior tempo di quello invece che
la Giunta, attraverso l'Assessore alla Sanità, può portare
avanti.
D'accordo nel ritirare la mozione perché mi pare evidente.
Io faccio anche parte della Commissione Sanità, però questo è un
impegno che prendiamo tutti davanti al Consiglio e lo dico io
...
(Montesano:
responsabili poi siete voi, eh! Responsabili i
componenti della Commissione Sanità
) ...
ed anche il
Presidente del Consiglio
... (Montesano:
sì, anzi io non mi
sottraggo a nessuna responsabilità)
...
Molto bene.
Montesano (P.S.D.I.)
- Se credete di invitarmi, poi, per
questo problema io sarò ben felice di essere con voi.
Allora si passa all'ultimo oggetto che è il 34.
Così arriviamo alla conclusione completa del nostro lavoro di
due giorni e possiamo riprendere poi il discorso nel prossimo
Consiglio del 6.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK