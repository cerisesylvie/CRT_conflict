Consiglio Regionale della Valle d'Aosta - Oggetto del Consiglio n. 1141 del 25 gennaio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula
Oggetto del Consiglio n. 1141 del 25 gennaio 1995 - Resoconto
SEDUTA ANTIMERIDIANA DEL 25 GENNAIO 1995
OGGETTO N. 1141/X Affidamento a trattativa privata per
l'incarico per la realizzazione di un corso di formazione per
educatori ambientali. (Interpellanza)
Interpellanza Vista la delibera di Giunta n. 8631 del 28 ottobre
1994 con la quale si è affidato alla società di servizi NON STOP
S.a.s. di Aosta l'incarico a trattativa privata per la
realizzazione e la conduzione di un corso di formazione per
educatori ambientali;
Venuti a conoscenza che i criteri adottati per la selezione dei
partecipanti al corso suddetto hanno suscitato diverse e motivate
perplessità nei candidati, che hanno espresso il loro stupore per
le metodologie applicate e le domande poste nei test attitudinali,
forse più adatte per l'indagine psicologica di soggetti mentalmente
disturbati;
Constatato che la società NON STOP ha gestito un analogo corso
di formazione professionale (operatori congressuali) con risultati
alquanto scadenti, non avendo assicurato l'adeguata preparazione
dei pochi partecipanti e soprattutto non avendo loro garantito
l'occupazione al termine dell'azione formativa, dimostrando quindi
di non avere sufficiente competenza ed esperienza professionale nel
settore,
i sottoscritti Consiglieri regionali
Interpellano
L'Assessore competente per conoscere:
1) sulla base di quali presupposti e di quali elementi di
valutazione la Giunta regionale ha affidato l'incarico alla società
NON STOP S.a.s. di gestire il suddetto corso di formazione;
2) per quali ragioni l'Amministrazione regionale non ha esperito
un bando di concorso pubblico che avrebbe così permesso di
individuare un ente maggiormente qualificato sotto il profilo
professionale e in grado di garantire una serie e completa azione
formativa dei partecipanti;
3) se non ritiene opportuno proporre la sospensione della
deliberazione di cui in premessa e provvedere a una scelta più
congrua ai risultati che si vogliono conseguire con un simile
strumento formativo.
F.to: Lanièce - Tibaldi
Presidente Ha chiesto la parola il Consigliere Lanièce.
Lanièce (GA) Premetto che questa interpellanza, che succede ad
una precedente interrogazione, è nata non per un accanimento
personale contro questa ditta "Non Stop" S.a.s. di Aosta, o della
sua rappresentante che non conosco, ma per capire meglio come si è
giunti alla formazione e all'emanazione della deliberazione n. 8631
e anche per avere alcune risposte visto i rilievi che sono giunti
da varie lettere di protesta in relazione alla suddetta selezione
svoltasi per l'ammissione al corso per educatori ambientali. Mi
auguro quindi che l'Assessore sappia darmi le dovute risposte ai
quesiti e agli interrogativi da me postigli e che vado ad
enunciare.
La domanda principale è quella che riguarda le prospettive
effettive di occupazione che vi sono per le persone che partecipano
a questo corso, tenuto conto del costo complessivo che si aggira
sui 200 milioni. É vero che la maggior parte del costo è coperta
dai fondi CEE, ma si tratta sempre comunque di un investimento di
200 milioni che potevano essere utilizzati, se non vi sono dei
risultati concreti, per altre iniziative.
Di cosa si tratta effettivamente, cioè che cos'è la professione
di educatore ambientale? Molte delle persone che mi hanno mandato
queste lettere dicono che hanno fatto un corso ma ancora oggi non
sanno cosa significhi la professione di educatore ambientale.
Volevo poi sapere se lo stesso Assessore ha visionato il test di
selezione che è stato presentato alle 80 persone che si sono
presentate e dove sono state fatte alcune domande tipo: "Incontrate
difficoltà nell'alzarvi presto al mattino?", "Se dovreste scegliere
preferireste essere un vescovo o un colonnello?", oppure:
"Autovalutazione della propria personalità: esprimi un punteggio
oscillante tra gli estremi di due aggettivi opposti: freddo, caldo,
duro, mite". Tutte domande che effettivamente non so quanto siano
attinenti allo svolgimento della professione di educatore
ambientale e quindi chiediamo se questo testo è stato visionato
dall'Assessorato, anche perché alcune domande mi lasciano un po'
perplesso e quindi volevo avere delle delucidazioni in merito.
Volevo poi sapere se è anche vero che le persone partecipanti
alla selezione sono state avvisate solamente due giorni prima della
prova scritta mediante telefono o telegramma. Come vedete sono
delle domande che mi sono state poste tramite delle lettere di
protesta e a cui spero l'Assessore voglia dare alcune risposte
anche perché è evidente che, senza far polemica con la società che
si è occupata del corso, essendo stata una scelta dell'Assessorato,
spetta allo stesso fare un lavoro di controllo e verificare se
tutte le cose sono state fatte per bene anche per evitare che i
cittadini si possono lamentare con l'Amministrazione regionale, e
non di certo con la società, per l'organizzazione "un pò strana" di
questo corso. Mi auguro quindi di avere delle risposte dettagliate
da parte dell'Assessore per poter poi replicare.
Si dà atto che alle ore 10,27 assume la Presidenza il
Vicepresidente Viérin Marco.
Presidente La parola all'Assessore dell'ambiente, territorio e
trasporti, Riccarand.
Riccarand (VA) Per quanto riguarda le prospettive occupazionali,
io avevo già risposto ad una precedente interrogazione del
Consigliere Lanièce in cui si chiariva che questo corso, come altri
evidentemente, non può dare la garanzia del posto di lavoro, però
sono corsi fatti tenendo conto delle nuove possibilità di
occupazione che si attuano all'interno delle società in certi
settori nuovi rispetto alle occupazioni tradizionali. É chiaro che
nel settore dell'educazione ambientale si sono sviluppate in questi
ultimi anni delle opportunità di lavoro che prima non esistevano, e
questo per una iniziativa diretta dell'Amministrazione regionale
nel senso che oggi vengono fatti dei corsi di educazione
ambientale, promossi dalla Regione nella scuola dell'obbligo, che
utilizzano prevalentemente delle cooperative che si sono
appositamente costituite per fare questo tipo di intervento.
Inoltre esistono degli interventi che vengono chiamati "Campi
natura" e che vengono fatti durante l'estate sempre su iniziativa
dell'Assessorato, e anche questi richiedono del personale che abbia
una competenza specifica di conoscenza dell'ambiente e infine
esiste, più in generale, un'attività di informazione e educazione
ambientale che si sta sviluppando a vari livelli, legata alla
fruizione dei parchi, delle riserve naturali e di tutti quei
settori di carattere ambientale che sempre più stanno diventando in
Valle d'Aosta, come del resto in Italia e in Europa, dei settori
interessanti dal punto di vista occupazionale.
É all'interno di questo contesto che già da vari anni l'Ufficio
didattica ambientale dell'Assessorato sottolinea la necessità di
arrivare a fare un corso di approfondimento di come si fa
educazione ambientale e quindi degli aspetti didattici,
contenutistici e psicologici che si devono tenere presente quando
ci si rivolge a categorie di persone di un certo tipo, soprattutto
ragazzi; quindi come ci si può preparare meglio per fornire una
educazione all'ambiente sotto l'aspetto del paesaggio, della
vegetazione, della fauna selvatica, della geologia.
Questa è la prospettiva occupazionale; in questo settore ci sarà
progressivamente un ampliamento e quindi è bene che ci siano
persone che abbiano una competenza sempre migliore e precisa. I
contenuti sono quelli detti e se il Consigliere Lanièce è
interessato possiamo fornirgli copia del progetto presentato al
Servizio studi, programmi e progetti e alla Comunità Europea perché
esso è stato vagliato sia a livello di Servizio studi, sia a
livello di Comunità, ed è stato ritenuto valido nella sua
impostazione, nelle sue finalità e quindi è stato finanziato e
approvato.
Va sottolineato che già nella fase di messa a punto del progetto
l'Ufficio didattica si è avvalso della collaborazione di questa
agenzia "Non Stop" la quale aveva già fatto in precedenza delle
esperienze di corsi di formazione, conosceva una serie di
meccanismi, ed era in grado di fornire una collaborazione nella
messa a punto del progetto. Il progetto è stato definito,
approvato, selezionato ed inserito nella programmazione annuale dei
corsi professionali da parte dell'Amministrazione regionale e poi
si è trattato di passare alla sua applicazione. É chiaro che in
questo ultimo momento il nostro Assessorato, non potendo gestire il
corso direttamente in toto, si è avvalso, per tutta una serie di
aspetti organizzativi e gestionali, di un supporto rappresentato da
questa società che già aveva collaborato alla messa a punto del
progetto. Quindi la gestione è affidata a questa società, ma il
controllo del corso nelle sue finalità e nella sua impostazione
spetta all'Assessorato, e c'è una persona specificatamente
incaricata, come da progetto, a seguire tutto quanto. Non solo, ma
questo progetto si muove sulla base del programma approvato, tutta
l'impostazione del percorso didattico è già stata definita e deve
muoversi, all'interno di quell'ottica, anche la scelta dei docenti
che è fatta dagli uffici dell'Assessorato e poi la società provvede
a ripartirli sulla base dei moduli che sono stati presentati.
É chiaro che essendo state presentate più domande di quelli che
erano i posti disponibili è stata effettuata una selezione, come
del resto era prevista, e questa selezione è avvenuta sulla base di
due test attitudinali e di un colloquio, esattamente come prevedeva
il progetto che già indicava il tipo di test che sarebbe stato
effettuato. Si tratta di test che accertano se si ha o no una certa
attitudine per fare un certo lavoro di formazione. A deciderlo sono
persone preparate, nel caso particolare uno psicologo di Milano,
che si chiama Silvio Bellini, che da 10 anni collabora con
l'Amministrazione regionale della Valle d'Aosta e con la Regione
Lombardia e, se il Consigliere Lanièce lo desidera, posso fornirgli
un curriculum che dimostra che questa persona è sicuramente
qualificata e competente. Dopodiché certe domande possono anche
suscitare degli interrogativi, ma evidentemente le stesse vanno
inquadrate all'interno di un esame complessivo al cui termine si
vuole capire le attitudini delle persone selezionate. In base a
questi test e in base ad un colloquio sono state selezionate le 20
domande.
Debbo dire che né io, né i nostri uffici hanno ricevuto né
verbalmente, né per iscritto nessuna lamentela per quanto riguarda
gli esami di selezione; quindi, per quanto mi concerne e concerne
l'Assessorato, non abbiamo ricevuto lamentele e posso garantire che
nella Commissione c'erano il Dirigente del servizio, delle persone
indicate dall'Assessorato e dalle cooperative, e posso assicurare
che la selezione è avvenuta nella massima correttezza, anche se
certe domande possono far sorridere perché queste fanno parte di
una certa tecnica che non sto a giudicare.
Sulle modalità di selezione si è seguita quest'impostazione e,
per quanto riguarda l'impostazione di tutto il corso, è chiaro che
il controllo è a capo dell'Assessorato che non controlla il
contenuto delle singole domande del test - che non ho visto ma sul
quale non avrei certamente saputo pronunciarmi perché è una
questione tecnica - ma tutta quanta l'impostazione del programma, i
docenti e le scelte che devono essere conformi al progetto
approvato e sono sotto la sorveglianza diretta dell'Amministrazione
regionale, che è quella che deve garantire il buon funzionamento
del corso e credo che ci sono tutte la condizioni perché questo
avvenga.
Presidente Ha chiesto la parola il Consigliere Tibaldi.
Tibaldi (LN) Mi sembra che dalle risposte dell'Assessore non
siano state esaudite le nostre domande che erano più puntuali e
facevano leva su alcune considerazioni che non sono di secondaria
importanza. Nessuno vuole con quest'interpellanza mettere in dubbio
gli obiettivi pregevoli che sono quelli della tutela dell'ambiente
e della formazione di persone che abbiano una certa consapevolezza
della salvaguardia degli aspetti naturali. Qui si vuole mettere in
discussione il metodo e l'impostazione di corsi di questo tipo. Non
è il primo, lo abbiamo anche evidenziato nell'interpellanza, non si
tratta di fare dei riferimenti a persone, come diceva il
Consigliere Lanièce, ma si tratta di verificare la congruità e
l'efficacia di metodi di questo tipo.
Prima cosa: mi sembra che quest'integrazione pubblico-privato e
la compartecipazione dell'Ufficio didattico dell'Assessorato con
questa società sia alquanto confusa. Non è emerso dalle parole
dell'Assessore quali sono i confini, i limiti e le competenze dei
rispettivi compiti. Questo, secondo me, è il primo aspetto
preoccupante, non ha avuto una risposta esauriente e permette,
dietro questa forma di confusione e di non puntuale definizione di
compiti e di responsabilità, di sprecare soldi pubblici.
Poi l'Assessore ha fatto riferimento alla garanzia dei posti di
lavoro e alla competenza delle persone che sono preposte
all'insegnamento degli allievi che verranno formati. Io mi chiedo
se l'Assessore ha verificato quali sono stati i risultati
conseguiti da esperienze simili e se, in particolare, ha verificato
quale è stato il risultato di un corso di formazione che si è
concluso da poco e che riguardava la formazione di operatori
congressuali dove comunque si prevedeva l'assicurazione
dell'occupazione presso enti, imprese o società dei partecipanti
risultati qualificati al termine dell'azione formativa. Questo
obiettivo non è stato assolutamente perseguito e questa è una
ragione in più che secondo noi bisogna sottolineare, perché
dimostra la scarsa professionalità e competenza di società di
questo tipo a gestire simili corsi di formazione.
Nessuno mette in dubbio la validità di iniziative di questo
tipo, ma si mette piuttosto in dubbio la validità di strumenti o di
metodi che vengono perseguiti. Quindi insufficiente verifica dei
risultati e scarsa attenzione da parte dell'Assessorato di quelle
che possono essere le valide risultanze degli obiettivi da
perseguire. Io penso che sia questa un'interpellanza che debba
creare un momento di riflessione da parte non solamente
dell'Assessore Riccarand, che in questo caso è stato il
destinatario dell'interpellanza, ma anche di altri assessori che
qualora volessero intraprendere iniziative di questo tipo, li
invito - penso anche Lanièce sia concorde -a valutare più
attentamente strumenti che siano più idonei e professionalmente più
qualificati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK