Consiglio Regionale della Valle d'Aosta - Oggetto del Consiglio n. 215 del 30 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 215 del 30 aprile 1981 - Resoconto
OGGETTO N. 215/81 - DISEGNO DI LEGGE CONCERNENTE: "PROROGA CON
MODIFICAZIONI AL 31.12.1981 DELL'APPLICAZIONE DELLA LEGGE REGIONALE
11 AGOSTO 1976, N. 33 E SUCCESSIVE MODIFICAZIONI E INTEGRAZIONI:
INTERVENTI PER LA REALIZZAZIONE DI INFRASTRUTTURE
RICREATIVO-SPORTIVE DI INTERESSE TURISTICO".
Presidente
- Illustra la relazione l'Assessore al
Turismo, Urbanistica e Beni culturali, Pollicini.
Pollicini (DP)
- Come è riportato nella relazione, è
stato necessario portare questo disegno di legge in Consiglio
perché in esso è prevista la proroga della legge n. 33 del '76, non
più operativa a decorrere dal 1° gennaio 1981. Questa legge
prevedeva un Piano di infrastrutture turistico-sportive che però
non è stato realizzato o comunque votato in Consiglio e allora,
valutando l'attuale situazione di fatto, si è ritenuto di prorogare
ancora per quest'anno l'efficacia della legge n. 33 perché fosse
possibile attraverso due tipi di intervento - uno diretto, da parte
della Regione, e uno della Regione a favore degli Enti locali -
intervenire per la realizzazione di infrastrutture
ricreativo-sportive di interesse turistico; in effetti, si trattava
di ripristinare la parte relativa alla copertura finanziaria per il
completamento delle iniziative relative alle infrastrutture
ricreativo-sportive. Attraverso gli emendamenti proposti dalla
Commissione per lo Sviluppo Economico e, se non sbaglio, dalla
Commissione Affari Generali si prevede la possibilità per tutti i
Comuni o Comunità montane che hanno già avuto un contributo
regionale per la realizzazione di infrastrutture di completarle
attingendo ai fondi regionali specificamente destinati a favore
degli Enti locali per la realizzazione di infrastrutture
turistico-sportive. La legge prevedeva che la possibilità di
accedere a questo contributo fosse riservata esclusivamente agli
Enti locali, e ai Comuni in particolare, che avessero ricevuto in
precedenza dei contributi in base alla legge n. 33 del 1976; ora,
il concetto è stato allargato, perché in alcuni Comuni gli
interventi regionali sono avvenuti in maniera diversa rispetto a
quanto disposto dalla legge n. 33 e cioè, ad esempio, attraverso
l'intervento dei Lavori Pubblici; questo è comunque un intervento
regionale, ma a stretto rigore della legge n. 33 questi Comuni non
avrebbero potuto accedere ad ulteriori contributi regionali per il
completamento delle opere.
È chiaro che questa proposta vale per un anno, nella prospettiva
che nel corso di quest'anno si possa approvare il Piano triennale e
quindi provvedere alla programmazione di infrastrutture
turistico-sportive e i relativi finanziamenti; evidentemente la
legge in materia, che seguirà al Piano triennale sarà strettamente
collegata con questo; perciò è giusto limitare a un solo anno un
intervento che è meramente provvisorio e di proroga di una legge
che aveva scadenza quinquennale, in attesa di una nuova normativa
che, adeguatamente finanziata, dovrà sostituire la legge n. 33.
Presidente
- È aperta la discussione generale. Chi chiede
di parlare? Nessuno chiede la parola? Faccio presente ai colleghi
Consiglieri che sono stati presentati due emendamenti, uno da parte
del Consigliere Martin e l'altro da parte dell'Assessore al
Turismo, Urbanistica e Beni culturali, Pollicini; essi devono
ancora essere formalizzati e invito dunque i proponenti a farlo, se
lo ritengono opportuno. Oltretutto, bisogna essere chiari, perché
l'emendamento proposto dall'Assessore è antitetico a quello
presentato dal Consigliere Martin, quindi non potranno essere
accolti tutti e due.
Ha chiesto di parlare il Consigliere Martin. Ne ha facoltà.
Martin (UVP)
- Mi pare di aver capito dalla relazione
dell'Assessore al Turismo, Urbanistica e Beni culturali, Pollicini,
che egli accetta l'emendamento proposto dalla Commissione Affari
Generali, che è successivo a quello presentato dall'Assessore
stesso e fatto proprio dalla Commissione per lo Sviluppo Economico;
a questo punto, quindi, l'unico emendamento da sottoporre alla
votazione del Consiglio ritengo che sia quello presentato dal
sottoscritto ed accettato in sede di Commissione Affari
Generali.
Presidente
- Benissimo! Allora, tanto per essere chiari,
l'emendamento presentato dalla Commissione Affari Generali e
proposto in quella sede dal Presidente Martin, è il seguente:
"Inserimento di un nuovo articolo 1/bis - Il primo comma dell'art.
1 della legge regionale 20 giugno 1978, n. 39 è sostituito dal
seguente: "I contributi di cui alla legge regionale 11 agosto 1976,
n. 33, possono essere concessi a Comuni e Consorzi di Comuni al
fine di consentire il completamento di infrastrutture".
La parola all'Assessore al Turismo, Urbanistica e Beni
culturali, Pollicini.
Pollicini (DP)
- Per evitare equivoci, visto che qui
giustamente si verbalizza tutto, vorrei precisare che l'emendamento
da me proposto non è antitetico - come è stato detto - a quello
presentato dal Consigliere Martin, anzi propone all'incirca le
stesse cose; infatti esso modifica il 1° comma dell'art. 1 della
legge regionale 20 giugno 1978, n. 39 nel modo seguente: "I
contributi di cui alla legge regionale 11 agosto 1976, n. 33
possono essere concessi a Comuni e Consorzi di Comuni al fine di
consentire il completamento di infrastrutture per le quali siano
stati già erogati finanziamenti dall'Amministrazione regionale".
Questo significa che non ci si richiama esclusivamente al disposto
della legge n. 33, ma si considerano anche gli interventi di altri
organismi, come l'Assessorato ai lavori Pubblici. È chiaro?
Comunque volevo soltanto precisare, per evitare che si ritenesse
che l'emendamento da me proposto escludeva l'altro; per il resto,
mi sta bene l'emendamento proposto dal Consigliere Martin.
Presidente
- Poiché nessuno prende la parola in sede di
discussione generale e poiché non credo che sia il caso di
concedere la replica all'Assessore, passiamo all'esame
dell'articolato.
Art. 1
L'applicazione della legge regionale 11 agosto 1976, n. 33 e
successive modificazioni e integrazioni è prorogata a tutto il 31
dicembre 1981.
Presidente
- Nessuno chiede la parola sull'art. 1?
Presidente
- Metto in approvazione l'art. 1.
Esito della votazione:
Presenti: 20
Votanti: 20
Maggioranza: 11
Favorevoli: 20
Il Consiglio approva all'unanimità.
Presidente
- Come già chiarito, l'Assessore al Turismo,
Urbanistica e Beni culturali accetta l'emendamento proposto in sede
di Commissione Affari Generali dal Presidente Martin; ne do
lettura: "Inserimento di un nuovo articolo 1/bis - Il primo comma
dell'art. 1 della legge regionale 20 giugno 1978, n. 39 è
sostituito dal seguente: "I contributi di cui alla legge regionale
11 agosto 1976, n. 33 possono essere concessi a Comuni e Consorzi
di Comuni al fine di consentire il completamento di
infrastrutture".
Presidente
- Metto in approvazione l'emendamento testé
letto.
Esito della votazione:
Presenti: 21
Votanti: 21
Maggioranza: 11
Favorevoli: 21
Il Consiglio approva all'unanimità.
Presidente
- Occorre precisare che in conseguenza
dell'approvazione dell'inserimento dell'art. 1/bis, è necessario
modificare anche il titolo del disegno di legge: esso diventa
dunque il seguente: "Proroga con modificazioni al 31.12.1981
dell'applicazione della legge regionale 11 agosto 1976, n. 33 e
successive modificazioni e integrazioni: Interventi per la
realizzazione di infrastrutture ricreativo-sportive di interesse
turistico".
Presidente
- Do lettura dell'art. 2.
Art. 2
Le spese derivanti dall'applicazione del precedente articolo,
previste e autorizzate in complessive lire 700 milioni, sono
finanziate, quanto a lire 500 milioni, sul capitolo 47650 ("Spese
per il potenziamento delle attrezzature turistiche e sportive") del
bilancio preventivo della Regione per l'anno 1981, e quanto a lire
200 milioni, sul capitolo 47700 ("Contributi per il potenziamento
delle attrezzature turistiche e sportive") del bilancio preventivo
della Regione per l'anno 1981, previo prelievo di pari somme dal
capitolo 50050 della Parte
Spesa del bilancio
stesso.
Presidente
- Nessuno chiede la parola sull'art. 2?
Presidente
- Metto in approvazione l'art. 2.
Esito della votazione:
Presenti: 21
Votanti: 21
Maggioranza: 11
Favorevoli: 21
Il Consiglio approva all'unanimità.
Presidente
- Do lettura dell'art. 3.
Art. 3
Al bilancio di previsione della Regione per l'anno 1981 sono
apportate le seguenti variazioni:
Parte spesa
Variazioni in aumento:
Capitolo 47650 "Spese per il potenziamento delle attrezzature
turistiche e sportive L. 500.000.000
Capitolo 47700 "Contributi per il potenziamento delle
attrezzature turistiche e sportive L. 200.000.000
Variazioni in diminuzione:
Capitolo 50050 "Fondo globale per il finanziamento di spese
per l'adempimento di funzioni normali (spese di investimento,
settore 4, promozione sociale) L. 700.000.000
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e farla
osservare come legge della Regione Valle d'Aosta.
Presidente
- Metto in approvazione l'art. 3.
Esito della votazione:
Presenti: 21
Votanti: 21
Maggioranza: 11
Favorevoli: 21
Il Consiglio approva all'unanimità.
Presidente
- Nessuno chiede di intervenire per
dichiarazione di voto? Se non vi sono richieste in tal senso,
passiamo alla votazione del disegno di legge nel suo complesso.
Presidente
- Metto in approvazione il disegno di legge
nel suo complesso.
Votazione segreta
Esito della votazione:
Presenti: 25
Votanti: 25
Maggioranza: 13
Favorevoli: 23
Contrari: 2
Il Consiglio approva.
Presidente
- Passiamo quindi all'esame dell'oggetto
iscritto al n. 36 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK