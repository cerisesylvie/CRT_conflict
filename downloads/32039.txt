Consiglio Regionale della Valle d'Aosta - Oggetto del Consiglio n. 875 del 18 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 875 del 18 novembre 2009 - Resoconto
OGGETTO N. 875/XIII - Interpellanza: "Partecipazione della
Regione alla prossima edizione della Fiera internazionale del
turismo di Berlino".
Interpellanza
Visto
- le azioni di promozione turistica della Regione avviate
dall'Assessorato delegato;
- i dati di affluenza turistica, forniti dall'Assessorato
regionale al turismo, sport, commercio e trasporti della Regione
Autonoma Valle d'Aosta, e analizzati i dati comparativi per le
provenienze dei visitatori per l'anno 2009, dai quali si evince un
flusso di turisti stranieri provenienti principalmente da Francia,
Paesi Bassi, Spagna (8622), Germania (8503), Regno Unito
(7102);
Preso atto che la Valle d'Aosta ha deciso di consolidare la
presenza sul mercato turistico iberico rilanciando la
collaborazione con l'agenzia "Marco de comunicacion" (Mdc) di
Barcellona per condurre un'azione promozionale a sostegno
dell'offerta turistica (Ansa Vda 24/10/2009) forte di un aumento
dei flussi di turisti provenienti dalla Spagna nel periodo ottobre
2008 - agosto 2009, paragonati al medesimo periodo dell'anno
precedente;
Visto che, per contro, i dati forniti dall'Assessorato al
turismo, sport, commercio e trasporti della Regione Autonoma Valle
d'Aosta in data 6 ottobre 2009, registrano un incremento di
presenze di provenienza dalla Germania nel periodo 2007/2009 del
20,56%, con un calo sull'ultimo periodo contenuto intorno al 3%,
rispetto ad un turismo spagnolo in generale e sensibile
calo;
Visto che la ITB di Berlino che si svolgerà nella Messe di
Berlino dal 10 al 14 marzo 2010 è una delle fiere turistiche più
importanti al mondo, e che la presenza di milioni di operatori e
visitatori potrebbe offrire occasione di incontro fra la domanda e
l'offerta della Valle d'Aosta;
il sottoscritto Consigliere regionale
Interpella
il Presidente della Regione e l'Assessore delegato per sapere
se la Valle d'Aosta intende partecipare all'edizione del 2010 della
fiera internazionale del Turismo ITB di Berlino.
F.to: Benin
Président
- La parole au Conseiller Benin.
Benin (PdL)
- Grazie, Presidente. Sarò rapido, così
andremo tutti a pranzo. Considerata l'importanza di una sempre
maggiore diversificazione dell'offerta turistica della nostra
Regione, ho riscontrato che dal calendario delle fiere a cui
partecipiamo manca da parecchi anni "l'ITB" di Berlino. Le fiere in
calendario predisposto dal suo Assessorato sono sicuramente
importanti, ma lo sono in particolar modo per gli operatori dei
singoli Paesi dove si effettuano queste fiere. Sarebbe quindi
auspicabile che la nostra Regione fosse presente con un proprio
stand
, così come facciamo in questi Paesi, in una delle due
fiere turistiche europee più importanti nel panorama turistico
mondiale, come quella di Berlino dove la presenza degli operatori è
particolarmente qualificata e con provenienza da innumerevoli Paesi
non solo europei, ma anche intercontinentali. La presenza della
nostra Regione a questa fiera offrirebbe l'opportunità di
molteplici incontri professionali, a livello internazionale oltre
alla promozione del nostro territorio in questa occasione, che non
ha paragoni con altre fiere, a parte il "World Travel Market" di
Londra. È evidente che la partecipazione a questa fiera necessita
della costruzione di proposte tecnicamente qualificate, quindi
presuppone una predisposizione di proposte commerciali che possono
coinvolgere un più ampio numero di operatori verso la nostra
regione, opportunità che avremmo certamente partecipando a questa
fiera. Considerata la sua attenzione allo sviluppo del turismo nei
mercati internazionali, le suggerirei di valutare con attenzione la
nostra presenza alla Fiera "ITB" di Berlino con uno
stand
dedicato a questa Regione. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Nella
presentazione dell'interpellanza di fatto poi mi riconosco
sull'aspetto prospettico, nel senso che dal 2006 non abbiamo più
partecipato alla "ITB" di Berlino. Le considerazioni possono essere
tante, allora erano state fatte dagli uffici. Rispetto a questo
tema, il programma del 2010 non è ancora definitivo, quindi abbiamo
tutto il tempo per fare un ragionamento, un ragionamento che non
potrà che essere fatto insieme agli operatori per cercare di
cogliere appieno, anche perché, come lei ben sa, quando andiamo
all'esterno, molte volte la nostra presenza è all'interno
dell'ENIT, quindi bisogna cogliere delle opportunità, perché non
avremo la possibilità - a meno che non si investano importantissime
risorse - di avere una nostra specificità, ossia ci inseriremo in
ambito ENIT, quindi dovremo avere delle proposte molto performanti
e precise. Ad oggi l'altra considerazione che giocava a discapito
di questa iniziativa è che era immediatamente successiva al "Buy
Italy" di Milano, quindi gli operatori erano impegnati in quella
sede ed erano pressati con delle scadenze una dopo l'altra. Il
mercato tedesco non è stato affatto abbandonato, anzi, come ha
visto nel piano di marketing, vogliamo fare delle azioni, lì
vogliamo farle soprattutto mirate su alcune specificità dove i
tedeschi sono particolarmente sensibili. Abbiamo dei
competitor
agguerriti che sono di madrelingua tedesca che
rischiano di soffocarci, allora possiamo penetrare solo dove
abbiamo degli argomenti molto forti e importanti. Basti dire che,
nell'ambito delle esperienze che lei ha avuto modo di seguire del
"BuYin'VDA", tanti erano i tedeschi che venivano. Su questo dossier
quindi io mi impegno a fare un ragionamento con i vari operatori
per capire se c'è un loro coinvolgimento, un interesse e la
possibilità di fare pacchetti. Grazie.
Président
- La parole au Conseiller Benin.
Benin (PdL)
- Grazie, Assessore. Auspico che questo
impegno lo tenga in considerazione, perché ritengo importante
questa fiera non solo per il mercato tedesco e precisare che
l'"ITB" è una fiera che coinvolge operatori internazionali molto
importanti, che arrivano non solo dal Giappone, dove siamo stati
ultimamente per una manifestazione, ma arrivano dalla Cina e da
altri Paesi asiatici, che oggi sono molto interessati all'offerta
turistica italiana nel suo complesso, quindi perché no anche alla
montagna? Ritengo sia una scelta importante come lo è il "World
Travel Market" di Londra per poter attivare operatori interessati
anche al nostro "prodotto montagna". Auspicherei quindi un
incontro, prima che si decida definitivamente il budget per il
2010. Grazie.
Président
- La séance est suspendue.
La séance est levée.
---
La séance se termine à treize heures.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK