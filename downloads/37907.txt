Consiglio Regionale della Valle d'Aosta - Oggetto del Consiglio n. 1554 del 4 novembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1554 del 4 novembre 2015 - Resoconto
OGGETTO N. 1554/XIV - Interpellanze: "Situazione del parco
autobus in servizio ad Aosta accessibili ai disabili" e
"Individuazione di requisiti tecnici minimi dei mezzi adibiti a
servizio pubblico di linea per il trasporto di disabili".
Président
- Qui demande la parole? La parole au
Conseiller Bertin.
Bertin (ALPE)
- Grazie Presidente.
Questa è una vicenda che abbiamo trattato in diverse occasioni,
spero che l'Assessore Marguerettaz se ne ricordi. Dal lontano 2007
la flotta di autobus del servizio di trasporto pubblico di Aosta ha
acquistato una serie di automezzi, tra l'altro, con un contributo
regionale sostanzioso...ben 13 nuovi automezzi, che avevano la
possibilità di essere usati anche per il trasporto disabili. In
effetti, questi automezzi dal 2007 percorrono le vie di Aosta con
il simbolo internazionalmente riconosciuto per il trasporto dei
disabili. In diverse occasioni abbiamo sottolineato il fatto che
poi in pratica questo servizio non era utilizzabile e sempre in
queste occasioni l'Assessore Marguerettaz si era impegnato nel
realizzare almeno alcune linee di percorso ad Aosta che, segnalate,
avrebbero potuto essere utilizzate da tutti, per l'idea di un
trasporto che deve essere quella di un trasporto generalizzato, un
trasporto per tutti. Volevamo fare il punto della situazione visto
che ormai sono passati dalla mia prima interpellanza...credo fosse
il 2008, faccia lei i calcoli dal 2008 ad oggi! Grazie.
Presidente
- La parola al Consigliere Ferrero.
Ferrero (M5S)
- Grazie Presidente.
Ad integrazione di quanto ha già detto il collega Bertin, con il
quale ci siamo trovati su questa comune sensibilità, mi interessava
soprattutto sottolineare il fatto che è necessario sapere, dato che
sono giunte comunque delle lamentele da parte di persone che sono
affette da disabilità di vario tipo motorio, qual è lo stato
dell'arte riguardo ai mezzi pubblici di trasporto su gomma che sono
stati per tanti anni sovvenzionati. Sappiamo che la Regione tira
fuori fior di quattrini per il rinnovo del parco macchine e
sappiamo anche che comunicare e muoversi è una cosa fondamentale,
lo è ancora di più per chi ha delle possibilità ridotte. Sappiamo
qual è la situazione degli altri mezzi di trasporto nostrani - non
stiamo a tornarci su - e quindi era indispensabile fare il punto
della situazione: per sapere intanto se siamo a norma con la media
nazionale, per sapere se riusciamo a fare qualcosa di più, per
sapere se c'è l'intenzione o se sono stati effettivamente
programmati degli interventi e stanziati i relativi fondi per far
sì che almeno il sistema di trasporto su gomme valdostano sia
all'avanguardia per quanto riguarda il trasporto anche delle
persone disabili, anche perché, da un lato, si fanno i tagli, che
riguardano quei sostegni al trasporto che erano utilizzati ed erano
utili, però, d'altro canto, dall'altro punto di vista che è quello
del trasporto pubblico, non si può non offrire qualcosa in
contropartita, perché diversamente sarebbe veramente effettuare una
nuova discriminazione nei confronti di chi già per non colpa sua è
svantaggiato.
Président
- La parole à l'Assesseur Marguerettaz.
Marguerettaz (UV)
- Grazie.
Prima di entrare nello specifico di alcuni punti, mi piacerebbe
fare una piccola premessa rispetto all'introduzione delle
interpellanze. Questa revisione della contribuzione è una revisione
che non ha fatto mancare il servizio, anzi il servizio è
esattamente proposto come prima, il problema è la contribuzione.
Voglio solo segnalare a tutti che l'importo più elevato
sostanzialmente corrisponde a 50 euro mensili. È vero che la
soluzione precedente era una soluzione dove chi pagava l'importo
massimo pagava 250 euro circa. L'aumento quindi è sicuramente, se
guardiamo la percentuale, molto importante, ma ricordo che 50 euro
di abbonamento mensile per i trasporti è per una distanza media,
che pagano normalmente i lavoratori e gli studenti.
Rispetto al servizio, quindi parliamo di un servizio che viene
assicurato e che dà quest'importo come importo massimo. Tuttavia
per tutti coloro che hanno le fasce ISEE, minime, la contribuzione
è di 6-7 euro al mese, lo dico solo perché sennò, le persone che
ascoltano non capiscono qual è il perimetro. Non l'hanno detto
coloro che hanno fatto l'interrogazione, però, per meglio capire,
parliamo di coloro che hanno le fasce ISEE più basse che hanno un
servizio puntuale che costa 6-7 euro al mese e cresce gradualmente
con le fasce ISEE, fino ad un massimo di 50 euro. Abbiamo detto - e
l'ho detto nella precedente interrogazione nello scorso Consiglio -
che sono allo studio eventuali riduzioni, perché giustamente
qualcuno ha sollevato un tema che ritengo meritevole di
accoglimento. Si dice: "ma per chi ha bisogno sporadicamente di
questo servizio, quindi lo utilizza 10-15 volte all'anno, questo
tipo di pagamento è addirittura fuori dalla portata". Voi
considerate che questi casi sono veramente molto contenuti, ma vi
sono, quindi è bene anche prevedere questo tipo di utilizzo.
Nell'ambito della discussione oggi abbiamo all'attenzione un tema
che è diverso rispetto a quello precedente, ma è molto prossimo,
ovvero questo servizio è un servizio che viene effettuato per il
trasporto dei disabili. Il ragionamento finale non è esplicitato,
ma l'accesso ai servizi pubblici ha delle difficoltà. Allora,
colleghi, sapete bene che il problema messo sul tavolo non è di
facile soluzione. Il fatto che vi siano dei mezzi che hanno la
pedana è una componente e, per dare lo specifico, nel bacino
dell'Alta Valle, ci sono 33 autobus di cui 11 con la pedana, nel
bacino di Centro Valle dei 55 autobus 31 hanno la pedana, nel
bacino di Bassa Valle su 75 autobus ci sono 19 pedane. Non voglio
fare una disquisizione tecnica, ma per tutti questi bus il problema
era avere una pedana che fosse compatibile con il nostro territorio
e quindi tutti questi autobus sono muniti di pedane che vengono
azionate manualmente e quindi non c'è un automatismo, perché in
tutto il periodo invernale con neve, sabbia, sale, queste pedane
automatiche avrebbero avuto una serie di disguidi e avrebbero avuto
una serie di malfunzionamenti.
Ora, ho già avuto modo di dirlo in un Consiglio, credo al
collega Bertin, c'è una particolarità, che è specifica del nostro
Codice della strada, dei nostri contratti di lavoro, del nostro
ordinamento, dove, per poter azionare la pedana, qualora vi sia un
autista solo a bordo, l'autista deve spegnere l'autobus, deve
metterlo in sicurezza, deve mettere un cuneo e poi procedere ad
azionare manualmente la pedana; in alternativa bisogna far
viaggiare su ogni autobus due dipendenti; uno che guida e uno che,
in caso di necessità, aziona la pedana. Voi capite che questo
genera un costo che è proibitivo: ecco perché la scelta di dare un
servizio puntuale a coloro che hanno diritto al trasporto per
disabili è ancora la soluzione più adeguata.
Cerchiamo anche di circoscrivere quelli che sono i bisogni. Sui
775 utenti che oggi hanno diritto al servizio solo 332 hanno delle
necessità per un utilizzo di un mezzo attrezzato, quindi è
verosimile che gli altri 443 utenti non abbiano dei deficit motori
che vanno nella direzione di impedire l'utilizzo, quindi hanno la
necessità di quelle pedane. È anche un po' in questa direzione - si
ricorderanno i colleghi - che abbiamo avviato una discussione in
Consiglio, dove, proprio per dare delle possibilità, è stato
riattivato il messaggio vocale per le fermate nelle zone di Aosta,
in modo tale da consentire agli ipovedenti - che non hanno dei
problemi motori, ma ovviamente hanno altri problemi - di utilizzare
i mezzi pubblici , quindi è stato riavviato questo percorso,
abbiamo già avuto diversi incontri, sempre nella direzione di dare
alle persone, ancorché abbiano diritto al servizio disabili, anche
la possibilità, laddove è possibile, dell'utilizzo del mezzo
pubblico.
Fatte queste valutazioni, il problema è anche rappresentato
dalle fermate. Allora, abbiamo tante fermate che sono su delle
statali, su delle regionali, dove non abbiamo delle fermate
attrezzate, mentre per il Comune di Aosta la situazione è
sicuramente diversa. La navetta verde e la navetta rossa, che erano
i due percorsi che erano stati valutati, hanno il 70 percento delle
fermate che sono risultate idonee, quindi, se noi prendiamo il dato
di Aosta, dei 55 autobus del Centro Valle 31 sono attrezzati con la
pedana: il 70 percento.
Dal punto di vista infrastrutturale, quindi la situazione ha
margine di miglioramento, ma non è disastrosa. Il problema è un
altro: il problema è come gestire la situazione: come riusciamo ad
intervenire per cambiare le regole per cui diamo la possibilità di
utilizzare la pedana, senza di fatto bloccare il traffico, cioè
spegnere l'autobus, mettere il cuneo, creare una situazione più
agevole. È anche vero che il ragionamento per i disabili
accompagnati potrebbe essere risolto perché il disabile
accompagnato potrebbe avere qualcuno che può azionare il
meccanismo, ma non possiamo prescindere dal servizio del trasporto
disabili classico, perché la nostra situazione è talmente
particolare che è impensabile che il servizio pubblico possa dare
tutte quelle garanzie che oggi riusciamo a dare con un trasporto
così preciso, così puntuale: ecco perché il ragionamento è stato
affrontato con grande serietà, nessuna leggerezza nei mesi
precedenti, il tavolo di lavoro ha avuto un confronto continuo con
sindacati ed associazioni dei disabili che ha portato quella
delibera, che ho già detto prima è migliorabile.
Vorrei chiarire proprio ai colleghi che non si tratta solo di
pullman, ma bisogna avere delle situazioni di sicurezza. Allora, se
noi dobbiamo immaginare di raddoppiare il personale viaggiante
sugli autobus per poter creare quelle situazioni, andiamo a creare
una situazione che onestamente non è sostenibile. Il problema
quindi è creare un
mix
tra il servizio disabili, che
immagino debba continuare con questi criteri - poi vedremo alla
fine dell'anno quali sono le fasce ISEE, le ho ricevute anch'io
queste proteste e si tratta di vedere quanti sono questi casi e se
bisogna intervenire e creare delle modifiche -, con un percorso che
metta nelle condizioni i disabili di poter utilizzare i mezzi
pubblici nella consapevolezza che non potremo risolvere tutti i
casi.
Presidente
- Grazie Assessore. La parola al collega
Bertin.
Bertin (ALPE)
- Grazie Presidente.
Assessore, anche un po' di confusione sulla tempistica. Mi
risponde oggi ad un'interpellanza di 15 giorni fa con la replica
alla mia replica, non sto qui a fare un'altra replica, ma non esca
dal campo dal quale stiamo giocando, insomma...come le dicevo, 15
giorni fa... Il servizio ad hoc di trasporto per i disabili è
oggettivamente non sostituibile, anche perché l'idea era quella di
farlo provvisorio mentre si fosse intervenuto per attivare un
trasporto pubblico per tutti. Sappiamo che non sono alternativi i
due, ma il fatto che non si faccia niente per un trasporto sui
mezzi pubblici è una questione piuttosto grave, perché lei forse sa
che il trasporto ad hoc è vincolato da tutta una serie di
richieste: ad esempio, le richieste devono essere fatte molto
anticipatamente, giustamente, perché si deve organizzare un
sistema, ma, dal punto di vista della libertà di movimento, è molto
vincolante, pertanto sono ormai otto anni che le faccio
quest'interpellanza rispetto alla questione di Aosta, a queste
linee. Tra l'altro, lei ogni tanto si sbilancia, dice anche: "ah,
ma adesso facciamo una linea, almeno due linee le facciamo", la
cito qua...poi puntualmente lei in otto anni non ha fatto
niente.
Già otto anni fa le avevo regalato un biglietto che avevo fatto
per andare su un pullman dove non avevo potuto andarci, glielo
avevo regalato invitandola a farsi un giro, mi sa che non ci è
andato, perché la situazione è rimasta la stessa di otto anni fa,
al di là delle sue dichiarazioni. Questi mezzi sono mezzi venduti
in tutta Europa, sono acquistati dalla Francia, dalla Spagna, mezza
Italia utilizza questi mezzi e in tutte le altre città questo
servizio è garantito. Io una volta ho telefonato, non le dico di
andare a Barcellona, piuttosto che in altri posti, basta andare a
Torino. Le do il numero di telefono e lì si sono organizzati e
utilizzano questi mezzi nella loro pienezza, non in modo limitato,
anzi come non li utilizziamo noi. La invito per l'ennesima volta a
spingere almeno nel centro della città di Aosta, dove la cosa, come
dice lei, è più che possibile visto che il 70 percento delle
infrastrutture sono adatte a poter fare questo servizio...vada fino
in fondo a questa questione e non continui qui a ripetermi: "c'è un
problema contrattuale". Lo sappiamo che c'è un problema
contrattuale, ma ce l'hanno tutti il problema contrattuale, mica
solo in Valle d'Aosta, ma in qualche modo si risolve e bisogna
risolverlo, almeno qui dov'è possibile facciamolo!
Ripeto che è anche una questione di movimento e libertà, di
movimento per tutti: per la persona anziana, per il passeggino, non
è soltanto limitato alle persone con disabilità. L'idea è di avere
una città che permetta a tutti di muoversi liberamente, se lo fa
per i disabili, è un vantaggio per tutti, facciamolo almeno per la
qualità della vita di tutti, quando uno si rompe una gamba,
eccetera. Facciamolo almeno qua nel centro storico di Aosta, dove
abbiamo i mezzi, abbiamo le infrastrutture, ma lei in otto anni non
ha fatto niente e la cosa è grave. Io glielo riproporrò un
altr'anno, lei mi dirà che ci sono grandi problemi, che tutto è un
grande problema...tutti i grandi problemi li ha lei, ma in altri
posti cercano di risolverli, la invito ad affrontarli in modo più
efficace di quanto abbia fatto in questi anni. Grazie.
Presidente
- Grazie collega. La parola al collega
Ferrero.
Ferrero (M5S)
- Sì, grazie Presidente.
Anche a mio avviso il sistema cosiddetto "a chiamata" non
sostituisce il servizio pubblico, anche perché - l'Assessore al
turismo è il primo a saperlo - noi ci troviamo di fronte alle volte
anche a dei turisti che sono disabili e loro non possono usufruire
del servizio a chiamata. Sicuramente una città che si presenta
senza un servizio adeguato non è di certo una città...diciamo
friendly
,
come si dice adesso, nei confronti dei
disabili, quindi bisogna vedere ed esaminare anche quest'aspetto.
Bisogna poi anche - e queste sono segnalazioni che mi sono
pervenute - stare attenti che non sempre i nuovi autobus migliorano
la situazione rispetto a quelli vecchi, perché, ad esempio, mi
dicono che su alcuni dei nuovi autobus, per quanto riguarda le
carrozzine elettroniche, si è obbligati a viaggiare in orizzontale
e viaggiare in quel sistema mette a rischio la stabilità della
persona che è sulla carrozzina, tant'è vero che dicono: "accidenti,
quando c'erano i vecchi autobus..."
(interruzione di un Consigliere, fuori microfono)
...sì, quelli grandi... Il collega Bertin le aveva dato un
biglietto per farsi un giro, a me i disabili - ovviamente quelli
dei Cinque Stelle sono un pochino più cattivi - hanno dato un altro
biglietto da consegnare all'Assessore per andare non a fare un giro
in autobus, ma per andare da un'altra parte, ma io ho detto:
aspettiamo a darglielo, vediamo se ci sarà una possibilità di fare
un discorso. Tra un anno, se non ci sarà questa possibilità, quando
il collega Bertin ed io rifaremo l'interpellanza e la verifica,
sarò pronto a consegnarle il mio biglietto, che non sarà un
biglietto così cortese.
Presidente
- Punto 27 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK