Consiglio Regionale della Valle d'Aosta - Oggetto del Consiglio n. 1092 del 26 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1092 del 26 gennaio 2005 - Resoconto
OGGETTO N. 1092/XII - Indicazione del prezzo nelle ricevute di
prelievo di carburante con la "Carte Vallée". (Interrogazione)
Interrogazione
Osservato che, a partire dall'inizio del nuovo anno, le
ricevute relative al prelievo di carburante con la "Carte Vallée"
contengono opportunamente anche il prezzo del prodotto
acquistato;
Appreso tuttavia che il sistema adottato determina dei
piccoli errori, in riferimento al calcolo dei decimali e negli
arrotondamenti, tanto che il prezzo indicato non coincide
esattamente con quello dovuto;
Creduto che tali limiti del sistema finiranno, fra l'altro,
con il creare problemi nei rapporti fra commercianti e
consumatori;
Ritenuto necessario ed urgente un intervento
risolutivo;
il sottoscritto Consigliere regionale
Interroga
l'Assessore competente per sapere:
1) da cosa sono determinati i problemi tecnici verificatisi
nell'esatta indicazione del prezzo, relativamente alle ricevute di
prelievo di carburante con la "Carte Vallée";
2) se l'Amministrazione si sta attivando per trovare una
soluzione del problema evidenziato e con quali risultati.
F.to: Curtaz
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Credo che alla risposta vada premesso
come nel corso del secondo semestre 2004, sono stati sostituti i
"POS" installati presso i distributori di carburanti della Regione
con dei "POS" che sono migliorati dal punto di vista tecnico e
qualitativo, cosa che ha consentito di fornire all'utente e agli
esercenti maggiori dati a disposizione e soprattutto nei confronti
degli utenti una maggiore trasparenza per quanto riguarda il prezzo
del carburante venduto.
Le domande poste dal Consigliere riguardano da cosa sono
determinati i problemi tecnici verificatisi nell'esatta indicazione
del prezzo. Successivamente all'introduzione del nuovo sistema di
"POS" che prevede un'indicazione dettagliata nella formazione del
prezzo finale, che viene dato con uno scontrino-ricevuta
all'utente, ad avviso dell'Assessorato non sono stati segnalati
inconvenienti di carattere tecnico, né il problema evidenziato può
essere considerato come determinato da piccoli errori nel calcolo
dei decimali e degli arrotondamenti necessari per determinare il
prezzo finale dovuto dal cliente.
Le differenze rilevate dagli esercenti derivano invece da un
diverso metodo di applicazione dell'arrotondamento che i competenti
uffici dell'Assessorato hanno ritenuto fosse il più congruo, sia
nei confronti degli esercenti sia per gli utenti. Il prezzo del
carburante così come viene praticato alla pompa, per disposizione
di legge, deve essere esposto al pubblico ed impostato con tre
decimali (ad esempio, euro 1,143) mentre il valore dell'accisa,
ovvero dell'imposta gravante sui carburanti, è calcolato con un
valore a sette decimali (attualmente pari ad euro 0,6703680 per la
benzina e ad euro 0,4838567 per il gasolio). Nella determinazione
del prezzo del prodotto in esenzione fiscale si procede sottraendo
al prezzo del prodotto nazionale, l'importo dell'accisa ed
aggiungendo l'importo dell'onere regionale; questi dati si trovano
nello scontrino che è rilasciato al cliente. Il valore così
ottenuto è calcolato al settimo decimale. È opportuno ricordare
che, sottraendo da un numero intero un decimale, si ottiene sempre
un numero decimale, da assoggettare ad arrotondamento.
L'Amministrazione regionale, in ottemperanza ad un criterio di
maggiore equità e precisione, effettua l'arrotondamento solo alla
fine delle operazioni di calcolo, ovvero dopo aver moltiplicato il
prezzo al litro del prodotto in esenzione fiscale (come si è detto,
a sette decimali), per il numero di litri acquistati; in tal modo,
gli effetti dell'arrotondamento sono limitati all'importo totale
della transazione.
Gli esercenti effettuano invece l'arrotondamento a livello di
litro, e quindi considerano il prezzo del prodotto in esenzione
fiscale a soli tre decimali; in tal modo gli effetti
dell'arrotondamento vengono amplificati in quanto eseguiti su ogni
litro di prodotto venduto in esenzione fiscale. Questa è la
differenza fra i due sistemi. A titolo esemplificativo, prendiamo
un rifornimento di benzina verde, pari a 43 litri, il prezzo al
litro in esenzione fiscale è pari a 0,5036320, moltiplicato per 43
fa 21,6561760 che, arrotondato al secondo decimale, fornisce il
prezzo finale ad euro 21,66. Con il sistema attuato dagli
esercenti, il prezzo a litro è lo stesso, ma viene subito
arrotondato ad euro 0,504, che moltiplicato per 43 fa 21,672,
risultato finale c'è una differenza di un centesimo. Stessa cosa
vale per quanto riguarda il gasolio.
Cosa fare per trovare soluzione a questo problema? Ci troviamo
oggi in una situazione in cui l'arrotondamento è a sfavore
dell'esercente, per cui si potrebbe prendere in considerazione la
possibilità di rivedere la metodologia di calcolo, passando
dall'arrotondamento sul complessivo dei litri al singolo litro. C'è
da considerare che l'effetto dello sfavore nei confronti
dell'esercente di un centesimo dipende dal valore attuale
dell'accisa, modificandosi l'accisa ci possiamo trovare in una
situazione opposta, per cui il centesimo di differenza non è più a
sfavore dell'esercente ma sarebbe a sfavore dell'utente.
Credo che il modello, così come è stato utilizzato dall'inizio
dell'attivazione della "Carte Vallée", sia quello che risponde a
degli obiettivi di trasparenza ma è anche quello più equo nel caso
generale, nel senso che non si riferisce al singolo litro ma al
complesso dei litri acquistati, quindi l'effetto
dell'arrotondamento è più ridotto. Nel caso opposto ci troveremmo
ad avere una amplificazione dell'effetto di arrotondamento.
Président - La parole au Conseiller Curtaz.
Curtaz (Arc-VA) - Intanto per fare i complimenti all'Assessore
perché è riuscito a capire bene una cosa abbastanza complessa più
per ragioni matematiche che politico-amministrative. Mi sembra un
ragionamento corretto, quindi mi dichiaro soddisfatto della
risposta.
Anche se credo che a questo proposito andrebbe fatto uno sforzo
per una migliore informazione, che deve riguardare sì gli utenti e
i consumatori di carburante, ma credo soprattutto i gestori delle
pompe, perché in base a quei diversi metodi di calcolo che
l'Assessore ha indicato e ritengo anche io che sia più corretto
quello che è stato adottato dall'Amministrazione per indicare sullo
scontrino la cifra del dovuto, cosa che peraltro ha la nostra
assoluta approvazione, perché si tratta di un elemento di ulteriore
chiarezza che va nel senso di contribuire alla trasparenza dei
prezzi, crediamo che vada meglio spiegato, in modo che non ci siano
equivoci. Adesso racconto un aneddoto giusto per chiudere la
discussione. Perché sono stato stimolato a presentare questa
interrogazione, forse banale, me ne rendo conto? Perché ho
assistito ad una curiosa discussione fra il mio benzinaio e un
cliente. Il gestore della pompa chiedeva due centesimi in più al
cliente, il quale riteneva di dover pagare solo il prezzo indicato
sullo scontrino, e il gestore della pompa a suo modo, con le
ragioni che oggi ho capito meglio dall'Assessore, diceva: "guardi,
questo metodo che è stato adottato ci penalizza perché il calcolo
corretto è quello che facciamo noi sulla base di quei diversi
decimali" e poi per la legge dei grandi numeri, "se io tutto il
giorno faccio uno, due, tre centesimi di sconto a chiunque, alla
fine della giornata ci ho rimesso forse un bel po' di soldi". E
forse ha ragione lui, perché anche la parte sul prezzo del
carburante che va in tasca al benzinaio è relativamente bassa,
quindi è chiaro che si tratta di un guadagno che si ottiene sulla
quantità.
Direi che, chiarito questo problema, sarebbe il caso di fare una
idonea campagna di informazione, anche relativamente ai gestori che
in perfetta buona fede ritengono più corretto il metodo che finora
hanno seguito piuttosto che il metodo che viene indicato dai "POS".
Alla origine della loro convinzione c'è che il metodo utilizzato
dall'Amministrazione regionale attraverso il "POS" non sia corretto
per un errato calcolo dei decimali. Invece apprendiamo che non è un
errato calcolo dei decimali, ma è un diverso metodo di calcolo, che
secondo le argomentazioni dell'Assessore, che peraltro condivido, è
anche più corretto dal punto di vista logico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK