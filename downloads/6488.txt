Consiglio Regionale della Valle d'Aosta - Oggetto del Consiglio n. 971 del 10 dicembre 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 971 del 10 dicembre 1984 - Resoconto
OGGETTO N. 971/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Devo dare comunicazione al Consiglio
dell'attività svolta dalla Presidenza del Consiglio e dagli organi
consiliari dopo l'ultima adunanza.
Disegni di legge presentati:
Proposta di legge n. 136
, presentata dai Consiglieri
Torrione, Pascale e Breuvé in data 28.11.1984, concernente:
"Interventi della Regione per l'attuazione del diritto allo studio
nell'ambito universitario". (I^ e V^ Commissione).
Disegno di legge n. 137
, presentato dalla Giunta
regionale in data 30.11.1984, concernente: "Modificazione ed
integrazione della legge regionale 24.1.1983, n. 1, recante
interventi a favore dell'agriturismo" (III^ Commissione).
Disegni di legge vistati:
--
Disegni di legge non vistati:
--
Deliberazioni vistate
: n. 13
Deliberazioni non vistate:
Con lettera in data 30.11.1984, il Presidente della Commissione
di Coordinamento ha richiesto chiarimenti in merito alla
deliberazione n. 894/VIII del 14.11.1984 concernente: "Concessione
di contributo a Don Giustino Béthaz di Villeneuve, per la
realizzazione di iniziative di sostegno in campo sociale -
Approvazione e finanziamento di spesa".
Riunioni di Commissioni:
Conferenza dei Capigruppo e Ufficio di Presidenza: 3
1^ Commissione: 1
4^ Commissione: 1
5^ Commissione: 1
2^ e 3^ Commissione in riunione congiunta: 1
Gruppo di lavoro per l'energia della Commissione speciale per
l'industria e l'occupazione: 1
Signori Consiglieri, in data 6 novembre il nucleo regionale di
Polizia Tributaria della guardia di Finanza di Torino in esecuzione
di provvedimenti della Magistratura di Torino che già indaga sulla
Casa da Gioco di Saint-Vincent, ha proceduto al fermo e poi
all'arresto di alcuni dipendenti della SAISET S.p.A.. La Guardia di
Finanza ha poi provveduto a porre sotto sequestro alcune
attrezzature destinate allo svolgimento del gioco, che sono poi
state dissequestrate sempre su ordine della Magistratura nel tardo
pomeriggio di venerdì 7 dicembre. In un comunicato emesso dalla
Guardia di Finanza nel pomeriggio del 6 dicembre si fa riferimento
a concreti elementi di prova da cui emerge che dei dipendenti
avevano sottratto nel passato gli incassi di gioco, somme invero
ingenti in corso di quantificazione.
Vorrei ricordare due gravi episodi che si sono verificati nel
mondo in questi ultimi giorni, il dirottamento di un aereo delle
linee del Kuwait e la catastrofe ecologica che ha colpito una città
dell'India a seguito della fuoriuscita di un gas venefico che ha
provocato la morte di circa 2500 persone.
La vicenda del dirottamento aereo ad opera di terroristi
islamici, che è costata la vita a quattro innocenti ostaggi, si è
conclusa ieri sera con la tarda cattura dei quattro dirottatori e
la liberazione degli ultimi ostaggi.
Profonda emozione ha suscitato la tragedia che sta vivendo in
questi giorni l'India a seguito della fuoriuscita di gas venefico
dagli impianti di una ditta produttrice di insetticidi, che ha
causato la morte di 2500 persone ed ha provocato danni immensi al
territorio e all'ambiente.
Comunico altresì che è pervenuta a questa Presidenza una
petizione firmata da 150 cittadini della Valle d'Aosta, nella quale
sono lamentati alcuni macroscopici difetti nel funzionamento della
linea ferroviaria Torino-Aosta.
La direzione del traforo del Monte Bianco ha fatto pervenire i
dati relativi al flusso di traffico del Tunnel Mont Blanc nel mese
di novembre.
Vorrei infine ricordare brevemente la figura dell'Ing. Cherubino
Grosjacques, da molti anni Ingegnere Capo all'Assessorato ai Lavori
Pubblici, incarico che aveva svolto con dedizione e competenza.
Pensando di interpretare i sentimenti di codesta assemblea, intendo
rinnovare alla famiglia così duramente colpita le più sentite
condoglianze.
Infine comunico che l'On. Cesare Dujany è stato eletto nei
giorni scorsi Presidente del Gruppo parlamentare misto della Camera
dei Deputati. Al neo-eletto porgo, a nome del Consiglio regionale,
le più vive felicitazioni.
Sulle comunicazioni del Presidente del Consiglio, ha chiesto di
parlare il Consigliere Baldassarre, ne ha facoltà.
BALDASSARRE - (P.S.D.I.):
Per quanto riguarda le
comunicazioni del Presidente del Consiglio, in particolare
sull'intervento della Magistratura di Torino nei confronti di
alcuni dipendenti della SAISET, devo dire che ho tentato di
incontrare il Commissario Sanchioli, però mi è stato detto - ed è
questa la cosa che se dovesse risultare vera, sarebbe grave - che
egli circa un mese fa avrebbe consegnato al Presidente della
Giunta, e non so se al Presidente del Consiglio, un rapporto in cui
affermava che esistevano determinate situazioni che poi sono venute
a verificarsi con l'arresto o con il fermo di alcuni dipendenti
della SAISET. Esiste una Commissione che indaga sul casinò ed è la
Commissione Affari Generali allargata ai Capigruppo; se c'è stato
davvero un rapporto del genere, è grave che non sia stato portato a
conoscenza della Commissione. Questo significa che c'è stata una
omissione, che non si è voluto rispettare il pensiero del Consiglio
regionale che aveva votato quella Commissione, alla quale spettava
di valutare quella relazione.
Invece ci siamo trovati di fronte ad un fatto compiuto come
quello degli arresti, senza che noi della Commissione Affari
(Generali fossimo venuti a conoscenza di qualcosa.
Rivolgo un invito in modo particolare ai Consiglieri
dell'opposizione che fanno capo a questa Commissione, perchè,
ripeto, in questa maniera non si è voluto rispettare la volontà, si
è voluto ancora una volta occultare certe situazioni. Sarebbe stato
giusto non solo comunicarlo alla Commissione, ma anche riferire
alle autorità giudiziarie.
Aspetto una risposta su questa mia interrogazione, perchè
ritengo che sia un momento grave che si ripercuote sulla nostra
regione in quanto si continua a giocare con gli stessi metodi
dell'allora Presidente Andrione.
PRESIDENTE:
Se nessun altro chiede la parola sulle
comunicazioni del Presidente del Consiglio, brevemente rispondo che
a questa Presidenza, da parte del Commissario del Casinò, non è
pervenuta nessuna comunicazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK