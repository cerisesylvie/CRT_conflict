Consiglio Regionale della Valle d'Aosta - Oggetto del Consiglio n. 107 del 3 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 107 del 3 ottobre 2018 - Resoconto
OGGETTO N. 107/XV - Interrogazione: "Effettuazione di
verifiche tecniche da parte della società RAV sul viadotto presente
nella tratta autostradale Morgex-Pré-Saint-Didier".
Fosson (Presidente) -
Punto 2.13 all'ordine del giorno.
La parola all'assessore Borrello per la risposta.
Borrello (AC-SA-PNV) -
Tutte le tematiche riguardanti gli
interventi da porre in essere per garantire la sicurezza sono
interconnesse, quindi abbiamo fatto un ragionamento legato al
potenziale dissesto idrogeologico, alle attività di prevenzione e
alla mancanza di fondi per quanto riguarda il programma "Italia
sicura". Però, come già anticipato dal collega Rollandin, la
tematica è anche concentrata sugli aspetti di carattere
infrastrutturale, tant'è che adesso risponderò nel dettaglio alla
sua interrogazione dal punto di vista puntuale, rispetto a
un'infrastruttura come il viadotto di Morgex-Pré-Saint-Didier, ma
successivamente parlerò anche del quadro generale per quanto
riguarda le analisi di monitoraggio rispetto alle infrastrutture a
livello del territorio regionale.
Io la ringrazio per il quesito che lei ha posto, perché mi
permette in maniera pubblica di definire alcuni elementi di
carattere tecnico che, proprio in virtù di quanto da lei richiesto,
ho girato alla società RAV per avere delucidazioni in tal senso.
Quindi io risponderò con la nota che mi ha prodotto la società
RAV.
"Riguardo al monitoraggio dello stato di conservazione e
manutenzione delle opere oggetto della presente interrogazione si
precisa - stiamo parlando del viadotto Morgex-Pré-Saint-Didier,
molto ben visibile, perché ha una certa valenza dal punto di vista
infrastrutturale - che dalle ultime ispezioni effettuate, relative
al secondo trimestre 2018, non emergono necessità di interventi
immediati o condizioni a rischio da rimuovere. Le infrastrutture
dell'autostrada A5 Aosta-Traforo del Monte Bianco, in concessione
alla società RAV, sono entrate in esercizio in tre successivi
periodi tra il 1994 e il 2007. L'attività di sorveglianza delle
cosiddette opere d'arte (viadotti e gallerie) è svolta dalla
direzione di esercizio in collaborazione, ove necessario, con
società di ingegneria che integrino i controlli di legge con
ulteriori attività ispettive e di classificazione dei risultati,
finalizzate a delineare il quadro evolutivo di eventuali anomalie
riscontrate e di programmare nel tempo le manutenzioni necessarie.
In conformità alle prescrizioni delle circolari del Ministero delle
infrastrutture e dei trasporti n. 6736 del 1961 e n. 34233 del 1991
vengono eseguite ispezioni trimestrali e annuali. Inoltre sui ponti
e sui viadotti di maggiore altezza è prevista una verifica biennale
con mezzi speciali. Per ogni ispezione è redatto dal responsabile
della sorveglianza un rapporto sintetico dello stato di
conservazione inserito in schede corredate da fotografie
esplicative e da un
database
strutturato, che consente la
rielaborazione e la restituzione dei dati archiviati. A seguito
dell'attività di sorveglianza sopra descritto e con riferimento
all'ultima rilevazione del secondo trimestre 2018, si conferma che
a oggi - sto leggendo il parere redatto da RAV che è stata
sollecitata dall'Amministrazione regionale rispetto al quadro
evolutivo di monitoraggio dell'infrastruttura - non emergono
condizioni di rischio per la stabilità strutturale delle opere
d'arte in esercizio, bensì limitate e localizzate anomalie
superficiali oggetto di interventi rientranti nell'ordinaria
manutenzione".
Questa è la nota che ci è stata prodotta dalla società RAV e
nella successiva interrogazione definirò l'attività svolta
dall'Amministrazione regionale per quanto riguarda i ponti e i
viadotti che sono incardinati all'interno della responsabilità
dell'Amministrazione stessa.
Presidente -
La parola al consigliere Rollandin per la
replica.
Rollandin (UV) -
La preoccupazione, che credo sia comune
a tutti, è quella di non trovarsi in alcune situazioni che noi
vediamo in altre parti d'Italia. Il fatto che non ci siano degli
interventi immediati lo posso capire, ma credo che interessi a
tutti anche il discorso degli interventi di manutenzione, magari
secondari, ma che poi portano alle situazioni drammatiche che
vediamo. Ora, che ci sia questa direzione dei servizi che segue a
noi sta bene, sappiamo che esiste, il problema è solo di capire se
questa modalità che viene seguita per individuare le eventuali
anomalie è tale da garantirci su tutti i percorsi. Adesso stiamo
parlando delle autostrade, ma credo che lei si sia occupato anche
delle nostre strade, per le quali il tema è analogo e abbiamo visto
che le situazioni drammatiche si verificano anche da noi. È con
questo spirito che credo sia bene fare molta attenzione a questo
tipo di diagnosi, perché stiamo vedendo per la tragedia del ponte
Morandi che cosa sta succedendo: le lettere, i richiami, le
valutazioni che divergono e non sono tutte sovrapponibili; il
risultato l'abbiamo visto. Ora, per evitare di trovarci in questa
situazione, siccome noi di questi ponti e viadotti ne abbiamo
parecchi, credo che sia importante dare la massima attenzione a
queste strutture.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK