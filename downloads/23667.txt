Consiglio Regionale della Valle d'Aosta - Oggetto del Consiglio n. 2707 del 16 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Corpo forestale valdostano e relative strutture
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2707 del 16 maggio 2007 - Resoconto
OGGETTO N. 2707/XII - Ritiro della proposta di regolamento:
"Disciplina dell'accesso e della mobilità nell'ambito dell'organico
del Corpo forestale della Valle d'Aosta, ai sensi degli articoli 5,
comma 3, e 11 della legge regionale 8 luglio 2002, n. 12."
CAPO I
ACCESSO AI PROFILI DI AGENTE, SOVRINTENDENTE, ISPETTORE E
FUNZIONARIO FORESTALI
Articolo 1
(Assunzione a tempo indeterminato ad agente
forestale)
1. Gli agenti forestali del Corpo forestale della Valle
d'Aosta, di seguito denominato Corpo forestale, sono reclutati
mediante concorso pubblico per titoli ed esami e previo superamento
di un apposito corso di formazione professionale.
2. Al concorso di cui al comma 1 possono partecipare i
cittadini italiani che siano in possesso, oltre che dei requisiti
generali previsti per l'accesso al ruolo unico regionale, dei
seguenti requisiti:
a) età non inferiore agli anni diciotto e non superiore agli
anni trentadue, con esclusione di ogni elevazione;
b) statura non inferiore a metri 1,65 per gli uomini e a
metri 1,60 per le donne;
c) titolo di studio finale di istruzione secondaria di
secondo grado;
d) patente di guida automobilistica di tipo B;
e) idoneità psico-fisica ed attitudinale, da accertarsi con
le modalità di cui all'articolo 10; la domanda di ammissione al
concorso deve essere corredata, a pena di esclusione, di idonea
certificazione medica attestante il possesso dei requisiti minimi
di idoneità fisica, ivi compreso quello di cui alla lettera b),
indicati nel bando di concorso;
f) non essere o non essere stati dichiarati riformati o
rivedibili alla visita di leva o successivamente ad essa;
g) essere in regola con gli obblighi di leva;
h) non essere stati ammessi al servizio civile in qualità di
obiettori di coscienza;
i) non essere stati espulsi dai corpi militari o dalle forze
di polizia;
j) non aver riportato condanna a pena detentiva per reati non
colposi;
k) non essere sottoposti o non essere stati sottoposti a
misure di prevenzione.
3. In considerazione dei particolari compiti attribuiti al
personale del Corpo forestale in possesso delle qualifiche di
agente di pubblica sicurezza e di polizia giudiziaria, l'ammissione
al concorso è altresì subordinata all'accettazione dell'impiego
delle armi da fuoco per l'espletamento delle mansioni proprie del
profilo professionale di appartenenza.
4. Il concorso ha ad oggetto la valutazione dei titoli,
almeno una prova scritta o teorico-pratica, una prova
ginnico-sportiva ed una prova orale volte ad accertare l'idoneità
allo svolgimento delle mansioni di agente forestale in ambiente
montano. L'ammissione alle prove di concorso è subordinata alla
risoluzione di test preliminari, anche di carattere
psico-attitudinale.
5. Sono ammessi a valutazione, entro il limite del 20 per
cento del punteggio complessivo finale, i seguenti titoli:
a) titoli di studio, entro il limite del 5 per cento;
b) titoli di servizio, entro il limite del 5 per
cento;
c) titoli vari, entro il limite del 10 per cento.
6. Sono titoli vari i seguenti:
a) attestati di frequenza a corsi di formazione,
perfezionamento e aggiornamento professionale, nei quali risulti
espressa una valutazione di profitto, organizzati da enti pubblici
o da altri enti legalmente riconosciuti ed attinenti al profilo
professionale per il quale il concorso è stato bandito;
b) attestati di idoneità conseguiti in precedenti concorsi
banditi per il reclutamento in un profilo professionale
equivalente;
c) attestati rilasciati dai segretariati generali delle
federazioni sportive del Comitato olimpico nazionale italiano
(CONI), da cui risulti che il candidato è un atleta di interesse
nazionale che fa parte o ha fatto parte, nel biennio precedente il
concorso, di squadre sportive nazionali.
7. Il bando di concorso specifica, per ognuna delle categorie
di cui ai commi 5 e 6, i titoli ammessi a valutazione ed il
relativo punteggio.
8. La graduatoria del concorso è formata dai candidati
giudicati idonei agli accertamenti di idoneità psico-fisica ed
attitudinale, secondo l'ordine del punteggio riportato nelle prove
di esame, nel limite massimo dei posti disponibili per il corso,
stabilito ai sensi dell'articolo 2, comma 4. Gli accertamenti di
idoneità psico-fisica ed attitudinale, volti a verificare il
possesso dei requisiti non certificati preliminarmente in sede di
ammissione al concorso, sono disposti con le modalità di cui
all'articolo 10. Il giudizio di idoneità o non idoneità è
definitivo e comporta, in caso di non idoneità, l'esclusione dal
concorso.
Articolo 2
(Corso di formazione professionale per la nomina ad agente
forestale)
1. Sulla base della graduatoria finale del concorso formata
ai sensi dell'articolo 1, comma 8, i vincitori del concorso di cui
all'articolo 1 sono nominati allievi agenti forestali del Corpo
forestale.
2. Ai fini dell'assunzione a tempo indeterminato, gli allievi
agenti forestali frequentano un apposito corso di formazione
professionale, di durata non inferiore a sei mesi, organizzato
dall'Amministrazione regionale, anche in collaborazione con altri
enti. Gli oneri relativi al corso di formazione sono a carico
dell'Amministrazione regionale.
3. Le modalità di svolgimento del corso sono stabilite con
deliberazione della Giunta regionale.
4. Il numero di allievi da avviare al corso non può essere
comunque superiore a quello dei posti messi a concorso e di quelli
resisi disponibili successivamente sino alla data di inizio del
corso.
5. Salvo quanto previsto dai commi 6 e 7, per il periodo di
svolgimento del corso gli allievi agenti forestali sono assunti con
contratto a tempo determinato presso l'Amministrazione regionale,
nel rispetto delle disposizioni di legge e di contratto vigenti.
Durante tale periodo, ad essi è attribuito il trattamento economico
previsto per il profilo professionale di agente forestale, ridotto
di un quinto, con esclusione delle indennità collegate
all'effettiva prestazione del servizio.
6. Gli allievi agenti forestali, se appartenenti al ruolo
unico regionale, sono autorizzati dall'Amministrazione regionale a
frequentare il corso e sono considerati in servizio a tutti gli
effetti. Durante tale periodo, essi percepiscono il trattamento
economico in godimento, con esclusione delle indennità collegate
all'effettiva prestazione del servizio.
7. Gli allievi agenti forestali, se dipendenti da altre
amministrazioni o enti pubblici o da privati, percepiscono, per
l'intero periodo di svolgimento del corso, un assegno di frequenza,
di natura non retributiva, in misura pari al trattamento economico
previsto per il profilo professionale di agente forestale, ridotto
di un quinto, con esclusione delle indennità collegate
all'effettiva prestazione del servizio.
8. L'assunzione a tempo indeterminato in qualità di agente
forestale è subordinata al superamento dell'esame teorico-pratico
di fine corso. La graduatoria finale è formata sulla base della
media espressa in decimi delle votazioni conseguite nel concorso e
nell'esame di fine corso.
Articolo 3
(Esclusione dal corso per l'assunzione ad agente
forestale)
1. Sono esclusi dal corso o dall'esame di fine corso gli
allievi agenti forestali che:
a) dichiarano di volere rinunciare al corso;
b) hanno accumulato assenze per un numero di giornate pari al
20 per cento della durata complessiva del corso, anche se non
consecutive.
2. In caso di assenza dovuta a legittimo impedimento per un
periodo pari o superiore al 20 per cento della durata complessiva
del corso, gli allievi agenti forestali sono esclusi dal corso o
dall'esame di fine corso e ammessi a partecipare al primo corso
successivo, a condizione che detto corso sia avviato nel triennio
di validità della graduatoria del concorso.
Articolo 4
(Nomina a sovrintendente forestale)
1. La nomina a sovrintendente forestale del Corpo forestale
avviene mediante concorso interno per titoli ed esami e previo
superamento di un apposito corso di formazione
professionale.
2. Al concorso di cui al comma 1 sono ammessi gli agenti
forestali del Corpo forestale che abbiano maturato, nello stesso
profilo, almeno quattro anni di servizio e che non abbiano
riportato nei due anni precedenti sanzioni disciplinari più gravi
del rimprovero scritto.
3. Il concorso ha ad oggetto la valutazione dei titoli,
almeno due prove scritte o teorico-pratiche e una prova orale,
concernenti le materie professionali.
4. Sono ammessi a valutazione, entro il limite del 25 per
cento del punteggio complessivo finale, i seguenti titoli:
a) titoli di studio, entro il limite del 5 per cento;
b) titoli di servizio, entro il limite del 10 per
cento;
c) titoli vari, entro il limite del 10 per cento.
5. Sono titoli vari i seguenti:
a) attestati di frequenza a corsi di formazione,
perfezionamento e aggiornamento professionale, nei quali risulti
espressa una valutazione di profitto, organizzati
dall'Amministrazione regionale, da enti pubblici o da altri enti
legalmente riconosciuti ed attinenti al profilo professionale per
il quale il concorso è stato bandito;
b) attestati di idoneità conseguiti in precedenti concorsi
banditi per il reclutamento in un profilo professionale
equivalente;
c) note di encomio relative allo svolgimento dell'attività di
servizio di cui all'articolo 12 della legge regionale 8 luglio
2002, n. 12 (Nuove norme sull'ordinamento e sul funzionamento del
Corpo forestale della Valle d'Aosta e sulla disciplina del relativo
personale. Modificazione alla legge regionale 23 ottobre 1995, n.
45, e abrogazione di leggi regionali in materia di personale
forestale);
d) distacchi per motivi di servizio, di durata non inferiore
a sei mesi continuativi, presso sedi diverse da quella di
assegnazione.
6. Il bando di concorso specifica, per ognuna delle categorie
di cui ai commi 4 e 5, i titoli ammessi a valutazione ed il
relativo punteggio.
7. Ai fini della nomina a sovrintendente forestale, i
vincitori del concorso frequentano un apposito corso di formazione
professionale organizzato dall'Amministrazione regionale, anche in
collaborazione con altri enti, con esame finale. Gli oneri relativi
al corso di formazione sono a carico dell'Amministrazione
regionale.
8. La graduatoria finale è formata sulla base della media
espressa in decimi delle votazioni conseguite nella selezione
preliminare e nell'esame di fine corso.
Articolo 5
(Nomina ad ispettore forestale)
1. La nomina ad ispettore forestale del Corpo forestale
avviene mediante concorso interno per titoli ed esami.
2. Al concorso di cui al comma 1 sono ammessi i
sovrintendenti forestali del Corpo forestale che abbiano maturato,
nello stesso profilo, almeno quattro anni di servizio e non abbiano
riportato nei due anni precedenti sanzioni disciplinari più gravi
del rimprovero scritto.
3. Il concorso ha ad oggetto la valutazione dei titoli,
almeno due prove scritte o teorico-pratiche e una prova orale,
concernenti le materie professionali.
4. Sono ammessi a valutazione, entro il limite del 20 per
cento del punteggio complessivo finale, i seguenti titoli:
a) titoli di studio, entro il limite del 4 per cento;
b) titoli di servizio, entro il limite dell'8 per
cento;
c) titoli vari, entro il limite dell'8 per cento.
5. Sono titoli vari i seguenti:
a) attestati di frequenza a corsi di formazione,
perfezionamento e aggiornamento professionale, nei quali risulti
espressa una valutazione di profitto, organizzati
dall'Amministrazione regionale, da enti pubblici o da altri enti
legalmente riconosciuti ed attinenti al profilo professionale per
il quale il concorso è stato bandito;
b) attestati di idoneità conseguiti in precedenti concorsi
banditi per il reclutamento in un profilo professionale
equivalente;
c) note di encomio relative allo svolgimento dell'attività di
servizio di cui all'articolo 12 della l.r. 12/2002;
d) distacchi per motivi di servizio, di durata non inferiore
a sei mesi continuativi, presso sedi diverse da quella di
assegnazione.
6. Il bando di concorso specifica, per ognuna delle categorie
di cui ai commi 4 e 5, i titoli ammessi a valutazione ed il
relativo punteggio.
Articolo 6
(Nomina a funzionario forestale)
1. La nomina a funzionario forestale del Corpo forestale
avviene mediante concorso pubblico per titoli ed esami.
2. Al concorso di cui al comma 1 possono partecipare i
cittadini italiani che siano in possesso, oltre che dei requisiti
generali previsti per l'accesso al ruolo unico regionale, dei
seguenti requisiti:
a) età non inferiore agli anni diciotto e non superiore agli
anni quaranta, con esclusione di ogni elevazione;
b) statura non inferiore a metri 1,65 per gli uomini e a
metri 1,60 per le donne;
c) diploma di laurea;
d) patente di guida automobilistica di tipo B;
e) idoneità psico-fisica ed attitudinale, da accertarsi con
le modalità di cui all'articolo 10; la domanda di ammissione al
concorso deve essere corredata, a pena di esclusione, di idonea
certificazione medica attestante il possesso dei requisiti minimi
di idoneità fisica, ivi compreso quello di cui alla lettera b),
indicati nel bando di concorso;
f) non essere o non essere stati dichiarati riformati o
rivedibili alla visita di leva o successivamente ad essa;
g) essere in regola con gli obblighi di leva;
h) non essere stati ammessi al servizio civile in qualità di
obiettori di coscienza;
i) non essere stati espulsi dai corpi militari o dalle forze
di polizia;
j) non aver riportato condanna a pena detentiva per reati non
colposi;
k) non essere sottoposti o non essere stati sottoposti a
misure di prevenzione.
3. In considerazione dei particolari compiti attribuiti ai
funzionari forestali del Corpo forestale in possesso delle
qualifiche di agente di pubblica sicurezza e di ufficiale di
polizia giudiziaria, l'ammissione al corso è in ogni caso
subordinata all'accettazione dell'impiego delle armi da fuoco per
l'espletamento delle mansioni attinenti al profilo professionale di
appartenenza.
4. Il concorso ha ad oggetto la valutazione dei titoli, due
prove scritte, una delle quali può essere di contenuto
teorico-pratico, e una prova orale. L'ammissione alle prove del
concorso può essere subordinata al superamento di test preliminari,
anche di carattere psico-attitudinale.
5. Sono ammessi a valutazione, entro il limite del 15 per
cento del punteggio complessivo finale, i seguenti titoli:
a) titoli di studio, entro il limite del 4 per cento;
b) titoli di servizio, entro il limite del 5 per
cento;
c) titoli vari, entro il limite del 6 per cento.
6. Sono titoli vari gli attestati di frequenza a corsi di
formazione, perfezionamento e aggiornamento professionale, nei
quali risulti espressa una valutazione di profitto, organizzati
dall'Amministrazione regionale, da enti pubblici o da altri enti
legalmente riconosciuti ed attinenti al profilo professionale per
il quale il concorso è stato bandito.
7. Il bando del concorso specifica i diplomi di laurea
richiesti per i posti messi a concorso e, per ognuna delle
categorie di cui ai commi 5 e 6, i titoli ammessi a valutazione ed
il relativo punteggio.
8. La graduatoria del concorso è formata dai candidati
giudicati idonei agli accertamenti di idoneità psico-fisica ed
attitudinale, secondo l'ordine del punteggio riportato nelle prove
di esame, nel limite massimo dei posti disponibili per il corso,
stabilito ai sensi dell'articolo 7, comma 4. A tal fine, gli
accertamenti di idoneità psico-fisica ed attitudinale, volti a
verificare il possesso dei requisiti non certificati
preliminarmente in sede di ammissione al concorso, sono disposti
con le modalità di cui all'articolo 10. Il giudizio di idoneità o
non idoneità è definitivo e comporta, in caso di non idoneità,
l'esclusione dal concorso.
Articolo 7
(Corso di formazione per la nomina a funzionario
forestale)
1. Sulla base della graduatoria finale del concorso formata
ai sensi dell'articolo 6, comma 8, i vincitori del concorso sono
nominati aspiranti funzionari forestali del Corpo
forestale.
2. Ai fini dell'assunzione a tempo indeterminato, gli
aspiranti funzionari forestali frequentano un apposito corso di
formazione professionale, organizzato dall'Amministrazione
regionale, anche in collaborazione con altri enti. Gli oneri
relativi al corso di formazione sono a carico dell'Amministrazione
regionale.
3. Le modalità di svolgimento del corso sono stabilite con
deliberazione della Giunta regionale.
4. Il numero di aspiranti da avviare al corso non può essere
comunque superiore a quello dei posti messi a concorso e di quelli
resisi disponibili successivamente sino alla data di inizio del
corso.
5. Salvo quanto previsto dai commi 6 e 7, per il periodo di
svolgimento del corso gli aspiranti funzionari forestali sono
assunti con contratto a tempo determinato presso l'Amministrazione
regionale, nel rispetto delle disposizioni di legge e di contratto
vigenti. Durante tale periodo, ad essi è attribuito il trattamento
economico previsto per il profilo professionale di funzionario
forestale, ridotto di un quinto, con esclusione delle indennità
collegate all'effettiva prestazione del servizio.
6. Gli aspiranti funzionari forestali, se appartenenti al
ruolo unico regionale, sono autorizzati dall'Amministrazione
regionale a frequentare il corso e sono considerati in servizio a
tutti gli effetti. Durante tale periodo, essi percepiscono il
trattamento economico in godimento, con esclusione delle indennità
collegate all'effettiva prestazione del servizio.
7. Gli aspiranti funzionari forestali, se dipendenti da altre
amministrazioni o enti pubblici o da privati, percepiscono, per
l'intero periodo di svolgimento del corso, un assegno di frequenza,
di natura non retributiva, in misura pari al trattamento economico
previsto per il profilo professionale di funzionario forestale,
ridotto di un quinto, con esclusione delle indennità collegate
all'effettiva prestazione del servizio.
8. L'assunzione a tempo indeterminato in qualità di
funzionario forestale è subordinata al superamento dell'esame
teorico-pratico di fine corso. La graduatoria finale è formata
sulla base della media espressa in decimi delle votazioni
conseguite nel concorso e nell'esame di fine corso.
9. Sono esclusi dal corso o dall'esame di fine corso gli
aspiranti funzionari forestali che:
a) dichiarano di volere rinunciare al corso;
b) hanno accumulato assenze per un numero di giornate pari al
20 per cento della durata complessiva del corso, anche se non
consecutive.
10. In caso di assenza dovuta a legittimo impedimento per un
periodo pari o superiore al 20 per cento della durata complessiva
del corso, gli aspiranti funzionari forestali sono esclusi dal
corso o dall'esame di fine corso e ammessi a partecipare al primo
corso successivo, a condizione che detto corso sia avviato nel
triennio di validità della graduatoria del concorso.
Articolo 8
(Assunzione a tempo indeterminato a funzionario forestale
mediante progressione interna)
1. Oltre che nei modi previsti dagli articoli 6 e 7, la
nomina a funzionario forestale è conseguita all'esito di procedure
di progressione interna, alle quali sono ammessi i sovrintendenti e
gli ispettori forestali in possesso dei requisiti indicati nel
contratto collettivo regionale di lavoro vigente alla data di
pubblicazione dei relativi bandi.
2. La percentuale dei posti vacanti di funzionario forestale
da riservare alle progressioni interne di cui al comma 1 è del 50
per cento.
Articolo 9
(Assunzione a tempo indeterminato ad armiere del Corpo
forestale)
1. La nomina ad armiere del Corpo forestale avviene mediante
concorso pubblico per esami.
2. Al concorso di cui al comma 1 possono partecipare i
cittadini italiani che siano in possesso, oltre che dei requisiti
generali previsti per l'accesso al ruolo unico regionale, dei
seguenti requisiti:
a) statura non inferiore a metri 1,65 per gli uomini e a
metri 1,60 per le donne;
b) titolo di studio finale di istruzione secondaria di primo
grado;
c) per gli appartenenti alle forze di polizia dello Stato,
qualifica di istruttore di tiro ed armaiolo; per i non appartenenti
a forze di polizia dello Stato, licenza di istruttore di tiro ed
autorizzazione a svolgere l'attività di fabbricazione, riparazione
e commercio di armi, rilasciate ai sensi della normativa statale
vigente in materia di armi;
d) patente di guida automobilistica di tipo B;
e) idoneità psico-fisica ed attitudinale, da accertarsi con
le modalità di cui all'articolo 10; la domanda di ammissione al
concorso deve essere corredata, a pena di esclusione, di idonea
certificazione medica attestante il possesso dei requisiti minimi
di idoneità fisica, ivi compreso quello di cui alla lettera a),
indicati nel bando di concorso;
f) non essere o non essere stati dichiarati riformati o
rivedibili alla visita di leva o successivamente ad essa;
g) essere in regola con gli obblighi di leva;
h) non essere stati ammessi al servizio civile in qualità di
obiettori di coscienza;
i) non essere stati espulsi dai corpi militari o dalle forze
di polizia;
j) non aver riportato condanna a pena detentiva per reati non
colposi;
k) non essere sottoposti o non essere stati sottoposti a
misure di prevenzione.
3. Il concorso ha ad oggetto almeno una prova scritta a
carattere teorico-pratico, una o più prove pratiche di tiro ed una
prova orale concernenti le materie professionali, volte ad
accertare l'idoneità allo svolgimento delle mansioni di armiere
addetto all'armamento e all'addestramento operativo del personale
del Corpo forestale avente funzioni di polizia.
4. La graduatoria del concorso è formata dai candidati
giudicati idonei agli accertamenti di idoneità psico-fisica ed
attitudinale, secondo l'ordine del punteggio riportato nelle prove
di esame. A tal fine, gli accertamenti di idoneità psico-fisica ed
attitudinale, volti a verificare il possesso dei requisiti non
certificati preliminarmente in sede di ammissione al concorso, sono
disposti con le modalità di cui all'articolo 10. Il giudizio di
idoneità o non idoneità è definitivo e comporta, in caso di non
idoneità, l'esclusione dal concorso.
Articolo 10
(Accertamenti dell'idoneità psico-fisica e
attitudinale)
1. I funzionari, gli ispettori, i sovrintendenti, gli agenti
forestali e gli appartenenti all'area tecnico-operativa
dell'organico del Corpo forestale addetti alle mansioni di armiere
sono sottoposti a specifici accertamenti sanitari finalizzati a
certificarne l'idoneità psico-fisica e attitudinale allo
svolgimento del servizio.
2. Gli accertamenti dell'idoneità psico-fisica e attitudinale
allo svolgimento del servizio si distinguono in:
a) accertamenti preliminari, nell'ambito dei concorsi di cui
agli articoli 1, 6 e 9, eseguiti presso l'Azienda regionale USL
della Valle d'Aosta, di seguito denominata Azienda USL;
b) accertamenti periodici o occasionali, volti a verificare
la permanenza dell'idoneità psico-fisica e attitudinale del
personale forestale, tenuto conto dell'età, della posizione, del
profilo professionale di appartenenza e delle mansioni pertinenti,
eseguiti presso l'Azienda USL;
c) accertamenti relativi alla sorveglianza sanitaria di cui
all'articolo 16 del decreto legislativo 19 settembre 1994, n. 626
(Attuazione delle direttive 89/391/CEE, 89/654/CEE, 89/655/CEE,
89/656/CEE, 90/269/CEE, 90/270/CEE, 90/394/CEE e 90/679/CEE
riguardanti il miglioramento della sicurezza e della salute dei
lavoratori sul luogo di lavoro).
3. I requisiti oggetto degli accertamenti di cui al comma 2,
lettere a) e b), sono stabiliti con deliberazione della Giunta
regionale. Nelle more dell'adozione della predetta deliberazione,
trova applicazione il decreto del Presidente della Repubblica 27
febbraio 1991, n. 132 (Regolamento sui requisiti psico-attitudinali
di cui devono essere in possesso gli appartenenti ai ruoli del
Corpo forestale dello Stato che espletano funzioni di polizia ed i
candidati ai concorsi per l'accesso ai ruoli del personale del
Corpo forestale dello Stato che espleta funzioni di
polizia).
4. Gli accertamenti di cui al comma 2, lettera b), sono
eseguiti, su richiesta del Comandante del Corpo forestale:
a) periodicamente, con cadenza triennale, fino al compimento
del quarantacinquesimo anno di età e con cadenza biennale dopo il
quarantacinquesimo anno di età;
b) occasionalmente, in caso di assenza per malattia per un
periodo, anche non continuativo, superiore a sei mesi nell'arco
dello stesso anno solare o per altri motivi per i quali si ritenga
necessario l'accertamento della permanenza dell'idoneità
psico-fisica e attitudinale.
5. Gli accertamenti di cui al comma 2, lettera c), sono
eseguiti dal medico competente, individuato ai sensi dell'articolo
4, comma 4, del d.lgs. 626/1994, e possono sostituire, su esplicita
richiesta del datore di lavoro, gli accertamenti periodici di cui
al comma 2, lettera b).
6. Gli esiti degli accertamenti sono registrati nell'apposita
scheda sanitaria personale, nel rispetto della normativa vigente in
materia di tutela della riservatezza.
CAPO II
DISCIPLINA DELLE PROCEDURE DI MOBILITÀ INTERNA PER I PROFILI
DI AGENTE, SOVRINTENDENTE, ISPETTORE E FUNZIONARIO
FORESTALI
Articolo 11
(Disposizioni generali)
1. La dotazione organica della sede centrale e delle stazioni
forestali è definita con deliberazione della Giunta regionale, ai
sensi dell'articolo 4, comma 2, della l.r. 12/2002.
2. La dotazione organica di ogni stazione forestale è
composta di almeno cinque unità di personale in disponibilità
effettiva, ivi compreso il comandante di stazione.
Articolo 12
(Assegnazione della sede di servizio)
1. L'assegnazione degli agenti forestali di prima assunzione
è disposta, con provvedimento del Comandante del Corpo forestale,
presso le stazioni forestali.
2. Le assegnazioni di sede ai sensi del comma 1 sono
precedute dai trasferimenti del personale già in servizio, disposti
ai sensi degli articoli 13 e 14.
Articolo 13
(Mobilità volontaria)
1. Non oltre il 31 marzo di ogni anno, il Comandante del
Corpo forestale redige l'elenco dei posti disponibili per ogni sede
di servizio. Tali elenchi sono comunicati ai dipendenti con
circolare interna.
2. Le procedure di cui al comma 1 possono essere rinnovate se
nel corso dell'anno si rendono disponibili nuovi posti o per
sopravvenute esigenze organizzative.
3. I funzionari, gli ispettori, i sovrintendenti e gli agenti
forestali possono presentare al Comandante del Corpo forestale
domanda di mobilità entro trenta giorni dalla data di comunicazione
della circolare di cui al comma 1.
4. La domanda, vistata dal responsabile della sede di
assegnazione, contiene le seguenti indicazioni:
a) dati anagrafici;
b) categoria, posizione, profilo professionale di
appartenenza, sede di assegnazione e durata di relativa
permanenza;
c) indicazione, secondo un ordine di preferenza, di non più
di tre sedi corrispondenti a posti disponibili nella posizione e
nel profilo professionale di appartenenza;
d) titolo di studio posseduto;
e) condizioni familiari.
5. Può presentare domanda di mobilità chi abbia maturato nel
Corpo forestale almeno sei anni di servizio e quattro anni nella
sede di assegnazione alla data di presentazione della domanda
medesima, ivi compresi i periodi eventuali di distacco.
6. Entro sessanta giorni dalla data di scadenza del termine
stabilito per la presentazione delle domande, il Comandante del
Corpo forestale redige la graduatoria delle domande ammesse, sulla
base dei criteri stabiliti dall'allegato A.
7. I posti disponibili sono assegnati in base all'ordine
della graduatoria; a parità di punteggio precedono i candidati che
abbiano maturato una maggiore anzianità di servizio nel Corpo
forestale e, ulteriormente, i candidati più anziani di età.
8. Al fine di assicurare una distribuzione equilibrata ed
omogenea del personale forestale tra le diverse sedi di servizio,
non possono, di regola, essere accolte contemporaneamente o nel
medesimo anno più di due domande di mobilità in uscita per ogni
stazione forestale.
9. Le domande di mobilità non sono accolte nel caso in cui
presso la sede richiesta presti servizio, in qualità di
funzionario, ispettore, sovrintendente o agente forestale, il
coniuge, il convivente, un parente fino al terzo o un affine fino
al secondo grado di diverso profilo professionale, ovvero qualora
il richiedente ricopra una carica elettiva presso
un'amministrazione pubblica locale ricompresa nella giurisdizione
forestale della sede richiesta, salvo che non sia collocato in
aspettativa per mandato politico.
10. Entro trenta giorni dall'approvazione della graduatoria
di cui al comma 6, il Comandante del Corpo forestale comunica a
ciascun interessato l'accoglimento o il rigetto motivato della
domanda di trasferimento.
Articolo 14
(Mobilità, distacco e comando per esigenze
organizzative)
1. La mobilità per esigenze organizzative, ivi compresa
quella per incompatibilità ambientale, è disposta, anche al di
fuori dei tempi e delle procedure di cui all'articolo 13:
a) per la copertura dei posti individuati ai sensi
dell'articolo 13, comma 1;
b) per l'eliminazione di situazioni di incompatibilità
derivanti dalla presenza, presso la medesima sede di servizio, di
soggetti legati da vincoli di coniugio, convivenza, parentela fino
al terzo o affinità fino al secondo grado ovvero dalla presenza,
presso una sede di servizio, di soggetti, non collocati in
aspettativa per mandato politico, che ricoprono una carica elettiva
in un'amministrazione pubblica locale ricompresa nella
giurisdizione forestale della sede di assegnazione.
2. I comandanti di stazioni forestali la cui dotazione
organica, per effetto di assenze continuative previste per periodi
superiori a sei mesi, sia inferiore a quella stabilita
dall'articolo 11, comma 2, possono chiedere il distacco temporaneo
di altro personale forestale, da individuarsi con le modalità e
sulla base dei criteri stabiliti dall'allegato B, ferma restando la
titolarità della sede di assegnazione.
3. In alternativa alla richiesta di distacco temporaneo, i
comandanti di stazione possono chiedere di avvalersi, per
l'espletamento di specifici servizi, di personale assegnato alle
stazioni forestali limitrofe. Le modalità dell'avvalimento sono
definite dal Comandante del Corpo forestale, sentiti i comandanti
di stazione interessati.
Articolo 15
(Incarichi di comandante di stazione)
1. Gli incarichi di comandante di stazione sono conferiti
presso le medesime sedi di stazione forestale per un periodo non
superiore a dieci anni.
2. Decorso il termine di cui al comma 1, compatibilmente con
le esigenze organizzative, gli incarichi di comandante di stazione
sono assoggettati a rotazione, tenuto conto, per ciascun
interessato, della incidenza delle condizioni familiari. Gli
incarichi di comandante di stazione sono prorogati sino
all'effettivo avvicendamento.
3. Le disposizioni di cui al comma 2 non si applicano al
personale forestale che, secondo quanto stabilito dalla normativa
vigente in materia, abbia un'età prossima di due anni ai limiti di
età previsti per il collocamento a riposo per vecchiaia o che abbia
maturato un'anzianità contributiva prossima di due anni al diritto
al pensionamento.
CAPO III
DISPOSIZIONI FINALI
Articolo 16
(Disposizioni transitorie)
1. Le disposizioni di cui all'articolo 13, comma 5, non si
applicano alle domande di mobilità presentate prima della data di
entrata in vigore del presente regolamento.
2. Le disposizioni di cui all'articolo 14, comma 1, lettera
b), non si applicano, sino alla scadenza del relativo mandato, a
chi ricopre una carica elettiva presso un'amministrazione pubblica
locale ricompresa nella giurisdizione della sede di assegnazione
alla data di entrata in vigore del presente regolamento.
3. In sede di prima applicazione, al completamento delle
procedure di rotazione degli incarichi di comandante di stazione
forestale in attuazione di quanto stabilito dall'articolo 15, il
quale trova immediata applicazione anche per gli incarichi già in
essere alla data di entrata in vigore del presente regolamento, si
provvede entro due anni dalla medesima data.
Articolo 17
(Rinvio)
1. Per tutto quanto non disciplinato dal presente
regolamento, si applicano le disposizioni vigenti in materia di
personale del ruolo unico regionale.
Articolo 18
(Abrogazioni)
1. Ai sensi dell'articolo 32, comma 1, lettera a), della l.r.
12/2002, sono abrogati, a far data dall'entrata in vigore del
presente regolamento, gli articoli 8, 11, 12 e 13 della legge
regionale 11 novembre 1977, n. 66 (Nuove norme sull'ordinamento e
sul funzionamento del Corpo forestale valdostano e sullo stato
giuridico ed economico del relativo personale).
2. Ai sensi dell'articolo 33, comma 1, della l.r. 12/2002,
cessa di avere efficacia, a far data dall'entrata in vigore del
presente regolamento, la deliberazione del Consiglio regionale n.
3315/VIII in data 2 dicembre 1987 (Criteri generali per
assegnazioni e trasferimenti del personale del Corpo forestale
valdostano), nonché ogni altro atto adottato e vigente nelle
materie disciplinate dal presente regolamento.
Presidente
- La parola al Presidente della Regione,
Caveri.
Caveri (UV)
- Coerentemente con il contenuto della
normativa che abbiamo appena votato, ritiriamo il
provvedimento.
Presidente
- La proposta di regolamento n. 7 è quindi
ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK