Consiglio Regionale della Valle d'Aosta - Oggetto del Consiglio n. 1266 del 9 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ALPINISMO
ASSISTENZA SANITARIA E OSPEDALIERA
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1266 del 9 febbraio 2022 - Resoconto
OGGETTO N. 1266/XVI - Interpellanza: "Implementazione del
servizio di emergenza medica e delle attività di ricerca e soccorso
in montagna nelle ore notturne".
Bertin (Presidente) -
Punto n. 42 all'ordine del giorno.
Per l'illustrazione il consigliere Aggravi.
Aggravi (LEGA VDA) -
Dall'esame della bozza del piano
della salute e del benessere sociale abbiamo potuto trovare un
passaggio che abbiamo inserito, con il collega Brunod,
nell'interpellanza e che vado a leggere: "Stante inoltre la
vocazione turistica della Valle d'Aosta, il piano dispone che venga
avviata una valutazione tecnica di sostenibilità finalizzata a
garantire il volo notturno, condotto da elicotteri per il servizio
medico di emergenza e per le attività di ricerca e soccorso in
montagna".
Spesso noi parliamo non soltanto del soccorso in montagna, ma
anche delle problematiche che ci sono riguardo a delle aree che
sono poi tipicamente soggette anche a flusso turistico. Penso a
tutte le valli laterali, penso alla distanza che i comuni di
Gressoney hanno con Aosta, penso a La Thuile, penso a realtà come
Cogne, tutta una serie potremmo dire di aree periferiche che sono
di complesso raggiungimento e che hanno un collegamento con
l'ospedale che non è dei più semplici e agevoli.
A fronte di questo, abbiamo apprezzato questo passaggio del
piano e si voleva cercare di approfondire questi passaggi. Non
andrò a fare una cronistoria, mi sono segnato un po' di date,
partiamo sostanzialmente dagli anni '80 per quello che riguarda
l'utilizzo di elicotteri per gli interventi; un passaggio prima in
bassa Valle, poi si è individuato l'aeroporto come zona di
riferimento dell'elisoccorso. Parliamo oggi, tra l'altro, di dodici
siti che sono validati per questo tipo di attività ed ecco che a
fronte per l'appunto di questo passaggio del piano ci siamo chiesti
e vorremmo approfondire quest'aspetto con tre domande.
Prima di tutto vorremmo capire quale sia l'attuale
configurazione del servizio di emergenza medica, attività di
ricerca e soccorso in montagna nelle ore notturne; è una domanda
propedeutica a capire qual è lo stato dell'arte delle cose. Poi, se
la valutazione tecnica di sostenibilità citata in premessa, quindi
nella bozza di piano, sia già stata affidata. In caso positivo con
quali obiettivi, contenuti e scadenze, in caso negativo se siano
mai state condotte valutazioni in tal senso e con quali risultati.
Perché sicuramente se da un lato c'è la necessità di comprendere
costi e incombenze, sia per l'Amministrazione, ma anche per
l'azienda USL e per chi fornisce il servizio di soccorso e degli
aeromobili, dall'altro vorremmo anche capire effettivamente se
queste valutazioni sono magari già state fatte, ai fini del
budget
che è stato messo a disposizione della voce della
sanità o seppure si sono già fatte delle valutazioni prospettiche
per l'eventuale attivazione di questo servizio. Inoltre, chiediamo
quali saranno le modalità, i tempi e i percorsi amministrativi che
si intende perseguire ai fini dell'implementazione di questo
importante servizio nell'ambito del sistema di emergenza della
nostra Regione.
Non voglio dire sempre un passaggio che spesso citiamo quando
parliamo ultimamente del piano regionale per la salute e benessere
sociale, ma intendo importante farlo anche perché le premesse del
passaggio che ho letto sono importanti: si parla di vocazione
turistica e spesso sappiamo - ce lo stiamo dicendo da tempo - che i
flussi turistici sono anche fortemente condizionati dalle
tempistiche e dalla risposta che può dare il servizio sanitario,
non soltanto a problemi legati direttamente magari all'attività
sportiva, ma anche a servizi che possono essere dati a una
popolazione esterna che per un breve o lungo periodo soggiorna
nella nostra Valle.
Presidente -
Assessore
Barmasse.
Barmasse (UV) -
La prima domanda, come ha giustamente
detto il consigliere Aggravi, è sull'attuale situazione e
configurazione. Il servizio medico di emergenza 118 nelle ore
notturne è così configurato per il soccorso primario: c'è un medico
H12 nelle sedi di Donnas, Châtillon e Aosta, un infermiere esperto
di emergenza/urgenza sulla sede di Morgex, un medico in CUS per la
ricerca e il recupero in montagna viene attivato il soccorso
alpino, questa è la situazione attuale.
Sulla valutazione tecnica di sostenibilità citata in premessa,
se è già stata affidata, in caso positivo con quali obiettivi
contenuti a scadenza, in caso negativo se siano mai state condotte
valutazioni in tal senso e con quali risultati. Nell'ambito della
gara relativa al servizio medico di emergenza con elicotteri per il
periodo dal 29 aprile 2020 sino al 28 aprile 2023, è stata prevista
la possibilità di sviluppo del volo notturno sul territorio
regionale. Nel 2020 è stato chiesto alla ditta affidataria dei
servizi di predisporre a tal fine un progetto strutturato,
comprendente la descrizione delle procedure tecniche, operative e
addestrative, nonché un'analisi dei rischi correlati e dei tempi
per conseguire la capacità operativa notturna del servizio di
elisoccorso. Tale progetto è stato poi sottoposto all'analisi della
commissione elicotteri, prevista dal capitolato d'appalto del
servizio di elisoccorso, e a separate analisi di fattibilità
economico-tecnico-operativa da parte del soccorso alpino valdostano
e del dipartimento di emergenza, rianimazione e anestesia dell'USL,
con particolare riferimento al rapporto costi-benefici, ai dati
storico-statistici sugli interventi ipotizzabili e alle soluzioni
gestionali ipotizzabili, nonché alle risorse umane necessarie per
il corretto svolgimento del servizio.
Quali saranno le modalità, i tempi e i percorsi amministrativi
che si intende perseguire ai fini dell'implementazione di questo
importante servizio. L'attivazione del volo notturno presuppone un
profondo cambiamento nel sistema dell'emergenza territoriale,
necessitando di una riorganizzazione interna di impostazioni e di
personale, che per ovvie motivazioni non può essere limitata da un
breve periodo. La già citata commissione elicotteri ha deciso,
quindi, anche in considerazione del periodo pandemico non ancora
terminato, di avviare una prima fase propedeutica, procedendo
all'ampliamento degli attuali siti operativi certificati per
l'atterraggio notturno, cioè i siti di atterraggio conosciuti e
validati dall'operatore aeronautico, al fine di essere pronti con
eventuale attivazione del primo
step
progettuale. In
particolare, in preparazione del periodo estivo, si è ritenuto
utile estendere tale attività, oltre che alle località già adesso
maggiormente interessate da interventi notturni tramite ambulanza
con codice rosso, ai rifugi alpini della Valle d'Aosta con maggiore
frequentazione turistica. Parimenti si procederà ad affinare
l'analisi del progetto già presentato, approfondendo le analisi
costi-benefici, al fine di definire con precisione le risorse
economiche e i tempi necessari per mettere in attuazione il
progetto complessivo presentato dell'operatore aereonautico.
Presidente -
Per la replica il consigliere Aggravi.
Aggravi (LEGA VDA) -
Grazie, Assessore, per la risposta.
Penso che sia utile e importante, come abbiamo scritto
nell'interpellanza, valutare e sondare tutte le possibilità, e ben
venga anche quello che lei citava in chiusura, non soltanto legato
all'utilizzo dei siti validati, ma anche allo sfruttamento delle
aree dei rifugi alpini per dare un servizio completo.
Penso che, considerando le attività che la V Commissione dovrà
fare per proseguire l'analisi del Piano regionale per la salute e
il benessere sociale, e qui faccio riferimento a chi
pro
tempore
oggi governa la V Commissione, non c'è un presidente ma
un facente funzioni; le figure di reggenza in Regione Autonoma
stanno diventando molto importanti. Potremmo organizzare, ancorché
se in una fase embrionale o d'inizio delle valutazioni organizzare,
penso che non ci sia contrarietà in tal senso, un approfondimento
per comprendere effettivamente quali siano le valutazioni fatte e
le considerazioni che l'operatore che ha fatto la valutazione ha
stilato, e anche chi ha dato il giudizio o dovrà dare giudizi su
questo aspetto, in modo tale da avere a tutto tondo gli elementi
che contribuiranno e che possono contribuire ad analizzare e,
perché no, a definire un passaggio importante del Piano regionale
per la salute e il benessere sociale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK