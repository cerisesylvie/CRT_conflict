Consiglio Regionale della Valle d'Aosta - Oggetto del Consiglio n. 2357 del 20 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2357 del 20 dicembre 2006 - Resoconto
OGGETTO N. 2357/XII - Rinnovo degli organi di amministrazione
della Finaosta S.p.a. (Interpellanza)
Interpellanza
Premesso che
- da inizio del corrente anno in Finaosta S.p.A. - società
controllata dalla Regione - la carica di Presidente del CdA -
resasi vacante - è stata affidata al Direttore generale, il quale
continua a svolgere anche il suo incarico dirigenziale;
- l'attuale CdA di Finaosta avrebbe dovuto andare a scadenza
con l'avvenuta approvazione del bilancio 2005-2006;
- la legge regionale 7/2006 ha riscritto le norme relative a
Finaosta;
- il 23 novembre 2006 il Consiglio regionale ha approvato il
nuovo Statuto di Finaosta ove tra le altre innovazioni si è
modificato il periodo di esercizio sociale facendolo coincidere con
l'anno solare;
- l'amministrazione di Finaosta può avvenire tramite
Consiglio di amministrazione o Consiglio di gestione;
- gli organi di amministrazione possono essere composti da un
minimo di nove ad un massimo di undici membri;
i sottoscritti Consiglieri regionali
Interpellano
il Presidente della Regione e l'Assessore delegato per
sapere:
1) quando verrà chiuso il bilancio del periodo in
corso;
2) con quali tempi e con quali modalità intendono procedere
al rinnovo degli organi di amministrazione di Finaosta
S.p.A.;
3) quale delle due forme di amministrazione previste dal
Codice Civile e dalle norme richiamate in premessa intendono
adottare e quali sono le motivazioni di tale scelta;
4) quanti componenti ritengono di individuare a composizione
dell'organo di amministrazione.
F.to: Frassy - Tibaldi - Lattanzi
Presidente
- La parola al Consigliere Frassy.
Frassy (CdL)
- Penso che questa interpellanza sia quanto
mai opportuna, come spesso lei esordisce in fase di risposta,
perché le consente di anticiparci qualche notizia in aula e di non
farcela apprendere dalle cronache dei giornali, anche perché a
breve terrete l'usuale conferenza stampa di fine anno e forse
questo poteva essere un argomento sul quale fare un po' di "coup de
théâtre". Noi, invece, vorremmo capire qual è il percorso di quello
che abbiamo sempre definito l'8° Assessorato regionale per
l'importanza di "Finaosta", per i poteri che passano in
"Finaosta".
Non sto a ricordarle, Assessore, le modifiche di "Finaosta", o
meglio che abbiamo, come Consiglio, approvato nel corso dell'anno
che sta finendo, la legge regionale n. 7/2006 e, a novembre, lo
statuto nuovo di "Finaosta". Sono state messe in statuto alcune
innovazioni, alcune di queste devono essere collaudate e rodate, i
tempi però dovrebbero essere maturi. A inizio 2006 si è reso
vacante il posto del Presidente di "Finaosta" per la prematura
scomparsa dell'allora Presidente Guerrieri in carica,
successivamente è stata affidata la Presidenza al Direttore
generale che continua a svolgere il suo incarico dirigenziale. La
previsione era di arrivare a giugno, poi ci sono state delle
situazioni che hanno spostato la data di giugno a fine anno; la
novità dello statuto approvato il mese scorso fa coincidere
l'esercizio di bilancio e non più a cavallo d'anno, come in
passato, prevede la possibilità di scegliere in base alle modifiche
del Codice civile in materia societaria fra un "CdA" o un Consiglio
di gestione e, in virtù di una valutazione politica, avete lasciato
una clausola elastica sui numeri dei componenti del "CdA", da 9 a
11, anche se una delle poche cose positive di questa finanziaria è
il vincolo sulla riduzione dei "CdA". Queste sono le premesse.
Le conclusioni dovrebbe fornirle lei, Assessore, spiegando
quando verrà chiuso il periodo di bilancio in corso in riferimento
all'annualità, dunque un bilancio che si chiude al 31 dicembre
2006, e quali siano i tempi e le modalità con cui intendete
procedere al rinnovo degli organi di amministrazione di "Finaosta",
tenendo presente che sono cambiate le modalità per la proposizione
delle candidature, perché non c'è più quel blocco rigido che c'era
fino a poco tempo fa, non sappiamo se avete iniziato a fare
valutazioni di questo tipo, anche perché se non ricordo male c'è un
termine ultimo per la proposizione delle candidature rispetto al
periodo di scadenza del "CdA" che erano messi a rinnovo. Inoltre,
se avete idea di quale delle 2 forme di amministrazione previste
dal Codice civile andrete ad optare e quali siano i numeri del
"CdA". Non penso che queste siano semplici curiosità, perché sono
scelte politiche che possono determinare risposte operative di un
tipo piuttosto che di un altro nell'assetto futuro di "Finaosta",
un assetto che sarà sempre più importante non solo per le modifiche
legislative, ma anche per le scelte politiche che farete un po' in
virtù di leggi dello Stato che hanno modificato gli scenari sul
ruolo dell'amministrazione pubblica in economia e un po' forse per
le prospettive di "Finaosta" con alcune operazioni che avete in
mente... il casinò è una di queste.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Molto brevemente...
"quando verrà
chiuso il bilancio del periodo in corso"
... lei sa che l'ultimo
bilancio previsto dal precedente statuto, peraltro non ancora
modificato, era il 30 giugno, nell'ambito delle richieste di "Banca
d'Italia" c'è stata quella di armonizzare l'esercizio sociale con
l'anno solare, quindi la chiusura dell'esercizio coinciderà con la
chiusura al 31 dicembre 2006 e ci sarà un esercizio sociale di 6
mesi, perché è improponibile, anche se tecnicamente sostenibile,
avere un esercizio sociale di 1 anno e 1/2, quindi si chiuderà al
31 dicembre 2006.
"Con quali tempi e quali modalità intende procedere al
rinnovo degli organi sociali di Finaosta S.p.a."
: è un rinnovo
che tiene conto della precedente normativa, che portava ad avere un
mandato che scadeva con l'approvazione del bilancio 2006 chiuso al
30 giugno 2006, quindi con l'approvazione del precedente bilancio
che si chiude al 30 giugno 2006 ci sarà anche la modifica degli
organi sociali ovvero il rinnovo degli organi sociali. Non sono
stato chiaro? Il bilancio che deve essere ancora approvato, sarà un
bilancio 1° luglio 2005-30 giugno 2006, il bilancio deve essere
approvato secondo lo statuto nei 4 mesi o con i 2 mesi di proroga,
quindi c'è la convocazione dell'assemblea in prima convocazione a
fine dicembre e in seconda convocazione nel mese di gennaio. Ci
sarà l'assemblea o a fine dicembre, ma verosimilmente nel mese di
gennaio, che approverà questo esercizio sociale ancora a cavallo
d'anno e nell'ambito di questa assemblea ci sarà il rinnovo del
"CdA" che andrà a predisporre il bilancio dal 1° luglio al 30
dicembre 2006, perché questi sono i compiti del "CdA". Predisporrà
un bilancio che non ha contribuito a gestire, ma il "CdA" in carica
è quello che propone il bilancio. Sono stato chiaro?
(interruzione del Consigliere Frassy, fuori
microfono)
... le pubblicazioni sono già state fatte con la richiesta dei
nuovi requisiti, le modalità per presentare, come lei sa, con
l'ultima riforma che abbiamo fatto è un albo che permette a coloro
che... l'unica cosa che è stata inserita è che non può essere
presentata a ridosso delle nomine, quindi c'è un periodo di 15
giorni...
(nuova interruzione del Consigliere Frassy, fuori
microfono)
... se l'assemblea si tenesse a fine dicembre, sì, se
l'assemblea si tiene a fine gennaio c'è ancora tempo, quindi
verosimilmente l'assemblea si terrà verso fine gennaio, mi sembra
il 22-26 gennaio, ma posso essere più preciso.
Per quanto attiene la scelta della modalità di gestione, è
verosimile che si adotti ancora il modello di amministrazione
classico con il "CdA" e il Collegio sindacale, quindi la previsione
statutaria del modello dualistico non verrà optata, cioè anche le
pubblicazioni sono state fatte con l'intendimento di adottare il
meccanismo classico. Le date che ho detto di fine gennaio sono
giustificate dal fatto che abbiamo una prima applicazione di una
rappresentanza che porta ad individuare un rappresentante, oltre
che dell'Amministrazione regionale, anche della Camera di commercio
e della "Confindustria"; questo percorso porta ad avere
l'individuazione di un rappresentante di "Finaosta" d'intesa e la
scelta di un consigliere della Camera di commercio all'interno di
una terna... la cosa è al contrario: la terna dei consiglieri di
"Confindustria"... però capisce che questo discorso comporta un
momento di confronto fra la Giunta regionale e l'esecutivo della
Camera di commercio e, anche questo, porta a utilizzare qualche
tempo in più, anche perché abbiamo approvato il nuovo statuto il 23
novembre, quindi il penultimo "CdA"...
(nuova interruzione del Consigliere Frassy, fuori
microfono)
... cos'è che le manca?
"Quanti componenti ritengono di
individuare..."
? Ha detto lei: vogliamo capire qual è il tenore
della norma che verrà approvata...
(nuova interruzione del Consigliere Frassy, fuori
microfono)
... immaginando di non avere alcun vincolo, credo che in questa
fase possa essere interessante, anche per la presenza di una
pluralità di soci, tenere uno spettro molto ampio al fine di dare
una congrua rappresentanza del sistema bancario, quindi dei
partners bancari, non tanto quelli regionali, ma avendo un numero
adeguato, poter avere nel "CdA" i rappresentanti del ceto bancario
(sono 3 banche). Rispetto a questo patto che vi era
precedentemente, dove il sistema bancario nominava all'interno e in
alternanza un consigliere di amministrazione e uno nel Collegio
sindacale, riteniamo sia più opportuno dare un'adeguata
rappresentanza al sistema bancario nel "CdA". All'interno di questo
ragionamento c'è un utilizzo della composizione che tiene uno
spettro ampio per dare la possibilità di un'adeguata
rappresentanza, quindi non per i ragionamenti che lei ha voluto
sottintendere con il suo sorriso...
Presidente
- La parola al Consigliere Frassy.
Frassy (CdL)
- Sarò molto breve nella mia replica,
Assessore, più di quanto non sia stato lei nella sua risposta.
Prendo atto delle risposte che lei ha dato ai punti 1, 2 e 3; mi
ritengo soddisfatto di queste 3 risposte che sono risposte tecniche
e aspettiamo vedere messe all'atto pratico, nel senso che prendiamo
atto che l'esercizio chiuderà al 31 dicembre 2006, che sono state
fatte le pubblicazioni e che ci sono le convocazioni dell'assemblea
nelle date da lei comunicate... su questo non abbiamo da aggiungere
nulla.
Il mio sorriso... sul punto 4, Assessore... abbia la compiacenza
di capire che lei non è molto credibile quando prepara una
finanziaria dove ipotizza dei tagli, dove obbliga gli enti locali a
tagliare, e poi quando abbiamo una norma "a ventaglio" che consente
di avere un "CdA" che va da 9 a 11... lei dice "ma al massimo", e
poi cerca di dare una nobile giustificazione, sostenendo che questo
massimo non è né il nome proprio di uno di quelli che andrà a
sedersi, ma una connotazione di ampia partecipazione, dimenticando
che le banche potenzialmente hanno perso spazio in "Finaosta",
perché nella legge n. 7/2006 abbiamo aumentato la possibilità
dell'Amministrazione regionale in "Finaosta" come pacchetto
azionario e come quote. Questa è teoria, ma che alla fine fa la
differenza, mentre invece vedo che la pratica è quella di occupare
tutti i posti occupabili; questa è una filosofia che non
condividiamo e auspichiamo che questo suo libero pensiero venga
condizionato da quell'unica norma della "finanziaria Prodi", che
forse può portare un po' di bene nei conti pubblici.
Presidente
- Cari colleghi, vista l'ora, dichiaro
conclusi i lavori dell'odierna adunanza del Consiglio. I lavori
riprenderanno domani mattina alle ore 9, e ripartiremo con il punto
23.
La seduta è tolta.
---
La seduta termina alle ore 20,11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK