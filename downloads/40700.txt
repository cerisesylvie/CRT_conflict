Consiglio Regionale della Valle d'Aosta - Oggetto del Consiglio n. 56 del 25 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 56 del 25 luglio 2018 - Resoconto
OGGETTO N. 56/XV - Interpellanza: "Implicazioni del decreto
dignità sulla gestione dei servizi erogati dalla Società di Servizi
Valle d'Aosta a favore dell'Assessorato all'agricoltura e
ambiente".
Fosson (Presidente) -
La parola al consigliere Testolin
per l'illustrazione del punto 19 all'ordine del giorno.
Testolin (UV) -
Il tema è già stato parzialmente
affrontato con un'interpellanza più generale in merito alle
situazioni delle società partecipate della Regione autonoma Valle
d'Aosta. Nello specifico questo tipo di interpellanza nasce e
scaturisce da una valutazione, che è quella che all'interno
dell'Assessorato all'agricoltura e all'ambiente ci si avvale dei
servizi della società di servizi Valle d'Aosta S.p.A., che in
questo momento per l'espletamento di questi servizi impiega del
personale a tempo determinato. Personale a tempo determinato che
nel tempo aveva per gran parte già prestato il proprio servizio
all'interno dell'Amministrazione regionale e che poi, in seguito a
uno sviluppo delle normative, ha trovato in gran parte collocamento
all'interno della società di servizi per continuare a lavorare per
l'Amministrazione regionale. Personale che opera da oltre un
decennio - qualcuno addirittura da sedici/diciassette anni - al
servizio dell'Amministrazione in un settore molto specifico, quello
della progettazione e della parte amministrativa relativa agli
interventi e ai lavori in ambito silvicolturale, sentieristico e
delle sistemazioni montane. Quindi la nostra premura è di capire se
con l'entrata in vigore del nuovo decreto dignità, di cui si è già
accennato in precedenza, nell'immediato ci siano delle criticità
per il personale in forza alla società di servizi, se ci siano
delle potenziali pericolosità per i dipendenti, da una parte, e per
l'Amministrazione, dall'altra, che si troverebbe in difetto di
personale assolutamente specializzato.
Il tema vuole essere affrontato anche in maniera un po' più
ampia per quello che concerne questo personale dedicato alla
forestazione e - considerato che la graduatoria dalla quale la
società di servizi attinge per fornire questo servizio scadrà al 31
dicembre di quest'anno - si vuole chiedere all'Assessore
competente, ma al Governo in generale, quali siano le prospettive
per evitare di rinunciare nel tempo a queste professionalità. Non
si tratta peraltro di una questione meramente finanziaria, in
quanto in merito ai finanziamenti relativi al contratto con la
società di servizi, o con qualcosa di alternativo alla stessa, le
risorse per il personale impiegato fino adesso a tempo determinato
sono assolutamente presenti sul biennio.
Quindi direi che c'è una sicurezza, si tratta solo di capire,
anche in questo inizio di legislatura, quali possano essere le
iniziative e le idee che animano il Governo regionale e l'Assessore
in particolare. A questo proposito chiediamo nell'ultimo quesito se
ci sia da parte del Governo e dell'Assessore, in particolare, una
visione più complessiva del comparto forestale nel suo insieme,
quindi un comparto che va a ricomprendere anche tutta una serie di
impiegati e di operai a tempo determinato, assunti attualmente con
contratti privatistici in ambito regionale, che compongono una
squadra importante e indispensabile per tutta una serie di attività
che vengono svolte sul territorio a favore dei Comuni, dei Consorzi
di miglioramento fondiario e a tutto beneficio della sicurezza del
nostro territorio, nonché dello sviluppo e del mantenimento di
situazioni che, anche turisticamente, sono assolutamente
importanti. Parliamo di un comparto che comprende quindi centodieci
persone per quanto riguarda operai e impiegati a tempo
indeterminato, trentaquattro/trentacinque persone, se non erro,
attualmente impiegate nella società di servizi a tempo determinato,
e che quest'anno - se ne era parlato stamattina all'interno di
un'altra interpellanza - coinvolge circa quattrocento operai a
tempo determinato e nel complesso rappresenta, anche a livello
finanziario, una risorsa importante perché parliamo di
complessivamente quasi 13, 14, 15 milioni di euro all'anno.
Avremmo piacere di capire se nelle intenzioni di questo Governo
questi lavoratori abbiano un certo tipo di prospettiva e per questo
ascoltiamo volentieri l'Assessore.
Presidente -
La parola all'assessore Gerandin per la
risposta.
Gerandin (MOUV') -
Ringrazio il collega che mi dà
l'occasione di tranquillizzare gli operai, i dipendenti della
società di servizi.
Per quello che riguarda il contenuto in larga parte ha già
risposto il collega Aggravi, nel senso che in questo momento ci
troviamo a esaminare un decreto legge, ma vedremo quale sarà la
definitiva conversione in legge, anche perché da una parte si
preannunciano valanghe di emendamenti e dall'altra si dice che
probabilmente verrà posta la fiducia, per cui non sappiamo ancora
quale sarà l'iter definitivo, quali saranno i contenuti definitivi
di questo decreto legge che dovrà essere convertito in testo di
legge.
Guardando i contenuti attuali del decreto legge, che è comunque
operativo, è comunque applicabile, l'effetto delle modifiche
introdotte all'articolo 1 stabilisce oggi innanzitutto che il
contratto di lavoro subordinato può essere apposto in termini di
durata non superiore a dodici mesi, ammettendo altresì la
possibilità di apporre una durata massima - anche per effetto di
proroghe o di rinnovi - fino a ventiquattro mesi contro i trentasei
della disciplina vigente. Il termine di questi dodici mesi, ai fini
della legittimità della proroga, dovrà essere assistito dalla
ricorrenza di almeno una delle due seguenti condizioni: una è
l'esigenza temporanea e oggettiva che deve essere necessariamente
estranea all'ordinaria attività, e questo pone il primo quesito
rispetto al decreto, cioè il requisito di estraneità andrà valutato
e interpretato: in questo momento è un requisito molto vago, per
cui non abbiamo ancora i precisi contenuti di cosa significhi
"estraneità".
La seconda è la sostituzione degli altri lavoratori. Questa
seconda ipotesi presuppone l'assenza per qualsiasi motivo di un
lavoratore già in forza e la relativa sostituzione con assegnazione
a medesime mansioni. Questa seconda causale potrà rendere
difficoltosa l'apposizione di un termine finale più lungo
soprattutto in quei settori dove gli incrementi delle attività
risultano ciclici e dunque prevedibili nell'ambito della gestione
del normale rischio d'impresa.
Rimane poi una terza possibilità che è quella di stipulare un
ulteriore contratto per il massimo di ulteriori dodici mesi, ma che
dinanzi all'Ispettorato territoriale del lavoro penso sia veramente
una possibilità residua.
Vengo alle conseguenze immediate per la società di servizi.
Attualmente la società ha in organico esclusivamente diversi
contratti a termine, non stagionali, in applicazione di molteplici
contratti collettivi di lavoro; le scadenze contrattuali di tali
contratti individuali superano comunque la vigenza del decreto in
commento e pertanto in questo frangente si può sostenere che il
decreto dignità non genera un impatto negativo.
Dire che in questo momento non c'è un impatto negativo
tranquillizza per l'immediato, ma la prospettiva futura va vista a
breve, appena questo decreto sarà convertito in legge, per cui,
rispondendo a "come intenda muoversi il Governo", io penso che
dovremo sicuramente avere una visione complessiva di questo
problema.
Ricordo peraltro che in passato si è lavorato a un'ipotesi,
quella riferita all'Agenzia agricolo-forestale della Valle d'Aosta,
probabilmente questo decreto accelera il fatto di arrivare a una
soluzione che vada in questa direzione. Per cui, appena avremo la
conversione in legge e conosceremo le problematiche riferite a
questo decreto dignità, sarà nostro obiettivo riprendere in mano il
progetto dell'Agenzia - che peraltro era già stato portato avanti e
già studiato in parte da chi mi ha preceduto - ed è nostro impegno
che ogni passaggio, vista la delicatezza della problematica, sarà
condiviso con le competenti Commissioni consiliari; questo percorso
verrà sicuramente condiviso, anche perché io ritengo che su un
argomento di così ampia portata non possa che esserci un'unanimità
di consensi in questo Consiglio.
Presidente -
La parola al consigliere Testolin per la
replica.
Testolin (UV) -
Intanto accogliamo con favore la
situazione attuale che tranquillizza gli impiegati assunti a tempo
determinato perlomeno fino alla scadenza del contratto; come
emergeva in precedenza già dall'intervento dell'Assessore Aggravi,
proprio il fatto che ci sia già una contrattualistica che supera
l'entrata in vigore del decreto va a salvaguardare il personale dal
rischio di una
impasse
che minerebbe nel breve questo tipo
di situazione.
Per il resto abbiamo sentito non troppo, per non dire poco.
Questa è una situazione che il collega Gerandin aveva già vissuto
assieme ai colleghi della scorsa legislatura; abbiamo sollecitato
per capire se ci fosse un'intenzione vera, ma essa è emersa in
maniera molto flebile, non molto convinta, messa lì sulle
opportunità. Noi siamo intervenuti più che altro perché avremmo
piacere, assieme al Governo, di tracciare condividere dei passaggi
che possano dare una lettura definitiva a un comparto che
effettivamente è molto importante, e l'abbiamo chiesto tramite
questo atto ispettivo perché non abbiamo trovato niente sul
programma di Governo.
Quindi ci siamo attivati sin da subito per sollecitare in
qualche modo, chiaramente con i tempi che richiede un certo tipo di
valutazione ma con quella stessa premura che nel tempo era stata
sollecitata per dare, o per cercare di dare, delle risposte.
Qua non si tratta in effetti - e l'ho sottolineato all'interno
della presentazione - meramente di questioni finanziarie o di
soldi, perché nel tempo sono state garantite le risorse all'interno
dell'Amministrazione, dell'Assessorato in particolare, per il
personale a tempo indeterminato; questa mattina lei nella risposta
al collega Vesan mi sembra che abbia sottolineato per quanto
riguarda gli operai forestali un calo per il prossimo anno in
merito al numero di possibili assunzioni, ma nel complesso c'è una
continuità all'interno delle attività svolte, che sono attività
estremamente importanti, che richiedono un'attenzione altrettanto
importante da parte del Governo, e noi su questa tematica saremo
assolutamente presenti.
Quindi, senza annunciare altre iniziative in questo Consiglio,
pensiamo di dare il tempo sufficiente per imbastire un discorso che
possa essere successivamente presentato e condiviso con tutto il
Consiglio, altrimenti ci muoveremo con altri strumenti per
sollecitare una direzione molto chiara.
A questo proposito, adesso con il cambio di responsabili nei
vari uffici non vorrei si perdessero le tracce di quello che nel
tempo si era già predisposto, perché "soldato che non muore buono
per la prossima guerra" e - visto che si vuole andare un po' in
continuità - si può fare buon uso delle idee della scorsa
legislatura e trarne qualche opportuno spunto.
Presidente -
Con questa iniziativa chiudiamo la riunione
di oggi, il Consiglio riprenderà domani mattina alle ore 9:00.
---
La seduta termina alle ore 20:13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK