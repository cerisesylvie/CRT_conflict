Consiglio Regionale della Valle d'Aosta - Oggetto del Consiglio n. 2377 del 5 ottobre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2377 del 5 ottobre 2016 - Resoconto
OGGETTO N. 2377/XIV - Interpellanza: "Adozione di iniziative
promozionali e/o regolamentari per uno sviluppo responsabile del
ciclo-escursionismo nella Regione".
Viérin M. (Presidente) -
Punto n. 20 all'ordine del
giorno. Ha chiesto la parola il consigliere Roscio, ne ha
facoltà.
Roscio (ALPE) -
Illustro questa iniziativa che abbiamo
scritto in accordo con la collega Morelli, su un argomento che
ovviamente non ha la pretesa di esaurirsi con questa discussione,
per provare a focalizzare un po' l'attenzione sulla pratica del
turismo con la bici, di cui la
mountain bike
è solo una
parte. È una pratica che negli ultimi anni ha avuto un'espansione
enorme non solo nei confini valdostani, ma in Italia e soprattutto
all'estero dove è qualcosa di consolidato e già ben strutturato,
tanto è vero che sono per la maggior parte stranieri coloro che
adottano questi modi di andare in vacanza.
Siccome pian piano queste pratiche si sviluppano, anche in Valle
d'Aosta il settore è in espansione. La Regione ha già provveduto a
dotarsi di una legge, che è la n. 1 del 2003, quella sulle
professioni turistiche, la quale però dedica un solo articolo molto
ridotto e che è ben lungi dal dare una regolamentazione organica e
onnicomprensiva della questione. Nondimeno, sono state scritte
delle guide che indicano correttamente dei percorsi, con tanto di
foto, dove i maestri e i professionisti autorizzati iniziano ad
accompagnare i clienti. Anche la tecnologia offre diverse
opportunità: sto pensando alle bici elettriche che consentono di
ampliare questa pratica a tipologie di utenti che fino a poco tempo
fa era quasi impensabile riuscire a vedere sulle due ruote; ben
venga, perché comunque è qualcosa di interessante dal punto di
vista del turismo sostenibile. Vi sono poi i
bike park
che
hanno già un certo sviluppo e una certa fruizione: sono già quasi
assodati. Ci sono anche gli enti locali, i Comuni che cominciano a
fare dei progetti anche per accedere ai fondi europei. Questi
progetti vengono finanziati - ne avevamo già discusso in una
iniziativa sulla segnaletica - ed è iniziata la pubblicità e la
segnalazione, con modalità che sono diverse da comune a comune, per
invogliare gli utenti.
A questo punto bisogna decidere dal punto di vista politico che
strada si intende prendere. Da un lato i numeri aumentano, ma la
pratica del cicloescursionismo, della mountain bike o del
downhill
tendenzialmente avvengono su percorsi che sono
condivisi con altre tipologie di utenti, per cui si creano dei
problemi relativi alla sicurezza o ad attriti che possono nascere
dai diversi frequentatori, ma anche a livello di responsabilità per
gli amministratori che promuovono queste cose. Il problema non è
semplice, ma altrove è già stato affrontato introducendo leggi e
regolamenti conseguenti, che sono un po' diversi a seconda dei
luoghi per i quali sono stati adottati. Io ho provato a fare un po'
di ricerca per documentarmi e vi sono alcune Regioni italiane che
hanno una normativa con la quale sono veramente molto avanti,
perché si sono spinte a crederci e a promuovere questa pratica come
un'offerta turistica promozionale aggiuntiva, in modo tale da
creare un indotto che, per via dei numeri in crescita, può essere
interessante anche dal punto di vista economico.
La questione è cosa intende fare la Regione - qui aspettiamo la
risposta - dal punto di vista non solo normativo. Noi chiediamo se
si intende intervenire a livello di maggioranza e di Governo per
approfondire, migliorare o almeno tentare di andare in quella
direzione con la normativa esistente in Regione e, a seguito di
quello, anche provare a regolamentare, in modo da evitare tutti i
problemi a cui ho accennato prima. Aspettiamo di sentire cosa ci
dirà l'Assessore, perché, a nostro avviso, è una pratica che
andrebbe approfondita e ne varrebbe la pena soprattutto per
l'indotto che ne potrebbe nascere.
Presidente -
Ha chiesto la parola l'assessore
Marguerettaz, ne ha facoltà.
Marguerettaz (UV) -
Il collega Roscio pone all'attenzione
del Consiglio un prodotto turistico su cui c'è veramente grande
attenzione: la bicicletta a trecentosessanta gradi, perché lei dice
giustamente non c'è solo la
mountain bike
. La legge 1 del
2003 si riferisce ovviamente alla parte dove si parla della
professione, del maestro di mountain bike, su cui abbiamo una norma
che è di particolare interesse.
Lei ha giustamente citato tutta una serie di attori: la Regione,
gli enti locali e le aziende di vario genere che hanno realizzato
prodotti editoriali e guide; da parte mia, segnalo in aggiunta i
club di prodotto, che credo lei conosca molto bene. Noi abbiamo una
associazione che riunisce coloro che si definiscono
Bike
Hotel
: ci sono i maestri di mountain
bike, ci sono gli
impianti a fune e tutti coloro che hanno un interesse comune a
sviluppare questo prodotto turistico. Senza voler entrare in
competizione con altri territori, la promozione del prodotto
bike
in Valle d'Aosta, fatte le dovute proporzioni, direi
che è decisamente interessante. Se lei fa un po' di rassegna
stampa, troverà tantissime riviste svizzere, tedesche, austriache
che portano i nostri percorsi e le nostre "alte vie della
bicicletta" in grande evidenza. Noi personalmente seguiamo molti
giornalisti che scrivono in tal senso. Ci segnalano grande
interesse anche da parte degli americani: un mercato
interessante.
Lei dice delle cose che condivido totalmente: l'avvento della
bicicletta a pedalata assistita creerà veramente un ampliamento
della richiesta, perché rende i nostri percorsi alla portata di una
platea decisamente più importante. Oggi ci sono delle mountain bike
a pedalata assistita che permettono di fare dei percorsi molto
interessanti e sono addirittura biammortizzate, non hanno solo
l'ammortizzatore davanti. Quindi, collega Roscio, su questo
argomento c'è la massima attenzione.
Lei giustamente ha chiesto cosa facciamo. C'è un aspetto
normativo su cui c'è la possibilità di intervenire. Lei fa presente
che altri hanno legiferato e io dico: sì, hanno legiferato e hanno
anche cambiato. Per esempio, la Provincia di Trento aveva una
normativa che ultimamente ha cambiato e ne ha fatta un'altra,
perché su questo argomento gli attori e le responsabilità sono
veramente ampie. Ci sono delle esperienze straordinarie che
riscontriamo all'estero, dove anche i riferimenti normativi sono
decisamente diversi, per cui dobbiamo sapere che, essendo questo
prodotto generalmente orientato al mercato estero, ci rivolgiamo a
persone abituate a determinate norme. All'estero c'è una grande
sottolineatura dell'autoresponsabilità: quello che deve essere
fatto dall'ente è l'informazione, quindi dare all'utente tutte
quelle informazioni che sono necessarie. Lei giustamente in alcuni
passaggi ha parlato anche di una segnaletica: per esempio, per dire
se quel percorso è utilizzato anche da altri soggetti. Per i
percorsi dove abbiamo delle attività specifiche di
downhill
,
in teoria è abbastanza semplice, perché quei luoghi sono a utilizzo
esclusivo, come determinati luoghi definiti
bike park
; si
tratta di mettere in atto delle azioni di protezione, ma sono a uso
esclusivo.
Il nostro problema ovviamente è rappresentato dall'utilizzo
promiscuo, ovvero il sentiero dove abbiamo colui che utilizza la
bicicletta, colui che ha il bambino che fa la passeggiata, colui
che ha il cane e colui che ha il cavallo. Su questo argomento noi
stiamo cercando, come base, di creare una attività formativa,
quindi coinvolgendo la federazione ciclistica, i professionisti e
abbiamo in animo di fare un'azione puntuale, anche con gli
amministratori pubblici e coloro che hanno delle competenze, sulla
formazione e sull'informazione. Quindi dare delle indicazioni, in
modo tale che ci sia un codice comportamentale.
Dopo di che ci saranno degli altri percorsi che dovremo
intraprendere. In alcuni luoghi queste attività le hanno
addirittura vietate, ma io non so se vogliamo spingerci a tanto. Io
credo che dovremmo fare un'attività di verifica sulle norme
legislative - sono totalmente a disposizione anche nel fare,
collega Roscio, un tavolo di lavoro congiunto, in modo che ognuno
possa portare il proprio contributo - ma prima di arrivare alla
soluzione legislativa cercherei di fare tutto il possibile con i
vari
stakeholder
per dare quelle informazioni e creare quel
percorso formativo e informativo, che dovrebbe consentirci di
evitare delle situazioni non particolarmente edificanti. Dopo di
che lei sa bene che di fronte a soggetti maleducati o sconsiderati
diventerà difficile intervenire, perché se uno ritiene di dover
fare dei percorsi ad altissima velocità sui sentieri, credo che
l'unico strumento sia poi ovviamente quello sanzionatorio da parte
delle autorità locali: vigili e quant'altro. Però sull'argomento
c'è sicuramente grande attenzione, per fare tutto questo percorso
su un prodotto turistico di grande interesse e destinato a
crescere.
Presidente -
Ha chiesto la parola il consigliere Roscio,
ne ha facoltà.
Roscio (ALPE) -
I miei colleghi di ALPE mi sollecitano a
essere più convincente, per cui cercherò di spiegarmi meglio.
Innanzitutto mi rallegro del fatto che l'interesse anche da parte
del Governo su questo tema ci sia, però, Assessore, non siamo
ancora arrivati lì. Quello che ci interessava prima di tutto capire
era l'indirizzo politico: l'intenzione politica è di sviluppare
questo settore, oppure non c'è un interesse? Mi sembra di capire
che l'interesse ci sia. Se c'è, noi non siamo ancora arrivati alla
norma, ma abbiamo preso atto e considerato che in altri posti hanno
fatto delle cose, hanno fatto delle norme, dei regolamenti e ci
sono dei progetti che hanno avuto dei finanziamenti; hanno
cominciato a lavorare su vari percorsi, sia itinerari lunghi sia
puntuali, che alla fine hanno come scopo di creare dei pacchetti
turistici non solo vendibili, ma anche venduti.
Accanto alla formazione e all'informazione - e qui cogliamo la
sua apertura - ben venga fare un tavolo per studiare una normativa
che non vada nell'ottica di vietare, se non laddove strettamente
necessario, ma che proceda correttamente a regolamentare, per
vedere dove è possibile la pratica e dove no, con delle regole che
siano chiare anche sulle condotte di guida, per cercare di
sviluppare al meglio la questione.
Peraltro, nel cercare di documentarmi, oltre a pubblicazioni ho
trovato anche delle tesi di laurea che riportano alcune
considerazioni, a nostro avviso, interessanti. Da un lato i numeri
dell'indotto: si parla di alcune decine di milioni di euro all'anno
come indotto potenziale per una collettività commisurata alla Valle
d'Aosta, che mi sembra una cifra interessante.
Un altro aspetto di questo tipo di turismo, è che si sta
parlando di un prodotto che già c'è nei fatti. C'è poca necessità
di infrastrutturare, ma la grande sfida è quella di fare squadra,
fare rete, avere pensieri comuni e comunicare cosa già c'è, per
fare in modo che un pacchetto potenziale diventi attualizzabile:
sto parlando di treni e mezzi di trasporto che possano trasportare
biciclette, luoghi dove si possa fare la manutenzione e prendere
pezzi di ricambio. Sono tutte cose che già esistono, ma su cui non
c'è una comunicazione univoca che vada a vendere il prodotto.
Oltre a questo - penso che l'Assessore lo sappia - sono già
state scritte delle linee guida per una politica coerente in tutte
le regioni italiane, e non sarebbe male partire da queste per fare
una politica, anche a livello nazionale, che vada a sviluppare
questo settore. Oltretutto, il fatto di avere una posizione comune
e di fare rete tra i diversi assessorati, con gli enti locali e con
tutti gli interessati - i famosi
stakeholder
di cui parla
l'Assessore - ha uno scopo duplice in questo tipo di turismo. Il
primo è la destagionalizzazione, perché mentre un certo tipo di
turismo, come quello della neve, è vincolato a un periodo, durante
il quale ovviamente se non c'è neve nessuno viene, invece il
turismo con la bici può avere dei periodi molto più ampi, in
primavera e in autunno. Inoltre, nel momento in cui vi è un
transito lungo l'asse principale, nulla vieta che dei percorsi
ad hoc,
studiati e comunicati, possano rendere interessante
anche l'entroterra, in modo da avere degli sviluppi per zone che
attualmente invece non godono di questo.
Noi sollecitiamo veramente perché ci sia la presa in carico da
parte del Governo di questo tema. Le anticipo, Assessore, che anche
noi stiamo già lavorando su alcune proposte di legge, per vedere se
si riesce a trovare una conclusione a questo tema, che vada da un
lato a sviluppare, ma senza introdurre quei famosi divieti per cui
l'attività non si fa più. Forse non regolamentare e non studiare
l'argomento, alla fine può provocare che, sull'onda di un incidente
che potrebbe avvenire, si vada a regolamentare in senso
restrittivo, in un modo che alla fine sarebbe dannoso.
Dalle ore 17:38 assume la presidenza il presidente
Rosset
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK