Consiglio Regionale della Valle d'Aosta - Oggetto del Consiglio n. 612 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 612 del 17 aprile 2019 - Resoconto
OGGETTO N. 612/XV - Interpellanza: "Posizione del Governo
regionale in merito al "Piano di conservazione e gestione del lupo
in Italia" presentato dal Ministro Costa".
Distort (Presidente) -
Passiamo al punto 25 all'ordine
del giorno. Per l'esposizione dell'interpellanza, la parola al
proponente, collega Gerandin.
Gerandin (MOUV') -
È di qualche giorno fa, quando abbiamo
preso atto della presentazione, da parte del Ministro dell'ambiente
Sergio Costa, del nuovo piano di conservazione e gestione del lupo
in Italia. Un piano che sostituisce quello risalente al 2002, che
conteneva un paragrafo sugli abbattimenti controllati.
Preso atto che questo piano non prevede nessun tipo di
abbattimento e neanche il numero controllato, ma soprattutto
considerato - e qui le domande sono riferite alla posizione che
intende assumere la Regione Valle d'Aosta - che siamo a conoscenza
che su questo argomento ci sono sensibilità diverse, anche
all'interno delle singole Regioni e delle Province autonome,
vorremmo capire qual è la posizione ufficiale che sarà assunta alla
prossima Conferenza Stato-Regioni, che dovrà esprimersi in merito
ai contenuti di questo piano.
È importante perché sappiamo che ci sono delle sensibilità
diverse. Trento e Bolzano, lo sappiamo per certo, la Regione
Toscana, forse anche il Friuli e altre Regioni nutrono non poche
perplessità sui contenuti di questo piano. Per cui le due domande
sono molto precise: che cosa ne pensa il Governo valdostano dei
contenuti di questo piano di conservazione e gestione del lupo in
Italia, ma quello che sarà importante è capire quale sarà la
posizione che verrà espressa in occasione della Conferenza
Stato-Regioni, perché pare, che sulla base di tutta una serie di
sensibilità, non sia così certo l'
iter
senza, eventualmente,
osservazioni o modifiche da richiedere a questo piano.
È interessante anche capire con quali dati si presenterà la
Regione a questo tavolo, a questa Conferenza Stato-Regioni.
Chiederei su che basi e con che dati si intende eventualmente
promuovere le difficoltà, perché è indubbio che, al di là di questo
tema toccato marginalmente nelle comunicazioni prima, quello del
lupo è un problema serio. Qualcuno ha giustamente sottolineato che
rischiamo davvero di arrivare all'abbandono di tutta una serie di
alpeggi, montagne e anche attività agricole, perché, purtroppo, il
problema lupo è un problema serio e, malgrado tutte le iniziative
messe in campo, è un problema ben lungi dall'essere risolto. Lo
vediamo nella pubblicazione, ormai quasi quotidiana, di immagini
che si riferiscono a questi lupi che sempre più si avvicinano alle
abitazioni.
Presidente -
Per la risposta, a nome del Governo, la
parola all'assessore Chatrian. Prego.
Chatrian (AV) -
Grazie collega Gerandin. Lei si è
occupato prima di me di questo dossier, quindi lo conosce molto
bene e ha avuto modo quantomeno di conoscere quali sono le
criticità. La sua iniziativa giunge proprio al momento giusto, per
dare modo di fare un po' di chiarezza sull'argomento. La ringrazio
ancora, così almeno sgomberiamo il campo, se ci sono delle fughe
non corrette, delle informazioni non corrette, o delle falsità.
Quindi grazie ancora per la disponibilità e per la volontà di aver
voluto mettere nero su bianco questa iniziativa, che ci dà la
possibilità di spiegare a chi ci ascolta cosa si è fatto, cosa
stiamo facendo, come stiamo intervenendo con lo Stato e,
soprattutto, come ci stiamo confrontando con tutte le altre Regioni
dell'arco alpino. Anche perché la criticità c'è, ma non basta
conoscere la criticità, lei me lo insegna, bisogna poi agire e
trovare le migliori soluzioni, o quanto meno quelle corrette,
quelle giuste e quelle possibili.
L'iniziativa che lei ci ha posto ci dà la possibilità di fare
chiarezza sull'argomento, utilizzato spesso in modo strumentale per
creare confusione, fare della demagogia o, come è successo con la
famosa circolare del Ministro dell'interno, per fare campagna
elettorale. Sappiamo ora che non si trattava di una circolare del
Ministro, ma era una semplice comunicazione firmato dal suo capo di
gabinetto, in cui sono state date a tutte le prefetture indicazioni
già ben note in tema di deroghe al regime di protezione dei lupi,
trattandosi di null'altro che di un estratto della normativa
europea dettata dalla direttiva Habitat e recepita dall'Italia sin
dal 1997.
Dunque, mi verrebbe quasi da dire: tanto rumore per nulla.
Tant'è vero che lo stesso Ministro ha poi smentito le dichiarazioni
che gli organi di stampa gli avevano attribuito, precisando molto
bene che il suo obiettivo era di evitare allarmismi, controllare la
diffusione della specie e mettere in sicurezza il bestiame. Di
fatto, è ciò che stiamo facendo in Valle d'Aosta, senza prendere
lezioni da Roma, peraltro.
Siamo sempre stati consapevoli che l'argomento si presta a
essere strumentalizzato, specialmente da chi ha interesse a creare
malcontento verso le scelte del Governo regionale e della
maggioranza che lo sostiene. Sia facendo del facile populismo e
diffondendo false o parziali informazioni in relazione ai mancati
risarcimenti dei danni agli allevatori - lei penso conosca bene la
situazione, dei ritardi che sono stati messi in campo purtroppo,
ahimè, nel 2018 - sia creando allarmismi ingiustificati fra i
turisti e gli abitanti dei paesi nei cui pressi si verificano, o si
sarebbero verificati, degli avvistamenti di lupi.
La presenza del lupo sul nostro territorio è comunque qualcosa
di nuovo per tutti noi e comporta un cambiamento, io dico
probabilmente, epocale per il mondo anche degli allevatori. È
necessario un cambiamento culturale, che non può avvenire nel giro
di breve tempo. Si tratterà di fare uno sforzo, anche mentale, per
imparare a convivere con la specie lupo. Sarà un bene per la
comunità e una soddisfazione di tutte le parti interessate
raggiungere il giorno in cui la presenza del lupo sarà accettata e
tutti insieme riusciremo a evitare inutili carneficine di bestiame
e inutili allarmismi. Un cambiamento culturale che dovrà essere
sicuramente accompagnato e agevolato da tutte le parti in causa,
in primis
l'amministrazione pubblica. Da parte delle
strutture regionali, attraverso un'attenta vigilanza sul
comportamento del selvatico e, parallelamente, l'organizzazione di
campagne informative, anche a carattere tecnico, attraverso cui
divulgare informazioni utili e dati corretti sulla presenza del
selvatico e sulle modalità comportamentali da adottare per
agevolare la convivenza. Da parte della politica, attraverso il
consolidamento delle risorse destinate a rimborsare le spese di
messa in opera delle misure di prevenzione dei danni agli
allevatori da fauna selvatica e a garantire un equo indennizzo agli
allevatori quando, nonostante tutto, avvengano le predazioni.
Da parte degli allevatori: qui chiediamo un cambio di approccio
alla questione lupo. Con un po' di buona volontà e onestà
intellettuale anche loro sono chiamati a contribuire a un
rasserenamento degli animi sulla questione lupo, perché è bene che
si sappia che non ci sono motivi per allarmismi o, peggio ancora,
per stracciarsi le vesti e dichiarare che si sentono abbandonati e
che la loro attività è a rischio. Non ci sono neanche motivi per
reclamare nei confronti della Regione per mancanza di attenzione al
fenomeno, né tanto meno per presunti ritardi o mancati pagamenti,
che lei conosce bene, perché abbiamo cercato di rispondere a
febbraio sui pagamenti arretrati.
Da parte mia e da parte delle strutture dell'Assessorato c'è una
grossa attenzione verso il fenomeno e l'abbiamo anche dimostrato
ascoltando in più occasioni le rappresentanze del mondo agricolo.
Ma non è sufficiente ascoltare: con loro abbiamo anche messo mano
alle norme che definiscono criteri e modalità di riconoscimento dei
danni e di pagamento degli indennizzi; con loro abbiamo anche
deciso quale strada intraprendere per quel che riguarda il regime
di aiuto da adottare, se uscire o meno dal regime
de
minimis
. È infatti iscritta all'ordine del giorno della Giunta
del 19 aprile la deliberazione con cui intendiamo aggiornare tali
criteri e modalità, partendo dal presupposto che ormai il lupo ha
occupato stabilmente tutto il territorio regionale e che è
necessario promuovere la coesistenza fra i predatori e gli
allevamenti di animali, indennizzando i danni subiti dalle aziende
agricole, ma, al contempo, incentivando molto le misure preventive.
Con le nuove disposizioni andiamo a recepire le novità normative
introdotte a livello europeo, con l'innalzamento a 20.000 euro del
tetto massimo di aiuto in de minimis, a cui hanno diritto le
aziende agricole nel triennio. In sostanza, con le nuove
disposizioni l'indennizzo dei danni arrecati dal lupo e il
contributo alle spese per dotarsi di misure di prevenzione contro
gli attacchi verranno erogati al di fuori del regime de minimis. Ho
presentato un emendamento questa mattina.
Due. Era una delle richieste formulate dalle associazioni e noi
le abbiamo recepite grazie a questa norma. Gli aiuti percepiti per
i danni da animali protetti e l'adozione di misure di prevenzione
non eroderanno il plafond dei 20.000 euro fissati, appunto, del
regime de minimis.
Tre. Sentite le associazioni di categoria, sono anche stati
rivisti alcuni valori per l'indennizzo del bestiame.
Quattro. Con gli uffici competenti abbiamo anche cercato di
semplificare, inserite in delibera, le procedure per accedere agli
aiuti e individuato le modalità per accelerare i pagamenti, scritti
nero su bianco, che saranno erogati periodicamente e non più, come
avviene ora, rimandati all'anno successivo alla presentazione delle
domande. A delle criticità abbiamo cercato di rispondere con delle
soluzioni.
Per rispondere alle domande poste, collega, dovremmo disporre
del testo definitivo del piano di conservazione e gestione del lupo
in Italia, ma a oggi non è così. Nelle scorse settimane il
Ministero dell'ambiente ha trasmesso, sì, l'ultima versione della
bozza del piano per la conservazione e gestione del lupo in Italia,
aggiornata a marzo del 2019. Il documento al momento è sottoposto a
un confronto tecnico da parte degli uffici competenti, preparatori
dell'elaborazione del testo da visionare in sede di conferenza
stampa. Sintesi: c'è una proposta del Ministro, a oggi le Regioni
stanno inoltrando delle riflessioni, delle integrazioni, delle
modifiche, per cercare di modificare il piano, quindi, ad oggi, il
piano non è approvato.
La versione attuale della bozza di piano presenta, a nostro
avviso, alcune criticità. La principale è senza dubbio l'assenza di
una qualsiasi disposizione in materia di gestione dei lupi, in caso
di comportamenti confidenti, vale a dire quei casi in cui i
selvatici si avvicinano alle case, con conseguente allarme
nell'opinione pubblica. Occorre dunque che nel piano sia precisato
con chiarezza quali sono i casi e i comportamenti in cui i lupi
devono essere considerati problematici e le eventuali procedure di
intervento. Faccio un esempio a titolo esemplificativo: da un punto
di vista tecnico l'avvicinarsi dei lupi di notte alle abitazioni e
l'osservazione a distanza degli animali non dovrebbero costituire
motivo di preoccupazione. Diverso, invece, è il caso di un lupo che
fosse avvistato per più giorni vicino all'abitazione o che si
avvicinasse alle persone. In questi casi, si dovrebbe poter
disporre di procedure di intervento formalizzate e autorizzate,
finalizzate a: uno, eliminare le eventuali cause di attrazione
degli animali; due, attuare interventi di dissuasione nei confronti
degli stessi; tre, se del caso, procedere alla rimozione degli
animali, privilegiando la cattura ed utilizzando l'abbattimento
come
ultima ratio
.
Al momento il piano è stato esaminato solamente in sede tecnica
e sulla prima stesura sono anche state espresse delle osservazioni,
sempre a livello tecnico, da parte del dirigente della nostra
struttura, che ha partecipato a tutte le riunioni e ha condiviso la
documentazione praticamente con tutti i colleghi del fronte arco
alpino, dalla Liguria fino al Friuli. Da una lettura della bozza,
si può comunque apprezzare l'analisi attenta e realistica della
situazione contenuta nel piano, così come le varie azioni che
propone da mettere in atto per garantire una coesistenza pacifica
del lupo con l'uomo.
Il piano rimanda a una problematica ben presente anche nella
nostra regione e su cui conviene soffermarsi ulteriormente, che è
quella dei cani padronali randagi. A questo proposito, si è appena
registrato un episodio di aggressione a un cervo da parte di tre
cani, verificatosi a Porossan. Per il prossimo futuro sarà
necessario, con l'ausilio del Corpo forestale, rafforzare
l'attività non solo di monitoraggio del comportamento degli animali
cosiddetti confidenti, come ben evidenziato nel piano di
conservazione e gestione del lupo, ma sarà bene anche dedicare
attenzione al fenomeno sempre più preoccupante dei cani
vaganti.
Per concludere, il parere del Governo - spero di essere stato
abbastanza chiaro e diretto - a oggi non può essere espresso,
perché siamo in fase di modifiche, di integrazione, che oltretutto
stiamo facendo insieme ad altre Regioni. Nel contempo, con il
lavoro fatto in queste settimane e cercando di mettere tutte le
energie - ringrazio le diverse strutture del mio Assessorato e
dell'Assessorato all'agricoltura, insieme al legislativo - la
modifica sostanziale, che sarà approvata dal Governo regionale
venerdì, inizia a dare delle risposte puntuali a quelle che sono
comunque le prime azioni, le prime soluzioni, alle criticità che ci
sono. Semplificazione, rapidità, chiarezza, sostegno robusto per
quanto riguarda la prevenzione e, non ultimo, il fatto di sdoppiare
i due piani, quello fuori dal de minimis: se è una specie protetta,
cioè se il danno è causato dal lupo, può essere indennizzato fuori
dal de minimis; stessa cosa, molto importante, ci dà la possibilità
di indennizzare anche fuori dal minimis tutte le azioni e misure
sulla prevenzione. Dato che questa mattina ne abbiamo parlato anche
con altri colleghi, io penso che dai fatti siamo passati alle
parole e abbiamo modificato le prime regole del gioco.
Presidente -
La parola al collega Gerandin.
Gerandin (MOUV') -
Grazie, assessore Chatrian. Ho
ascoltato e le mie domande erano sicuramente legate a quello che mi
sarebbe piaciuto sentire, anche sulla base di questo testo base,
ancora all'esame dei tecnici: qual era la posizione ufficiale del
Governo regionale. Mi ha detto che non siete ancora in grado di
esprimere una posizione, in quanto comunque il testo è all'esame da
parte di tecnici e che comunque siete in contatto con altre realtà,
altre Regioni. Però, su una modifica così importante, come
principio, io penso che sia importante avere anche una posizione
politica perché, al di là di tutto, potranno cambiare sicuramente,
sulla base dell'esame dei tecnici, alcune impostazioni, magari
alcuni passaggi, però i contenuti sono molto chiari. In una
conferenza stampa di presentazione ufficiale, non il tecnico di
ruolo ma il Ministro dell'ambiente, Sergio Costa, ha detto tutta
una serie di cose che sono alla base dei principi fondamentali
contenuti in questo piano.
A me chiaramente non interessava entrare nel dettaglio della
relazione con la quale andrete, ma capire, sulla base di questo, se
è intenzione almeno di portare una posizione, da parte della
Regione, io penso di legittima difficoltà, perché penso che non si
possa dire che in questo momento non ci sia una situazione di
legittima difficoltà sul territorio valdostano. Dopodiché, io non
so cosa si può portare a casa, ne siamo ben consci, perché quando
si tratta comunque di tavoli che riguardano più sensibilità
politiche, o quant'altro, si possono portare a casa magari dei
risultati che vanno in linea col pensiero e magari si può comunque
cercare di far valere almeno una posizione.
A me dispiace quando lei dice: facile populismo, non lezioni da
Roma. Io non le ho neanche citato nel mio intervento la famosa
circolare del Viminale! Non gliel'ho neanche citata, perché penso
che comunque, probabilmente, questa è una circolare che va
approfondita. Io ho apprezzato quando lei ha parlato di un
protocollo operativo nazionale, eventualmente da condividere,
sull'applicabilità di questa circolare, e mi pare un buon
approccio, ma quello che a me interessava capire era la posizione
politica. In questo momento noi abbiamo delle Regioni che, al di là
della bozza di piano, hanno già preso delle posizioni politiche
molto chiare: le Province di Trento, di Bolzano, la Toscana. Queste
sono posizioni in cui si dice comunque che il problema esiste, è
reale e che probabilmente questa convivenza non è così semplice e
facile.
Lei dice che non sono abbandonati e che le attività non sono a
rischio, ma io penso che ci siano degli allevatori che sono
transitati nei suoi uffici e abbiano detto di essere stufi di
questa problematica! Per cui va bene mettere in campo ogni forma
per preservare il discorso di questi attacchi, però alla base di
questo ci va una chiara posizione politica, su come pensiamo di
trattare la questione. Lei mi dice che non ha ancora approfondito,
perché è all'esame dei tecnici. Sulle posizioni politiche, per
carità, può essere modificato qualcosa, ma limitatamente, perché io
ho sentito in diretta la presentazione del piano da parte del
ministro Costa e lascia veramente poco spazio
all'interpretazione!
Detto questo, non sono entrato nel merito di quello che vorrete
modificare o meno, anche perché è oggetto di un emendamento e dirò
in quella sede cosa penso di questo emendamento. Però vorrei dire
ancora una cosa, e concludo. La sopravvivenza del lupo in Italia
non è così a rischio, perché penso che lei sappia che, comunque, in
Italia c'è circa dal 9 al 10 percento dei lupi presenti in Europa,
fatta salva la presenza in Russia; per cui non sono così a rischio
di estinzione. Mi auguro che si trovi la formula più corretta per
salvare lupo e agnello ma, l'ho già detto una volta, io sono anche
dalla parte degli agnelli e non solo dalla parte del lupo.
Dalle ore 17:33 assume la presidenza la presidente
Rini
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK