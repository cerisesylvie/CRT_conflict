Consiglio Regionale della Valle d'Aosta - Oggetto del Consiglio n. 149 del 4 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 149 del 4 ottobre 2018 - Resoconto
OGGETTO N. 149/XV - Interpellanza: "Avvio dell'iter
legislativo inerente la sperimentazione del sistema
dell'accreditamento presso la Regione dei servizi per la prima
infanzia".
Fosson (Presidente) -
Punto n. 31 dell'ordine del giorno.
La parola alla Consigliera Pulz per l'illustrazione.
Pulz (IC) -
Torniamo a parlare questa mattina di asili
nido.
Impegno Civico, già nella seduta del Consiglio dell'11 luglio
scorso, aveva cercato di portare l'attenzione sui servizi rivolti
alla prima infanzia in Valle d'Aosta, più in particolare nella
città di Aosta, al fine di segnalare, da una parte, la mancanza di
una visione strategica d'insieme e, dall'altra, le nuove esigenze
di flessibilità da parte delle giovani famiglie. Lo spunto per
questa analisi - lo cito solo per riepilogare velocemente i fatti -
si era imposto per via della paventata chiusura del nido Farfavola
che aveva suscitato le proteste da parte delle famiglie, la cui
mobilitazione aveva costretto le istituzioni comunali e regionali a
confrontarsi. La soluzione dell'accreditamento presso la Regione,
in base chiaramente a precisi criteri e controlli delle strutture
che intendono erogare servizi alla prima infanzia, pareva ottimale.
Le famiglie avrebbero così potuto ottenere un
voucher
da
utilizzare presso le strutture accreditate secondo le loro
esigenze. Si è però successivamente evidenziata la necessità non
solo di una delibera di Giunta, ma di un vero e proprio disegno di
legge che quest'Aula dovrà discutere e votare.
Le preoccupazioni delle famiglie del comune di Aosta, però, in
merito alla tempistica del nuovo
iter
legislativo che si
prospetta tanto urgente quanto necessario sembrano giustificate
(non tutti possono aspettare i tempi di quest'Aula) e richiedono
quindi improrogabili e precise risposte, perché l'eventuale ritardo
nell'iter potrebbe provocare complicazioni a catena nell'intero
settore dei servizi alla prima infanzia, sia pubblici che
privati.
Noi vorremmo quindi sapere dall'Assessore competente, in modo da
avere proprie informazioni dirette di prima mano, quale sarà l'iter
legislativo - anche se in questa situazione penso che nessuno possa
darci troppe certezze -, come pensiamo possa essere questo iter
legislativo che si è rivelato necessario per dare corso alla
sperimentazione del sistema dell'accreditamento proprio presso la
Regione dei servizi alla prima infanzia.
Presidente -
La parola all'Assessore Certan per la
risposta.
Certan (ALPE) -
Con la deliberazione della Giunta
regionale n. 1747 del dicembre 2017 sono state approvate le
disposizioni applicative per l'erogazione di un
voucher
a
favore delle famiglie con bambini iscritti e frequentanti gli asili
nido pubblici e privati, nidi aziendali e delle tate familiari
nell'ambito di un progetto europeo 2014/2020, ai sensi della DGR n.
322/2016. È stata in seguito rilevata la tendenza da parte delle
famiglie valdostane a scegliere i servizi alla persona sulla base
di differenti e personali valutazioni rispetto alla qualità, alla
prossimità, alla tipologia di progetto educativo o
socioassistenziale offerti. I servizi per la prima infanzia
regolarmente autorizzati non sono solo a gestione pubblica, ma
anche privata, tutti concorrono a formare l'offerta disponibile sul
mercato nei numeri considerati ottimali secondo l'indicatore
approvato dal Consiglio europeo di Lisbona del marzo 2000: il 33
per cento dei bambini nella fascia anagrafica di interesse sono
sostenuti anche dal pubblico. Questi sono gli
standard
che
vengono definiti dal Consiglio di Lisbona. Si è pertanto ritenuto
opportuno facilitare l'avvio di un processo di autoregolazione
dell'offerta dei servizi per la prima infanzia sul territorio
regionale, anche alla luce dell'attuale
trend
demografico
capace di premiare la qualità e l'intraprendenza creativa degli
operatori sociali esperti attraverso la sperimentazione di un
sistema di finanziamento regionale dei servizi di tipo indiretto
attraverso il riconoscimento alle famiglie di un voucher modulato
su base ISEE, finalizzato e vincolato alla frequenza dei servizi
per la prima infanzia, purché autorizzati e accreditati. Tale
sistema di finanziamento indiretto presuppone l'introduzione del
regime dell'accreditamento istituzionale degli asili nido al fine
di garantire il rispetto di standard di funzionamento e qualità dei
servizi adeguati alle finalità socioeducative dei servizi stessi,
perché, se non ci sono i requisiti di accreditamento, non è
possibile naturalmente avviare una sperimentazione.
Si è deciso in una prima fase, ad agosto 2018, che l'erogazione
dei voucher sarebbe stata effettuata in via sperimentale presso gli
asili nido pubblici e privati situati nel comune di Aosta per il
periodo 1 gennaio 2019-31 dicembre 2020, considerata la
concomitante scadenza degli appalti di gestione degli asili nido
pubblici in data 31 dicembre 2018. Tale progetto sperimentale è
stato condiviso con il Sindaco del Comune di Aosta e con i
Presidenti delle
Unités
in occasione dell'incontro svoltosi
in data 7 agosto 2018, nel corso del quale si è deciso che, in caso
di esito positivo della sperimentazione, il sistema di
finanziamento tramite voucher sarebbe stato esteso all'intero
territorio regionale, naturalmente nel rispetto delle varie
scadenze. Vi sono tutta una serie di contratti e di convenzioni
siglate, quindi si è iniziato dal comune di Aosta.
Nell'incontro sopra richiamato e negli altri incontri avuti con
il Comune di Aosta è stato chiarito che la sperimentazione doveva
entrare in un disegno di legge, nella fattispecie in quella della
variazione di bilancio che abbiamo
in itinere
, che ancora
non è stata approvata e portata in Giunta, ma che presumibilmente
verrebbe approvata nella seconda seduta di ottobre del Consiglio
regionale. Alla luce delle tempistiche prospettate nel corso
dell'ultimo incontro, a settembre 2018, ravvisate le criticità per
la conclusione dell'appalto entro il 2018, si è stabilito di
individuare una data successiva per l'avvio della sperimentazione,
presumibilmente il primo settembre 2019. Si è deciso per il primo
settembre, poiché nei mesi estivi cambiano spesso tutti gli utenti,
poiché i bambini frequentanti la scuola dell'infanzia si
trasferiscono ed è per quello che poteva essere interessante
partire con un'utenza più stabile - ecco perché è stata spostata al
primo settembre - al fine di consentire al Comune di Aosta anche
l'espletamento delle procedure per l'individuazione dei privati
gestori e le necessarie procedure di autorizzazione e di
accreditamento da parte di questi ultimi. Fino all'avvio della
sperimentazione le regole del finanziamento regionale dei servizi
alla prima infanzia rimarranno quelle attualmente in vigore; questo
è sempre stato molto chiaro: fino a quando non parte questa
sperimentazione. Sulla variazione di bilancio, in particolare nel
documento che viene definito collegato, è stata inserita una norma
che dovrebbe proprio attivare questa sperimentazione, quindi è
pronta.
Per quanto riguarda il punto di vista economico l'investimento
non cambia, poiché le proiezioni fatte variano leggermente, però
non in modo significativo. Se verranno inseriti - ne avevamo
parlato anche con i colleghi della maggioranza - dei criteri legati
alle politiche di inclusione - e l'Unione europea prevede per la
programmazione europea 2021/2028 l'inclusione della conciliazione
del lavoro - del servizio scuola/asilo nido, potrebbero esserci dei
lievi cambiamenti su chi usufruisce del voucher, ma per l'utenza,
perché potrebbe esserci, a seconda dei genitori (lavoratori o
meno), una lieve differenza, però tendenzialmente rimarrebbe
quello, così come anche il tetto standard dei 900 euro dovrebbe
rimanere lo stesso.
Président -
La parole à la Conseillère Pulz pour la
réplique.
Pulz (IC) -
Assessore, la ringraziamo per la puntuale e
articolata risposta che ha chiarito meglio i contorni della
problematica.
Chi si è occupato a diverso titolo di servizi alla prima
infanzia sa bene che il livello garantito in Valle d'Aosta è
senz'altro buono, se non ottimo, ed è proprio questa la
preoccupazione che ci muove: che in presenza di una diminuzione
della richiesta, dietro la quale vi sono tante precise concause che
vanno dal calo demografico alla minore disponibilità economica
delle famiglie, ad una maggiore disponibilità di tempo a fronte di
una situazione lavorativa precaria o anche assente in particolare
per molte mamme, il livello dei servizi alla prima infanzia deve
potersi mantenere elevato, sia nell'ambito pubblico che in quello
privato, e deve essere a sua volta rigorosamente controllato,
perché sappiamo bene - lo diceva un momento fa la collega Russo -
quanto siano fondamentali i primi anni di vita nel percorso di ogni
bambino in quanto persona.
Siamo altresì preoccupati che venga garantito il rispetto della
tempistica necessaria per dare continuità ai servizi e per
assicurare le famiglie che si sono molto preoccupate in vista della
scadenza dell'appalto da lei stessa richiamato; anche perché qui,
con il sistema dell'accreditamento dei
voucher
, stiamo
parlando di un nuovo modello organizzativo oppure potremmo dire un
"nuovo modello filosofico" di riferimento che ha degli aspetti di
sperimentazione, il che per forza di cose richiede tempi più
lunghi. Però la nuova tempistica non deve e non può andare a
discapito né degli enti locali che stanno cercando soluzioni - come
il Comune di Aosta, che sta mettendo in piedi ulteriori modelli di
coprogettazione -, né soprattutto a discapito dei bambini e delle
loro famiglie.
Presidente -
Abbiamo concluso le interpellanze. Ritengo
che non ci siano i tempi per iniziare il discorso sulle nomine, per
cui sospendo i lavori del Consiglio. I lavori riprenderanno alle
ore 15:30.
La seduta è sospesa.
---
La seduta termina alle ore 12:50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK