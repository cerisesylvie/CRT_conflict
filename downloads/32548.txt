Consiglio Regionale della Valle d'Aosta - Oggetto del Consiglio n. 1233 del 9 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1233 del 9 giugno 2010 - Resoconto
OGGETTO N. 1233/XIII - Interpellanza: "Individuazione di
immobili da destinare alle esigenze della Casa da gioco di
Saint-Vincent".
Interpellanza
Appreso che Casinò S.p.A. avrebbe locato un immobile in
Piemonte per destinarlo a magazzino e/o laboratorio;
Considerato che la Valle d'Aosta pullula di immobili sfitti,
anche di proprietà regionale;
Constatato che nel consuntivo 2009 di Casinò S.p.A.,
prossimamente all'esame del Consiglio regionale, sono lievitati i
costi per il godimento di beni di terzi;
ciò premesso, i sottoscritti Consiglieri regionali
Interpellano
il Presidente della Regione per sapere:
1) se la notizia di cui in Premessa corrisponde al vero: in
caso affermativo, quali sono i costi, i tempi e le ragioni di tale
scelta nonché quali sono gli aggravi di spesa per lo spostamento
dei mezzi e del personale;
2) se non ritiene che l'azienda potesse - per motivi
economici e logistici - individuare utilmente un insediamento più
vicino alla Casa da gioco;
3) se tra i numerosi immobili acquistati dalla Regione
nell'ambito della cosiddetta "rottura dell'accerchiamento della
Casa da gioco" non sia stato possibile reperire spazi da destinare
alle esigenze aziendali sopradescritte;
4) se questa singolare delocalizzazione rientra negli
intendimenti dell'azionista.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente.
Questa interpellanza, che riguarda la Casa da gioco di
Saint-Vincent, vuole approfondire due profili di una questione che,
se confermata, ci lascia più di una perplessità. Il primo profilo è
l'aspetto strategico: come sappiamo, questa Regione ha intrapreso
un indirizzo politico preciso, ovvero una strategia di rottura
dell'accerchiamento della Casa da gioco, acquistando tutto un
insieme di immobili e di pertinenze che dovrebbero non solo
emancipare giuridicamente il gestore da eventuali interferenze di
soggetti privati nell'utilizzo dei beni, ma soprattutto permettere
il reperimento di locali e di immobili per svolgere l'attività
nelle sue diverse esplicazioni. L'altro aspetto è invece quello
gestionale, ovvero locare immobili presso terzi ha un costo che va
a gravare sul conto economico dell'azienda.
Fatte queste premesse, l'informazione che ci è giunta è che
Casino S.p.A. avrebbe locato un immobile in Piemonte per destinarlo
ad uso laboratorio o magazzino. Allora, conoscendo la disponibilità
esistente sul territorio regionale di immobili affittabili, siano
essi di proprietà pubblica, perché sappiamo che la Regione ha una
cospicua disponibilità in tali termini, siano essi di privati, non
riusciamo a comprendere come mai - se la notizia è confermata -
Casino S.p.A. ha dovuto ricorrere ad affittare un immobile in
Piemonte per l'utilizzo che dicevo prima. La seconda considerazione
che si innesta su questo discorso è che abbiamo visto che, nel
consuntivo 2008 di Casino S.p.A., sono lievitati i costi per il
godimento di beni di terzi: questa è una voce che dovrebbe essere
calmierata, stante la rottura dell'accerchiamento di cui parlavo
prima.
Pertanto le domande che rivolgiamo al Presidente in relazione a
questo fatto sono le seguenti. In
primis
vorremmo avere una
conferma o meno di questa notizia che ci è giunta, e quali sono i
costi, i tempi, le ragioni di questa scelta, nonché quali sono gli
aggravi di spesa che vanno a pesare sul conto economico per lo
spostamento di mezzi, perché ci sono degli oneri di trasporto
inevitabili, e per l'utilizzo di personale. Se non ritiene che
Casino S.p.A. potesse, sia per motivi economici che logistici,
individuare utilmente un insediamento più vicino alla Casa da
gioco: mi risulta che in prossimità della Casa da gioco ci siano
diverse pertinenze immobiliari ormai di proprietà regionale, mi
risulta che l'ex Fera di Saint-Vincent fosse destinata a tal fine,
ma sembra che sia stata dismessa per l'utilizzo in termini di
magazzino e laboratorio. La terza domanda è se fra i numerosi
immobili che sono stati acquistati dalla Regione non ce ne sia uno
o un insieme di immobili che potessero svolgere questa funzione di
deposito e di laboratorio da destinare a queste esigenze aziendali.
La quarta domanda è se questa singolare delocalizzazione in terra
piemontese rientra fra gli intendimenti dell'azionista: visto che
lei rappresenta il 99 percento dell'assetto azionario, magari ci
sono state delle indicazioni in questo senso che ci sfuggono.
Président
- La parole au Président de la Région,
Rollandin.
Rollandin (UV)
- Grazie, Presidente.
Le premesse hanno sicuramente obbligato il collega a fare una
serie di ragionamenti che, se fossero corrispondenti alla base di
partenza, non potrebbero che essere accolti e condivisi. Posso dire
che la notizia alla base dell'interpellanza non corrisponde
minimamente al vero; quindi, destituita la notizia in sé, si può
capire bene che anche gli altri ragionamenti non hanno
sostanza.
La Casino de la Vallée non ha stipulato, non intende stipulare,
non ha avuto nessun input di nessun tipo ad un contratto di
locazione di immobili in Piemonte, né altrove; anzi, proprio
nell'ottica dell'ottimizzazione della spesa e della logistica,
Casino de la Vallée libererà a breve i locali attualmente
utilizzati a magazzino e laboratorio presso l'immobile ex Fera di
Saint-Vincent, in forza di un contratto di comodato che era nel
2005 con Finaosta che è proprietaria dell'immobile, dando quindi
ulteriore disponibilità di immobili. Il magazzino sarà infatti
trasferito presso uno stabile in frazione Renard di Saint-Vincent,
che fa parte delle proprietà acquisite da STV proprio nell'ambito
della richiamata rottura dell'accerchiamento della Casa da gioco.
Quindi credo che siamo in linea con quelli che sono gli indirizzi
che possono essere dati sotto questo profilo. Grazie.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. La sua risposta mi
conforta, perché effettivamente se fosse stata confermata, sarebbe
stata decisamente disdicevole rispetto ad un insieme di
ragionamenti che sono stati da me proposti e da lei condivisi.
Forse ci è pervenuta perché era nelle intenzioni di qualcuno, ma
queste intenzioni sono state prontamente stoppate e probabilmente
l'azionista ha fatto la sua parte. Grazie per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK