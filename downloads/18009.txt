Consiglio Regionale della Valle d'Aosta - Oggetto del Consiglio n. 1105 del 26 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1105 del 26 gennaio 2000 - Resoconto
OGGETTO N. 1105/XI Notizie su contributi erogati alla
Viasystems di Pont-Saint-Martin e alla Tecdis di Châtillon.
(Interrogazione)
Interrogazione Premesso:
- che la legge regionale n. 84/1993, modificata e integrata con
due successivi interventi legislativi nel 1996 e nel 1997, prevede
l’erogazione di contributi a favore della ricerca,
dello sviluppo e della qualità;
- che con due recenti deliberazioni, la Giunta regionale ha
disposto la concessione di altrettanti contributi a favore della
Viasystems di Pont-Saint-Martin e della Tecdis di Châtillon: alla
prima per un importo di lire 3.474.750.000 e alla seconda per un
importo di lire 4.252.054.000;
- che nelle Premesse delle suddette deliberazioni non si fa
cenno, nemmeno genericamente, alla tipologia dei progetti soggetti
a finanziamento da parte dell’Amministrazione
regionale;
Tutto ciò premesso i sottoscritti Consiglieri regionali
Interrogano
l’Assessore competente per sapere:
1) a quali iniziative corrispondono i progetti avanzati dalla
Viasystems e dalla Tecdis;
2) a quali prospettive occupazionali e a quali sbocchi di
mercato si prevede essi conducano;
3) se le aziende sopracitate hanno già percepito in passato
contributi ai sensi della legge regionale 84/1993 e, in caso
affermativo, a fronte di quali progetti.
F.to: Tibaldi - Frassy - Lattanzi
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Il progetto dell'impresa Viasystems è
denominato: "Ricerca e sviluppo di un processo per la realizzazione
di nuovi componenti elettronici ad alta densità di interconnessione
per la costruzione del chip carrier". Per la costruzione di
circuiti di stampati, le piastrine di silicio dette chip,
contenenti milioni di transistors, vengono inserite in contenitori
detti "chip carrier", che a loro volta vengono saldati ai circuiti
stampati.
Il chip carrier è pertanto un adattatore dimensionale fra il
chip e il circuito stampato. La sua miniaturizzazione richiede però
una realizzazione su più strati, sui quali sono disposte le piste
di interconnessione multistrato laminato. Questo comporta la
necessità di eseguire un gran numero di fori ciechi per il
collegamento fra piste di strati diversi.
Il processo più complesso nella realizzazione del chip carrier,
il multistrato, è appunto la realizzazione di circa 400 fori con
diametro inferiore al decimo di millimetro su una superficie di
qualche centimetro, mediante l'uso della tecnologia laser.
Il processo presenta quindi attività di ricerca industriale di
sviluppo precompetitivo; in sostanza, si tratta di produrre dei
componenti elettronici sempre più piccoli e con maggiori
prestazioni.
La crescita esponenziale del mercato del chip carrier, che a
livello mondiale è stimata in 3000 miliardi entro i prossimi 5
anni, e il rilievo dei clienti utilizzatori (Microelectronics,
Siemens, Philips, Magneti Marelli, eccetera) conferiscono al
progetto di ricerca una particolare rilevanza strategica, in grado
di rafforzare complessivamente anche il mercato tradizionale dei
circuiti stampati.
L'impresa, per quanto riguarda l'occupazione, prevede, a regime,
di destinare all'iniziativa 30 nuovi dipendenti.
Per quanto riguarda invece la Tecdis, il progetto di
quest'impresa costituisce il proseguimento delle attività
d'innovazione e diversificazione dell'impresa già in parte oggetto
della precedente domanda di contributo presentata ai sensi della
legge n. 84/93. Esso riguarda innanzitutto innovazioni di prodotto
nel campo dei display a cristalli liquidi per la telefonia mobile,
per le calcolatrici, per le automobili, per la strumentazione
medicale, e dei display di grandi dimensioni per la visualizzazione
pubblica. Inoltre, l'impresa intende continuare lo sviluppo del
progetto per la realizzazione di un'etichetta elettronica destinata
ai supermercati, realizzata mediante display, in modo da permettere
il loro aggiornamento a distanza, e il progetto del telefono
intelligente, che permette la lettura delle smart card e che svolge
funzione di home banking, agenda, calcolatrice, point of sale.
Entrambi questi progetti sono realizzati in collaborazione con
altre imprese.
L'impresa intende in particolare studiare i cristalli liquidi
nematici, bistabili, ad effetto di superficie, il display paper
white con particolare luminosità, il display a colore riflessivo, i
display fotoluminescenti, il display su supporto plastico. Esso
riguarda poi innovazioni di processo che mirano a migliorare le
prestazioni fondamentali dei display, liquid cristal display, e i
moduli visualizzatori completi, liquid cristal module, anche con
possibilità di comando del display mediante contatto.
Il progetto presenta attività di ricerca industriale e di
sviluppo precompetitivo.
Mentre l'impresa Viasystems non ha mai ricevuto contributi,
l'impresa Tecdis ha già ottenuto un contributo ai sensi
dell'articolo 8 della legge n. 84 di lire 2 miliardi, concesso con
deliberazione della Giunta regionale n. 3214 del 21 novembre 1998,
e parzialmente liquidato per un importo pari a 1.537 milioni.
Tale contributo riguardava un progetto che comportava attività
d'innovazione di processo e di prodotto. Le prime consistevano nel
miglioramento del display LSD in materia di contrasto,
anglodivisione, campo di temperatura, consumi, colore riflessivo,
possibilità di montare un chip direttamente sul display, chip on
glass, e dei moduli in materia di consumi, pesi, funzioni,
eccetera. Le seconde consistevano nella realizzazione di display
per telecomunicazioni, per strumentazioni medicali, per automazione
di ufficio, per visualizzazione pubblica, per automobili.
Il 95 percento del fatturato della Tecdis è rivolto alla
esportazione, la globalizzazione dei mercati e l'annullamento dei
dazi doganali europei sui display a cristalli liquidi costringono
l'impresa a posizionarsi e a rafforzarsi nella fascia medio alta
dei prodotti, non potendo difendere quelli della fascia bassa dalla
concorrenza dei costruttori dell'estremo oriente, Taiwan, Corea,
Cina, eccetera.
I contributi a favore della ricerca contribuiscono in modo
importante al raggiungimento di tale obiettivo. Il progetto,
presentato nel 1994, ha consentito un progressivo aumento del
fatturato, al quale è corrisposto un incremento del numero degli
occupati, come emerge dai seguenti dati: per fare un esempio, la
Tecdis aveva nel 1983 un fatturato di 18,5 miliardi, salito nel
1994 a 53 miliardi, attualmente per il 1999 il fatturato è di 135
miliardi, per il 2000 si prevede un fatturato di 160 miliardi. La
progressione è particolarmente significativa anche per quanto
riguarda l'occupazione: nel 1993 i dipendenti erano 227 e
attualmente i dipendenti sono passati a 402: 3 dirigenti, 95
impiegati, 304 operai.
Le attività istruttorie per la concessione e la liquidazione dei
contributi sono svolte in collaborazione con Finaosta, perché
ovviamente la concessione dei contributi viene data sulla base di
una valutazione tecnica della validità del progetto di ricerca, e
Finaosta si avvale per la valutazione dei progetti, in particolare
di quelli nel campo dell'elettronica, del prof. Vito Svelto,
ordinario di elettronica dell'Università di Pavia, che ha
effettuato i controlli dell'ammissibilità delle spese e del
raggiungimento degli obiettivi previsti dai progetti di
ricerca.
Presidente
La parola al Consigliere Tibaldi.
Tibaldi (FI)
Anche se la risposta dell'Assessore è stata
soddisfacente per la sua completezza almeno a livello di dati,
riteniamo fare alcune riflessioni anche noi proponenti di
quest'interrogazione. Che è stata proposta proprio per la
genericità con la quale le due delibere che sono citate in premessa
si riferiscono all'erogazione di due contributi all'azienda
Viasystems di Pont-Saint-Martin e alla Tecdis di Châtillon, il cui
ammontare complessivo è di quasi 8 miliardi. E non è poca cosa,
anche perché questi contributi vengono attribuiti con la legge n.
84/93, che è una legge destinata a stimolare le iniziative a favore
della ricerca, dello sviluppo e della competitività aziendale.
Legge che nel 1996-1997 ha avuto una serie di modificazioni, che
avrebbero dovuto allargare questi incentivi anche alla piccola e
media impresa, cosa che purtroppo non si è verificata, in quanto
questi fondi sono precipuamente destinati solo all'industria, e lo
vediamo chiaramente perché la Viasystems da una parte e la Tecdis
dall'altra sono fra le maggiori beneficiarie.
Le osservazioni che vogliamo fare sono le seguenti.
In primo luogo, sarebbe stato interessante sapere dalle risposte
dell'Assessore che fine ha fatto il centro di ricerca, che era
previsto per la Tecdis di Châtillon, un centro di ricerca che è
stato istituito nella convenzione stipulata nel 1991, nove anni fa,
e per il quale è stato previsto con una specifica legge nel 1992,
un anno dopo, uno stanziamento di ben 12 miliardi.
L'attività di ricerca direi che avrebbe dovuto avere già da
tempo un notevole sviluppo in quello stabilimento di Châtillon.
Quindi mi sembra che la risposta dell'Assessore al terzo punto,
dove si chiede se le aziende sopracitate hanno già percepito in
passato contributi, sì è vero che hanno percepito solo 2 miliardi,
nella fattispecie la Tecdis, ai sensi della legge n. 84, ma è
altrettanto vero che sono stati fatti stanziamenti plurimiliardari
per questo centro di ricerca, che in realtà sembra esistere solo
sulla carta e non nella realtà dei fatti. Fra l'altro, la
convenzione del 1991 prevedeva anche la possibilità di creare una
seconda unità aziendale a Châtillon nel terreno adiacente, la
cosiddetta "Tecdis 2", che poi non è mai decollata. Quindi la
Tecdis non è nuova a finanziamenti di questo tipo; ci auguriamo che
effettivamente questi soldi vengano indirizzati per la ricerca di
nuove tecnologie o di nuovi processi produttivi, e non si
verifichino magari situazioni anomale come è successo nel 1993 per
la Conner, quando di fronte a specifiche interrogazioni non solo
del sottoscritto, ma anche di altri consiglieri, l'Assessore
Mafrica e il suo predecessore davano risposte tranquillizzanti sui
fatturati, sugli indici d'occupazione e le quote di mercato
occupate.
Per quanto riguarda Viasystems le delibere raccolte sono ben
poche, sono tre, però sappiamo che la Viasystems è un'azienda che
ha cambiato pelle quattro volte in questo quinquennio, perché è
nata come Zincocelere, poi Nordelettronica, poi Caine, e ora
Viasystems. In questi quattro passaggi anch'essa è stata
beneficiata non poco dall'Ente regionale a vario titolo, sappiamo
che già solo a livello di convenzione erano previsti interventi
finanziari per 22 miliardi sia diretti che indiretti nel 1996, e
ora percepisce altri 3.474 milioni nel settore della ricerca.
Assessore, noi facciamo leva sui presupposti della legge n.
84/93 che è oggetto di quest'interpellanza, in particolare
sull'articolo 13 che si riferisce ai controlli, cioè che i
beneficiari dei contributi e nella fattispecie queste due aziende
entro tre mesi dalla realizzazione di questi programmi ci diano
indicazioni più precise sull'attività di ricerca che viene svolta,
perché a fronte delle spese miliardarie che l'Ente regionale sta
erogando o che ha già erogato anche in altre forme, non solamente
ai sensi di questa legge, ci siano dei riscontri e a livello di
target produttivo e a livello di qualità e a livello di sviluppo, e
naturalmente a livello occupazionale e quindi d'incremento di posti
di lavoro.
La seconda preoccupazione che invece ci sentiamo di esprimere è
quella relativa alle azioni di sensibilizzazione; nel 1997 questa
legge è stata modificata parzialmente, per far sì che anche le
imprese con un numero di dipendenti non così elevato, cioè le
piccole e medie imprese, potessero accedere a questi benefici.
Sappiamo che purtroppo la legge n. 84 è rimasta esclusiva solo
delle grandi industrie locali, evidentemente quella modifica non è
stata sufficientemente captata dagli imprenditori locali.
Direi che è necessario come ente Regione, visto che il nostro
tessuto economico è composto anche da una moltitudine di piccoli
imprenditori, sensibilizzare maggiormente queste aziende e anziché
allontanarle con dei percorsi burocratici sfiancanti come purtroppo
oggi accade, cercare di avvicinarle ai benefici previsti da questa
legge.
Non vorremmo che queste leggi come altre, come quelle del 1992
che prima ho citato, rimanessero un'esclusiva di grandi aziende che
magari non sempre utilizzano questi fondi messi a disposizione
dalla Regione per le finalità istituzionali previste e quindi per
la ricerca e lo sviluppo, per il miglioramento della qualità.
Queste sono le riflessioni e le preoccupazioni che ci sentiamo
di esplicitare oggi all'Assessore, facendo tesoro delle
comunicazioni che ci ha fornito in risposta all'interrogazione
presentata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK