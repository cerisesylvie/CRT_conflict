Consiglio Regionale della Valle d'Aosta - Oggetto del Consiglio n. 3477 del 15 giugno 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3477 del 15 giugno 1992 - Resoconto
OGGETTO N. 3477/IX Elezione del Presidente del Consiglio
regionale.
Bich (Presidente)
Rammento che si applica l'articolo 7
del Regolamento interno e che, pertanto, possiamo passare al
dibattito.
Vorrei, a questo riguardo, fare una comunicazione: venerdì si è
riunita la Conferenza dei Capigruppo. Si sarebbe trovata un'intesa
di massima, all'unanimità tra i vari gruppi presenti, di iscrivere
in via di urgenza, ai sensi dell'articolo 53 del Regolamento
interno 2° comma, sia le nomine delle Commissioni Consiliari, sia
l'elezione dei posti vacanti all'Ufficio di Presidenza.
Si è deciso altresì, di far slittare la sessione ordinaria del
Consiglio, prevista per i giorni 24, 25 e 26, ai giorni 29 e 30
giugno.
Quindi si è proceduto alla determinazione del calendario, alla
redifinizione del calendario, delle sedute consiliari, mantenendo
per lo stesso giorno previsto in calendario precedentemente, la
prima sessione di luglio, 8-9 e 10, e poi successivamente si è
trovato l'accordo di far slittare di 4 giorni la seconda sessione
di luglio; che sarà il 20-21e 22.
Per settembre, quanto previsto dal calendario precedentemente
definito, resta invariato.
Presidente
Ha chiesto la parola il Consigliere
Andrione, ne ha facoltà.
Andrione (UV)
La majorité propose, pour la charge de
Président du Conseil, monsieur Edoardo Bich.
Presidente
Ha chiesto la parola il Consigliere
Milanesio, ne ha facoltà.
Milanesio (PSI)
Colleghi Consiglieri, l'elezione del
Presidente del Consiglio regionale non è mai un atto di scarso
rilievo politico.
Il suo ruolo di supremo garante del Consiglio, solo organo in
cui risiede la legittima sovranità popolare tra una consultazione e
l'altra, richiederebbe un consenso, e quindi una credibilità, che
dovrebbero scaturire da un confronto schietto tra la maggioranza e
la minoranza.
Preciso subito, a scanso di equivoci, che non intendiamo
avanzare, in questa sede, nessuna richiesta improntata a
quell'ipocrita concetto di pseudo democrazia secondo cui la
minoranza, per essere tutelata, dovrebbe poter esprimere il
Presidente del Consiglio come bilanciamento dei poteri
dell'esecutivo.
Ciò appartiene ad una mai abbastanza deprecata mentalità del
consociatilismo, verso cui noi non abbiamo mai nutrito simpatia
alcuna né fornito argomenti per la sua sopravvivenza.
Fatta questa doverosa premessa, pur tuttavia ci chiediamo e vi
chiediamo: perché sul
supremo arbiter
dei lavori del massimo
organo regionale, ci volete porre di fronte al fatto compiuto?
Perché non avete avvertito nemmeno l'elementare correttezza di
consultare i gruppi della minoranza, non già sul nome, ma almeno
sul profilo, l'identikit di chi avrebbe potuto registrare, se non
il gradimento esplicito, troppa grazia me ne rendo conto, almeno la
non-ostilità dichiarata dell'opposizione.
Il preambolo e le successive dichiarazioni di intento
politico-programmatiche del Presidente Lanivi, che noi abbiamo
ascoltato con interesse e rispetto, ci sembra vadano in ben altra
direzione, e dovrebbero vedere questo passaggio giocato in modo
tale da non contraddire ulteriormente quanto solennemente
affermato, solo pochi giorni or sono, in questa aula.
L'altra questione, su cui ci si è sciacquati la bocca e dato uno
spropositato rilievo nei documenti programmatici, salvo farne
strame immediatamente all'atto stesso in cui si è consumata
l'elezione dell'esecutivo, è la oramai abusata questione
morale.
Quello che intendo svolgere sono solo alcune riflessioni a voce
alta, rivolte pacatamente a tutti i Consiglieri, con l'umiltà di
chi deve premettere: confesso che ho vissuto, confesso che ho
peccato, ma ho anche pagato. E allora comincerò col dire che noi
intendiamo porre la questione morale non a guisa di angelo
vendicatore che, con la spada fiammeggiante, mena fendenti o
piattonate a dritta e a manca per annichilire Tizio, Caio o
Sempronio.
La questione morale, per quello che ci riguarda, è troppo
importante per essere usata come arma da una parte politica per
delegittimare le altre in nome di una pretesa diversità
genetica.
La storia passata e la cronaca presente si sono fatte carico di
ridicolizzare la teoria dei puri.
Aveva ragione Pietro Nenni quando scriveva, a proposito delle
lotte di potere mortali all'interno del Movimento Comunista
Internazionale: "quando arriva un puro trova sempre uno più puro di
lui che lo epura".
Non è quindi alla versione moralistica o moralisticheggiante
della questione morale che vorremmo far riferimento. La conosciamo
troppo bene, perché è stata usata contro di noi socialisti, e del
sottoscritto in particolare, in tutte le sue versioni più subdole e
sfacciate, da avversari a corto di argomenti, da ex compagni in
cerca di benemerenze e talvolta persino da compagni desiderosi di
distinguersi senza troppo faticare.
Il PSI da oramai 10 anni aveva avvertito, senza peraltro
riuscire a fare un bel nulla, e questo lo dobbiamo ammettere, che
la distorsione del nostro sistema politico richiedeva di porre con
urgenza la questione della grande riforma istituzionale e morale.
Già allora cogliemmo il diretto rapporto, la consequenzialità
stretta, tra crisi istituzionale e crisi morale. A quel tempo non
si capì abbastanza il perché di questi due aggettivi messi uno
accanto all'altro.
I fatti che stanno accadendo in tutta Italia ne sono oggi la più
drammatica ed eloquente dimostrazione.
Mi farò aiutare da alcune considerazioni brevi. State tranquilli
che non vi infliggo delle lunghe perorazioni, alcune considerazioni
che ho letto di recente e che mi confortano su un'analisi che noi
abbiamo già fatto in qualche modo, sulla peculiarità italiana
rispetto agli altri paesi, e quando dico italiana intendo anche
quella valdostana.
I partiti si sono trovati, all'alba della Repubblica, ad
assolvere un ruolo sostitutivo delle istituzioni che non c'erano.
Questo ruolo l'hanno assolto con la più ampia partecipazione
popolare, in quanto erano espressione di volontà collettive ed
erano gli unici che si occupavano del funzionamento dello
Stato.
Questo ruolo sostitutivo è rimasto con il passare degli anni,
anzi si è accentuato in una società che cresceva, e con essa
maturava il bisogno delle istituzioni che oramai i partiti non
erano più in grado di surrogare. L'originaria funzione sostitutiva
ha assunto col tempo connotati diversi e peggiori.
Ma chiediamoci che cosa ha creato questo degrado.
Sono tanti i fattori, dice Giuliano Amato. La caduta delle
ideologie, come collante del consenso politico, ha portato alla
concentrazione della politica sull'uso delle risorse amministrative
come fonte del consenso, e il costo stesso della politica inoltre,
è venuto crescendo ed ha avvinghiato sempre più il personale
politico a questo tipo di rapporto con le istituzioni.
C'è poi la conformazione stessa del nostro sistema istituzionale
ed amministrativo, che è sempre stata tale da consentire un ruolo
esorbitante al personale di derivazione partitica nella gestione
della cosa pubblica, privando viceversa, di poteri di guida e di
coordinamento, gli organi al vertice delle istituzioni.
In tal modo, ognuno ha potuto gestire la propria fetta di
amministrazione per proprio conto, cioè si sono dati, ai partiti
feudatari, Ministeri, assessorati, Presidenze del Consiglio in
questo caso, che vengono date come se fossero un Assessorato,
attribuite senza quel conforto e quel confronto, quella ricerca,
quanto meno, di salvare la forma, anche se poi assessorato non sono
per chi lo deve rivestire, e quindi si concretizza poi quel
pagamento che invece di avvenire con i fatidici trenta denari
avviene solo con venti denari.
Però, in che cosa, Lanivi, la tua Giunta si discosta da questo
schema di lottizzazione e di occupazione partitocratica. Qual è
stato il tuo ruolo, seppure nell'ambito della maggioranza politica
stabilita, nella scelta degli Assessori.
Forse in base alle loro attitudini, alle loro competenze, vorrei
proprio saperlo, vorrei che tu ce lo dicessi, come anche che ci
spiegassi, in questo caso, o ce lo spiegasse Andrione, qual è stata
la spinta che ha portato questa indicazione per la Presidenza del
Consiglio.
L'altra questione, quella che comunemente viene vista come la
vera questione morale e che invece per noi è una parte, anche se
non trascurabile, della più generale questione
istituzionale-morale, vale a dire quella riferita a chi è
sottoposto a rinvii a giudizio di carattere penale o a citazioni di
carattere patrimoniale in danno della Regione, di fronte alla Corte
dei Conti, anche se hanno due valenze queste cose, ebbene per noi
questa è una questione di stile.
Diceva Dufont, che non è il portiere della Juventus:
le style
c'est l'homme
. E se questo è vero per ogni uomo, per gli uomini
politici, le Giunte, i partiti e i movimenti politici, per la vita
politica in generale, lo stile non è qualcosa di dannunziano da
confondere con l'estetismo.
Lo stile diventa la credibilità di un uomo politico, di un
Presidente di Giunta, di un Assessore, di un partito, di un
movimento. Lo stile è l'emblematizzazione stessa della credibilità
di un'affermazione, e si deve concretizzare con un comportamento
preciso e conseguente. Chi potrà credere che, a parole, volete
cambiare metodi, quando nei fatti cadete nella contraddizione? E la
più emblematica, la più incontrovertibile e più clamorosa.
Tra i dodici Consiglieri dell'Union Valdôtaine non c'era
abbastanza materiale umano per compiere una scelta che non
contraddicesse lo stile, il metodo, la volontà di rinnovamento così
tanto conclamati e contestualmente mortificati?
In questo momento, in tutto il resto d'Italia, chi ha
procedimenti giudiziari in corso si sta facendo da parte, pur
proclamando la sua innocenza alla quale noi vogliamo credere, e pur
credendo all'innocenza di quelli che in questo Consiglio hanno
chiesto la parola, per il male che noi gli vogliamo, cioè nessuno,
noi ci auguriamo che siano tutti innocenti.
A meno che esista un rito politico valdostano, ortodosso,
accettato, di cui voi siete i sacerdoti e che a noi profani sfugga
nella sua misterica e superiore bellezza.
A questo rito certamente non appartenevano gli Chabod, i
Pollicini e i Borbey, perché si comportarono in modo diverso. A
questo punto però, qualcuno ce lo deve spiegare o perlomeno ce lo
deve enunciare, se esiste questo rito.
Se non arriveremo a comprenderlo con il ragionamento potremo
sempre far ricorso alla fede, e ho l'impressione che da oggi,
compreso, in avanti, sempre di più, dovremo compiere tanti atti di
fede se vorremo mantenere quell'apertura di credito che ti abbiamo
fatto, Ilario.
Noi ci asterremo pertanto dalla votazione, per le considerazioni
che abbiamo fatto, perché riteniamo di non poter prendere parte
alla elezione del massimo garante del funzionamento del Consiglio
regionale, in quanto non è stato sentito, e lo ripeto, nemmeno
l'elementare bisogno di avere un confronto, sia pure di striscio,
su questa vicenda.
Si trattava di eleggere, in qualche modo, ripeto, il decimo
Assessore.
Presidente
Ha chiesto la parola il Consigliere Bondaz,
ne ha facoltà.
Bondaz (DC)
Vorrei, ad evitare le lunghe dissertazioni
di carattere filosofico che ha fatto il Consigliere Milanesio,
ricordare a questo Consiglio alcuni articoli, o meglio qualche
parte di qualche articolo del nostro regolamento.
E in modo particolare voglio ricordare l'articolo 9 che precisa:
"il Presidente rappresenta il Consiglio, lo presiede, dirige e
tempera le discussioni, impone l'osservanza del regolamento,
provvede al buon andamento dei lavori" e via di questo passo.
Al 4° comma dello stesso articolo si legge: ogni qualvolta lo
ritenga utile, il Presidente convoca l'Ufficio di Presidenza, la
Conferenza dei Capigruppo, i Presidenti delle Commissioni per
esaminare l'ordine del giorno del Consiglio e per ogni eventuale
questione.
Ora oggi, il Consigliere Andrione, in un modo molto stringato,
ci ha fatto sapere che la maggioranza chiede di nominare e propone
alla carica di Presidente, l'attuale Vicepresidente e probabilmente
futuro Presidente di questa assemblea, il Consigliere Bich, senza
darci giustificazione alcuna.
Ma questo può anche non voler dir nulla.
A noi, sia personalmente che come gruppo, dispiace di dover, in
questa sede, dire di non poter partecipare alla nomina del
Presidente del Consiglio, perché il Presidente del Consiglio, come
ho letto prima, è un po' il referente di tutto il Consiglio, di
tutti i Consiglieri, siano essi di maggioranza che di
minoranza.
Ma voglio motivare il perché di questa nostra astensione dalla
votazione.
Noi siamo profondamente convinti che l'attuale Vicepresidente ha
violato, sapendo di farlo, il regolamento del Consiglio.
Non è una critica evidentemente di carattere personale, è una
critica esclusivamente politica e regolamentare.
Perché? Perché nella volta scorsa, quando si trattò di nominare
l'Assessore Voyat, egli non ha fatto buon uso del regolamento, lo
ha calpestato, a nostro giudizio, perché quanto meno, anche a voler
andare avanti, avrebbe dovuto convocare la Conferenza dei
Capigruppo come organo di tutela del Consiglio,
nell'interpretazione eventuale la Commissione del Regolamento, che
più volte è stata convocata immediatamente per una decisione di
carattere regolamentare, in modo da poter andare avanti
regolarmente, a nostro giudizio, nei lavori.
Ciò non è stato fatto perché probabilmente c'era la fretta, o la
"fregola", di arrivare quanto prima e al più presto alla nomina
degli Assessori, per poter fare poi con estrema velocità, se
ricordo bene, se le notizie mi sono giunte in modo esatto, la
convocazione immediata della Conferenza dei Capigruppo, per
stabilire immediatamente la convocazione di questo Consiglio per la
nomina del Presidente.
Io non so se tutti i Capigruppo erano presenti a quella
riunione, non mi risulterebbe, e questa sarebbe già una prima
violazione, perché nulla sarebbe cambiato se il Vicepresidente
vicario avesse convocato la conferenza dei Capigruppo il giorno
dopo, con un telegramma, due giorni dopo, per fissare comunque la
riunione del Consiglio oggi.
Ecco, voglio dire, tutte queste, a nostro giudizio politico,
violazioni del regolamento, ed ecco perché ho letto all'inizio
l'articolo 9 del regolamento, che prevede, che impone al Presidente
di dover osservare il regolamento, e di imporlo ai Consiglieri.
Noi riteniamo che questo non sia stato fatto, e che il
Presidente
in pectore
di questa assemblea abbia, a nostro
giudizio, violato quello che è il nostro regolamento, violato il
regolamento che ci siamo dati in modo estremamente libero come è
sempre avvenuto in questo Consiglio.
E' chiaro che l'elezione, a nostro giudizio, dell'Assessore al
Turismo è viziata quanto meno da una irregolarità formale, non dico
sostanziale perché non cambiava niente, veniva eletto due giorni
dopo e questo non avrebbe cambiato la composizione della Giunta, ma
iniziare così il lavoro di questa nuova maggioranza, che è una
maggioranza di transfughi se mi permettete, è quanto meno
preoccupante, perché colui che dovrebbe essere il rappresentante,
colui che dovrebbe essere il garante dei lavori di questo Consiglio
nei suoi atti, ha fatto, a nostro giudizio, delle cose che non
poteva fare.
Ecco, non è stato sicuramente
super partes
come
giustamente deve essere il Presidente del Consiglio, ed è per
queste ragioni di carattere regolamentare, per le ragioni di
carattere, se vogliamo, anche politico, che il nostro gruppo non
parteciperà alla votazione del Presidente del Consiglio.
Lo diciamo con il collo storto, se mi è permesso, perché alla
votazione del Presidente del Consiglio noi avremmo voluto
partecipare con estrema solidarietà e anche magari votarlo, anche
se dai banchi dell'opposizione non cambiava assolutamente nulla, ma
non possiamo, a nostro giudizio, votare un Consigliere che nel
recente passato ha violato più volte il regolamento che noi
liberamente ci siamo dati.
Presidente
Vorrei fare una precisazione procedurale su
questo punto sollevato dal Consigliere Bondaz.
Alla riunione da me sollecitata già la settimana scorsa, della
conferenza dei capigruppo, ha partecipato il capogruppo del gruppo
della Democrazia Cristiana, quindi non è stata..
(voci in aula)
..comunque lui ha partecipato a questa riunione.
A seguito di questa riunione, ho preferito rafforzare le tesi
sostenute in Consiglio dal sottoscritto e da diversi gruppi,
chiedendo un parere tecnico-giuridico al capo dell'Ufficio
legislativo, il quale ha riferito che la procedura è stata
rispettata appieno.
Io ho dato tra l'altro, nella Conferenza dei Capigruppo che si è
tenuta venerdì per decidere quanto è stato riferito stamane, ho
dato nota scritta e chiara di quanto riferito dal Dr. Garrone, capo
dell'Ufficio legislativo, e quindi si riscontra una assoluta
correttezza nel rispetto del regolamento.
Io ho fatto avere copia di questa nota a tutti i Consiglieri
presenti, e ritengo di essermi comportato nel modo più pacato e più
consono a quanto doveva decidere il Presidente di questa assemblea.
Dopodiché, la valutazione è di puro tipo e marchio politico, quindi
la verità è poi quella in fondo; la decisione è e deve essere di
tipo politico, questo per quanto mi competeva e per quanto era
necessario precisare sui termini del regolamento e
l'interpretazione del regolamento.
Per quanto riguarda la convocazione della Commissione di
Regolamento, tengo a precisare che un Consigliere dell'opposizione,
con mozione d'ordine, ha chiesto di dare una interpretazione
immediata sui termini del regolamento.
La Commissione del Regolamento è formata da personale politico e
la facoltà, l'ufficio, la natura di questa stessa Commissione,
viene di fatto superata dalla sovranità del Consiglio regionale che
si è espresso proprio per la tesi sostenuta da questa presidenza
nella procedura che poi si è dipanata nell'altra seduta.
Quindi mi sembra che tutto sia stato fatto secondo i criteri e i
crismi del regolamento.
Presidente
Ha chiesto la parola il Consigliere Bondaz,
ne ha facoltà.
Bondaz (DC)
E' vero che un Consigliere ha fatto una
mozione d'ordine, ma Lei, come Presidente di questa assemblea,
ricorderà, come ricorderanno i Consiglieri e come si sarà
evidentemente scritto negli atti del Consiglio, che io avevo fatto
un espresso richiamo al regolamento prima che qualcuno, e non
ricordo chi, facesse una mozione d'ordine. Per cui Lei ha definito,
con la mozione d'ordine, e ha evitato di mettere in discussione il
richiamo al regolamento che io avevo fatto.
Presidente
Ha chiesto la parola il Consigliere
Maquignaz, ne ha facoltà.
Maquignaz (GM)
Anch'io per una brevissima questione
formale, per rilevare una certa incongruenza.
Io ho ricevuto, come vicecapogruppo, la convocazione per
partecipare alla Conferenza dei Capigruppo. Ora, io non sono
Capogruppo perché sono vice, quindi vorrei sapere per quale motivo
la convocazione è stata mandata a me, primo problema.
Secondo problema; voglio precisare serenamente che il mio
gruppo, di cui Lanivi è capogruppo, non è stato convocato, per cui
credo che questa incongruenza vada chiarita, anche per poter capire
come muoversi e come stanno le cose.
Quindi chiedo al Presidente del Consiglio di voler chiarire
anche questa questione prima di procedere ai lavori e spiegare il
motivo per cui io sono stato convocato come vice capogruppo e
secondariamente chi, al posto mio, ha eventualmente partecipato
alla Conferenza dei Capigruppo.
Presidente
Per quanto riguarda questo aspetto formale,
il Capogruppo, essendo stato nominato Presidente della Giunta ed
eletto Presidente della Giunta, partecipava già come membro di
diritto alla Conferenza dei Capigruppo.
Mi sembrava un elemento di allargamento dovuto, necessario e
rappresentativo, il fatto di estendere al vicecapogruppo dello
stesso gruppo, l'invito ad intervenire.
Questo dava modo alla Conferenza stessa di essere più
rappresentativa possibile, più allargata possibile, quindi era nel
rispetto della personalità politica e rappresentativa del
Consigliere Maquignaz che si è proceduto in questo modo.
Adesso chiaramente il gruppo misto dovrà riunirsi e definire
quali sono le cariche rappresentative con le indicazioni del nuovo
Capogruppo.
Presidente
Ha chiesto la parola il Consigliere Aloisi,
ne ha facoltà.
Aloisi (PSI)
In merito a questa vicenda, io ero
intervenuto chiedendo come mozione d'ordine per chiedere la parola,
ma l'intento era esclusivamente quello di spiegare e chiarire
quello che era il giudizio che doveva essere dato sul regolamento,
quindi non era una richiesta di mozione d'ordine per essere messa
ai voti, era soltanto per evidenziare al Consiglio, e soprattutto
al Presidente, il fatto che veniva violato il regolamento.
Prendo brevemente la parola anche per un altro motivo, perché
volevo fare due riflessioni a voce alta.
La prima riflessione è di carattere politico.
Voglio riferirmi al fatto che, nel programma di questa nuova
maggioranza e di questa nuova Giunta, al punto 4 viene evidenziato
che questa nuova maggioranza avrà nuovi metodi e nuovi sistemi di
governo e di lavoro capaci di aumentare l'efficienza dell'azione
amministrativa.
Ecco volevo soltanto dire, è una riflessione che faccio io, che
se i nuovi metodi, i nuovi sistemi di questa maggioranza, sono
quelli di violare i regolamenti, di imporre in un modo così, direi
autoritario, anche l'elezione di certi rappresentanti che
dovrebbero essere l'espressione dell'intero Consiglio, quindi del
rispetto anche delle minoranze, mi pare che partiamo già con il
piede sbagliato.
La seconda riflessione che vorrei fare, sempre a voce alta, è
quella sulla questione morale, e qui mi rivolgo brevemente anche
alla coscienza del Partito Democratico della Sinistra.
Io ricordo che, nel momento in cui c'era la volontà di questo
cambiamento e di questa svolta, si era detto che la svolta doveva
avvenire perché bisognava cambiare metodo di governo, bisognava
dare trasparenza, bisognava dare soprattutto un nuovo esecutivo
dalle mani puliti per poter amministrare questa nostra regione.
Quindi, se non erro, negli intenti e nelle proposte del Partito
Democratico della Sinistra c'era, in modo chiaro ed esplicito,
l'aspetto morale innanzi tutto.
E qui devo prendere atto, con molta amarezza, che queste
argomentazioni di notevole e grande rilevanza, sono state
abbandonate, perché oggi vediamo il nuovo esecutivo composto da
persone che riteniamo innocenti fino a prova contraria, ma che,
proprio per il rispetto di quella questione morale di cui tutti si
riempiono la bocca, secondo noi non avrebbero dovuto sedere sui
banchi dell'esecutivo regionale.
Un'altra breve considerazione che faccio sempre a voce alta.
Sovente ho sentito intervenire dei grandi e validi esponenti del
movimento di maggioranza relativa, contro i partiti nazionali,
contro il governo romano, per il loro modo di gestire, modo diciamo
molto partitocratico.
Ho sentito un'accusa continua contro il governo di Roma, per
questo modo di fare politica.
E allora facciamo attentamente una riflessione sul modo di fare
politica nella nostra realtà, che non si discosta sicuramente da
quello che è il governo romano.
Noi qui abbiamo fatto, e stiamo vivendo in questi giorni, un
modo di fare politica che è ancora peggiore di quello che è a
livello romano; vediamo che la questione morale, che dovrebbe
essere uno dei punti essenziali, uno dei cardini di questo
Consiglio e di questa maggioranza, non viene tenuta in alcuna
considerazione.
Ecco, sono questi i motivi per cui, già negli interventi
precedenti, abbiamo dato un giudizio negativo alla Giunta del
Presidente Lanivi, con tutto il rispetto che abbiamo per il
Presidente Lanivi, però riteniamo che non è questo il modo di fare
politica, non è questo il modo soprattutto di iniziare un nuovo
esecutivo, un nuovo metodo di fare politica, soprattutto nel
momento in cui si criticava l'altra maggioranza di comportamenti
scorretti, e irregolari.
Ecco, per cui noi ribadiamo il nostro giudizio negativo a questa
maggioranza e vogliamo evidenziare anche l'atteggiamento del
Vicepresidente, che tra poco sarà eletto Presidente del Consiglio,
il modo scorretto con cui ha iniziato a presiedere il Consiglio
regionale violando il regolamento come è stato ampiamente
illustrato dal collega che mi ha preceduto.
Presidente
Il problema è di ripetere automaticamente
le stesse disquisizioni senza tener conto della
documentazione.
Io sono un violatore di regolamenti, però si tenga almeno conto
della documentazione che è stata prodotta.
Presidente
Ha chiesto la parola il Presidente della
Giunta Lanivi, ne ha facoltà.
Lanivi (GM)
Solo per fare alcune considerazioni su
annotazioni che il Consigliere Milanesio ha fatto in questo
Consiglio e si riferiscono a valutazioni politiche sulla nascita di
questa nuova maggioranza e di questo governo regionale.
E' vero, ed è giusto ed è auspicabile, che in questo Consiglio
regionale alcuni temi che riguardano il ruolo dei partiti,
soprattutto la funzione di rappresentanza degli interessi di questa
comunità attraverso i partiti, il rapporto e la funzione, i
rapporti all'interno di questo Consiglio e la funzione di questo
Consiglio rispetto a questa comunità, diventino sempre di più temi
importanti e centrali, perché sono questi che dobbiamo
affrontare.
Però le considerazioni che voglio fare sono le seguenti.
Sono state fatte delle elezioni politiche il 5 e 6 aprile 1992 a
livello nazionale, al 15 giugno 1992, e quindi sono due mesi e
mezzo da quel risultato elettorale, il paese non ha ancora governo
e ancora il Presidente della Repubblica è affaticato per la ricerca
di una soluzione che contempla, tra le altre, una soluzione che tra
pochi mesi, o poco più tra un anno, riporterà il paese a nuove
consultazioni elettorali.
In Valle d'Aosta, fortunatamente, questa situazione non c'è.
A una crisi che si è aperta, per esaurimento di una formula
politica, alla fine di maggio, il 10 di giugno questo Consiglio
regionale esprimeva un governo, perché il primo dovere di questo
Consiglio è di garantire un governo a questa regione, e a
quest'adempimento, a questo compito fondamentale, è stata data
risposta positiva con una maggioranza che riteniamo politicamente
qualificata, maggioranza che si è data un obiettivo centrale,
quello di realizzare, di risolvere problemi che si ritengono, e
sono ritenuti, importanti per la nostra comunità.
Tra questi problemi c'è quello di studiare, di vedere, di
intervenire per nuove regole.
Condizione per affrontare questi problemi era ed è il
superamento di posizioni, di contrapposizioni anche tra forze
politiche, che annullerebbero le condizioni per lavorare bene.
Sulla mia situazione personale, per varie definizioni, la chiamo
in ballo non perché mi piace dire, ma perché la mia stessa elezione
segna, in qualche maniera, il superamento di logiche rigide,
partitiche, che vorrebbero un Presidente di Giunta eletto da forze
politiche con maggioranza relativa o fortemente rappresentative sul
piano quantitativo in questo Consiglio regionale.
Io credo che siano state superate queste condizioni, e siano
stati stabiliti degli equilibri che possano consentire alle forze
politiche di affrontare meglio i problemi che esse hanno, non solo
nei rapporti con le altre forze politiche, ma nel loro ruolo e
funzione di rispetto nei confronti della comunità.
Ho detto e credo fortemente che il problema centrale sia quello
che sotto, non dico lo slogan, ma la definizione: democratizzazione
del potere regionale, attuare regole, metodi e strumenti che
consentano la più larga partecipazione della gente alle scelte che
la interessano, questo è il problema centrale e quello che dovrebbe
impegnare tutte le forze politiche.
Questa Giunta quindi, che ha un tempo limitato a disposizione,
vuol fornire questo tipo di servizio ed essere questo tipo di
condizione.
Io credo che già certi risultati siano stati raggiunti, nel
senso che vi è già, nei fatti, un superamento di un rapporto più
duro, più difficile, che si era registrato in passato in questo
Consiglio regionale.
L'augurio che ci facciamo è che, nel rispetto dei reciproci
ruoli, ci sia un confronto serrato, anche duro, ma che abbia al suo
centro i problemi che ho indicato in precedenza.
Presidente
Passiamo alla votazione per appello
nominale.
Ha chiesto la parola il Consigliere Riccarand, ne ha
facoltà.
Riccarand (VA)
Per dichiarazione di voto, il Gruppo
Verde Alternativo voterà scheda bianca sulla nomina del Presidente
del Consiglio.
Presidente
Ha chiesto la parola il Consigliere
Maquignaz.
Maquignaz (GM)
Dichiarazione di voto per dire che
anch'io voterò scheda bianca.
Presidente
Ha chiesto la parola il Consigliere
Gremmo.
Gremmo (UAP)
Telegraficamente, io volevo fare
un'osservazione per motivare la mia dichiarazione di voto dopo
quello che ha detto il Presidente della Giunta.
Il paragone con quello che è successo a Roma sta in piedi solo
fino a un certo punto, perché le incombenze istituzionali che hanno
preceduto l'elezione del Governo hanno portato via sicuramente
tanti giorni, come ben sa il Presidente Bondaz che era presente a
Roma, e quindi il paragone mi sembra azzardato.
Direi che non è questo il problema, il problema è un altro; che
a Roma il Parlamento è nato da un voto, quindi da una verifica
popolare che ha determinato il cambiamento degli assetti e degli
equilibri.
Qui la nuova Giunta non è nata da un voto.
Si continua a dire che, in qualche maniera, c'era da fare
riferimento a un voto, ma alcuni colleghi autonomisti, il collega
Maquignaz per primo, il collega Mostacchi per secondo o viceversa,
la volta scorsa hanno proprio negato che le radici dell'atto
politico che voi avete compiuto, che il PDS ha innescato, affondino
nella vittoria elettorale della lista Valle d'Aosta.
Quindi direi che è azzardato e tirato per i capelli, dal punto
di vista politico, fare questa considerazione.
L'unico paragone, l'unico rapporto che posso intravedere io tra
quello che è successo a Roma e quello che è successo qui, perché
c'è un rapporto, è nel fatto che, sia a Roma che qua, i franchi
tiratori hanno avuto modo di sbizzarrirsi e di farsi sentire.
Questo forse è l'unico paragone che l'opinione pubblica è
riuscita ad intravedere tra quello che è successo a Roma e quello
che è successo qua.
Nel merito, dal punto di vista personale, devo dare atto che
quando è stato Presidente, il collega Bich è stato estremamente
corretto.
L'ultima volta è parso anche a me abbia fatto, quando è stato
Presidente l'altra volta, quando è stato Vicepresidente a nome
della maggioranza assieme ad un altro che rappresentava la
maggioranza, secondo me ha fatto una forzatura che io non ho
mancato mai di criticare. L'ultima volta, io condivido l'opinione
del collega Bondaz, è stata di nuovo fatta una forzatura, ma il
Presidente
in pectore
dice che era suffragato dal parere
legale e io non metto mai in discussione i pareri legali.
Credo comunque che la forzatura dell'ultima volta si poteva
evitare se la maggioranza avesse avuto più cautela nel modo e nei
tempi di nomina dei nuovi Assessori. In qualche maniera, per non
volere anticipare giudizi, proprio perché la situazione mi pare
estremamente contraddittoria, per manifestare la mia contrarietà
politica alla motivazione che sta sotto tutto quello che è
accaduto, che è una motivazione secondo me inconsistente e comunque
debole, io ritengo di astenermi da questa votazione.
Presidente
Pongo in votazione l'elezione del
Presidente del Consiglio.
Per quanto riguarda la modalità di votazione, ricordo che il
voto è segreto e nominativo, cioè va espresso con il nome.
Passiamo all'appello nominale.
Si dà atto che alle ore 11,10 assume la Presidenza il
Vicepresidente Stévenin.
Esito della votazione:
Presenti: 33
Votanti: 24
Astenuti: 9 (Aloisi, Beneforti, Bondaz, Chiofalo, Gremmo,
Lanièce, Milanesio, Pascale e Trione).
Schede bianche: 2
Ha ottenuto voti:
Edoardo Bich: 22
Risulta eletto Presidente del Consiglio regionale della Valle
d'Aosta, Bich Edoardo.
Lo inviterei a prendere posto alla Presidenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK