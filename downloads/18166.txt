Consiglio Regionale della Valle d'Aosta - Oggetto del Consiglio n. 1259 del 5 aprile 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 1259 del 5 aprile 2000 - Resoconto
OGGETTO N. 1259/XI Predisposizione di concerto con i
Parlamentari valdostani di iniziative per agevolazioni contributive
per le spese di riscaldamento in Valle d'Aosta e nelle regioni
alpine. (Approvazione di mozione)
Mozione Richiamati la legge nazionale n. 448 del 23/12/98 e
il Regolamento n. 361 del 30/09/1999, emanato ai sensi
dell’art. 8 della suddetta legge;
Riscontrato che, in base alle caratteristiche meteorologiche e
morfologiche della nostra regione, e più in generale, delle zone di
montagna, la spesa pro capite per il riscaldamento risulta alquanto
elevata;
Atteso che sarebbe opportuno non limitarsi a concedere
contributi esclusivamente per l’utilizzo di
determinati carburanti per il riscaldamento ma estenderli a tutte
le tipologie, favorendo comunque l’utilizzo di
carburanti ecologici ed individuando, tipologia per tipologia, i
possibili benefici da concedere;
Visto che in passato i Parlamentari valdostani hanno dimostrato
un forte interesse nei confronti di tale materia;
Il Consiglio regionale
Impegna
la Giunta regionale:
1) a predisporre, di concerto con i Parlamentari valdostani, un
quadro completo delle tipologie di riscaldamento utilizzate ed
utilizzabili in Valle d’Aosta, indicando, per ognuno
di esse, le possibili agevolazioni contributive;
2) a incaricare gli stessi Parlamentari di verificare la
possibilità di poter presentare, a livello Parlamentare, iniziative
a favore di tutte le regioni di montagna, così fortemente esposte a
questa problematica, che prevedano, per tutte le diverse tipologie
di riscaldamento, la possibilità di accedere a differenti
contributi o agevolazioni, così come è stato fatto per il gasolio
ed il GPL, valorizzando comunque l’utilizzo dei
carburanti cosiddetti "ecologici".
F.to: Lanièce - Collé - Comé - Marguerettaz - Viérin M.
Président
La parole au Conseiller Lanièce.
Lanièce (Aut)
La Valle d'Aosta, lo sappiamo tutti quanti,
è una regione particolare per le caratteristiche morfologiche e
climatiche che presenta.
In virtù di questo aspetto è chiaro che sia in ambito
residenziale che aziendale i costi dei combustibili per
riscaldamento interessano in maniera significativa le finanze dei
Valdostani per circa 7 mesi all'anno, salvo improvvisi cambiamenti
delle condizioni meteorologiche sempre possibili come ci ha
confermato anche quest'anno la nevicata di qualche giorno fa. Fatto
sta che per alcune famiglie, soprattutto per quelle disagiate, la
necessità di limitare al massimo questi esborsi può modificare in
modo significativo il proprio bilancio familiare.
Certo che non si può colpevolizzare chi, per problemi economici
o strutturali, si riscalda ancora con vecchi metodi utilizzando il
legno, il kerosene o la nafta, semplicemente perché non può
permettersi, ad esempio, un impianto a metano o a GPL.
In effetti, si fa un gran parlare di combustibili cosiddetti
"ecologici" o, usando un termine più appropriato, meno inquinanti,
di impianti cioè che non disperdono il calore e ottimizzano i
consumi, ma sappiamo tutti che gli investimenti richiesti in questi
casi sono ingenti e i risparmi si verificano solo dopo alcuni
anni.
La Regione, che per quanto riguarda il metano ha concesso
contributi a favore della trasformazione degli impianti di
riscaldamento, a nostro avviso dovrebbe verificare la necessità di
estendere o meglio di fare in modo che lo Stato possa erogare dei
contributi a favore di tutte le tipologie di riscaldamento
utilizzate, favorendo comunque l'utilizzo di combustibili meno
inquinanti e individuando in questo modo, tipologia per tipologia,
i possibili e i differenti benefici da concedere.
Si potrebbe, per esempio, ipotizzare diverse percentuali di
contributo a seconda della tipologia di combustibile utilizzato per
il riscaldamento. In questo modo le spese ingenti dei Valdostani,
sostenute proprio per il riscaldamento, spese già penalizzate
dall'alto costo della vita, potrebbero essere in parte abbattute e
soprattutto questa forma di risparmio riguarderebbe tutti i
Valdostani, pur con le differenze dovute alla diversa tipologia di
riscaldamento adottata, migliorando comunque l'attuale
situazione.
Non bisogna dimenticarsi che è già stata ipotizzata, anche se
non ancora ufficialmente, la possibilità di eliminare i cosiddetti
"buoni benzina" sostituendoli con un contributo fisso per le spese
di riscaldamento, che, ovviamente, a differenza dei buoni per
carburante, riguarderebbe la globalità della popolazione
valdostana.
Facendo riferimento al piano energetico regionale, predisposto
nel gennaio 1998, occorre far notare che lo stesso prevede fra le
sue linee guida la crescita coerente del binomio produzione e
consumo di energia con la tutela ambientale e lo sviluppo della
cultura energetica in ambito regionale ed ha fra gli obiettivi
strategici quello di indirizzare prioritariamente lo sfruttamento
delle fonti energetiche locali verso impieghi sul territorio
valdostano, che determinino una migliore qualità della vita e
agevolino lo sviluppo sociale ed economico attuando così
un'autonomia energetica.
L'altro obiettivo è quello di ridurre le emissioni inquinanti,
provocate dalla combustione di fonti di energia fossili, tramite
l'incentivazione all'uso diretto o indiretto di fonti energetiche
rinnovabili e di tecniche di risparmio energetico in un'ottica di
un utilizzo razionale dell'energia.
Nello stesso piano sono stati indicati alcuni interventi ed
azioni, attuabili nel settore dell'energia da parte della Regione,
finalizzati fra l'altro ad un potenziamento nel sostegno di alcune
fonti energetiche, fra cui il gas naturale, e allo sfruttamento di
altre fonti energetiche rinnovabili, fra cui la biomassa legnosa, i
rifiuti solidi urbani e l'energia solare.
Il tutto ovviamente sempre nell'ottica della protezione
dell'ambiente, considerata nel piano, giustamente, come un
obiettivo della politica energetica, protezione che si attua con
l'adozione, dove possibile, di soluzioni a minor impatto.
Sappiamo però che in media fra il rispetto del proprio
portafoglio e l'ambiente il 90 percento della popolazione sceglie
la prima ipotesi. In questo caso rendendo più conveniente l'uso dei
combustibili meno inquinanti, sicuramente il rispetto del
portafoglio verrebbe coniugato idealmente con il rispetto
dell'ambiente.
Nel contempo però non è neanche corretto discriminare o
penalizzare chi, per svariati motivi, non può permettersi di
aggiornare tecnologicamente il proprio impianto di riscaldamento,
in certi casi rappresentato da una semplice stufetta a kerosene
presente ancora in alcune località valdostane.
Anzi, proprio per la particolarità della nostra regione, dove le
spese di riscaldamento sono più alte rispetto a molte altre
regioni, occorre verificare la possibilità di aiutare, seppure con
modalità e agevolazioni diverse, tutti coloro che vivono in Valle
d'Aosta, indistintamente dalla metodologia utilizzata per il
proprio riscaldamento.
Esistono attualmente sul tappeto diversi problemi che devono
secondo me essere affrontati partendo da una visione globale
dell'intera materia, visto anche che ogni tipologia di
riscaldamento presenta problematiche e ipotetiche soluzioni
differenti.
Non possiamo non ricordarci dell'approvazione della legge
regionale per il recupero e la valorizzazione dei prodotti
forestali di scarto e dei rifiuti lignei che, pur prevedendo alcune
interessanti proposte, non è mai stata per ora supportata con forte
convinzione dall'Amministrazione regionale.
Inoltre non possiamo dimenticare il problema del GPL per il
quale il collega Collé aveva presentato nella passata legislatura
una propria proposta di legge, nella quale si prevedeva la
concessione di contributi regionali per l'incentivazione e
l'utilizzo dello stesso GPL in quei comuni valdostani non
raggiungibili dalla metanizzazione.
Inoltre sono sempre presenti e attuali le problematiche inerenti
la differente aliquota fra le regioni del nord e quelle del sud
dell'accisa del gas metano come combustibile per il riscaldamento
tanto più che queste differenze di tassazione mal si accompagnano
alle reali necessità locali stante la notoria rigidità del clima
del nord Italia, problema che comunque è già stato oggetto di
discussione in questo Consiglio con la presentazione di diverse
mozioni, approvate poi dal Consiglio regionale, con le quali si è
chiesta un'uniformità di trattamento non ancora raggiunta.
A proposito del gasolio occorre ricordare che, dopo un lungo
iter a livello parlamentare, lo scorso anno è stato introdotto lo
sgravio fiscale di 200 lire al litro per il gasolio da
riscaldamento per le zone di montagna ed inoltre sono state
previste delle riduzioni anche per il GPL, riduzioni applicate dove
esistono già le reti canalizzate.
Sempre al riguardo di agevolazioni fiscali, non esiste, per
quanto sono a conoscenza, nessuna iniziativa in questo senso nei
confronti del kerosene, normalmente utilizzato dalle persone meno
abbienti.
Se quanto testé affermato corrisponde al vero, risulta difficile
poter spiegare le motivazioni per le quali si è provveduto a
sgravare fiscalmente il gasolio dimenticandosi di porre in essere
un identico provvedimento a favore del kerosene, che nella nostra
regione è ancora utilizzato, anche se in minima parte soprattutto
nei piccoli centri, da chi non può permettersi un impianto moderno
per problemi economici.
L'ultima notizia pervenutami questo pomeriggio riguarda invece
un'iniziativa portata avanti dalla Provincia di Belluno,
indirizzata al Presidente del Consiglio D'Alema e al Presidente
della Commissione europea, Prodi, nonché ai Parlamentari e agli
amici della montagna. È un'iniziativa con la quale, sottolineando
da una parte l'esigenza di armonizzare i prezzi dei prodotti
petroliferi all'interno dell'Unione europea e dall'altra la
richiesta di un'ulteriore riduzione di tali prezzi per quanto
riguarda i prodotti da riscaldamento nelle zone montane
classificate F, che rientrano nella normativa sopra citata, viene
auspicato un autorevole interessamento e un conseguente intervento
presso le sedi più opportune da parte dei destinatari di tale
iniziativa.
Proprio per queste motivazioni ritengo che a questo proposito il
Governo regionale, attraverso un'attenta e approfondita analisi su
questa tematica e attraverso l'eventuale predisposizione, di
concerto con i nostri Parlamentari, visto anche l'interesse che in
passato gli stessi hanno dimostrato nei confronti di questa
materia, di un'iniziativa legislativa in merito, possa essere da
esempio e da stimolo a livello nazionale e comunitario per tutte
quelle zone di montagna che si trovano in situazioni simili alla
Valle d'Aosta.
Per questo motivo ho presentato a nome del gruppo degli
Autonomisti questa mozione che vuole capire se il Governo
regionale, dopo un attento studio che possa evidenziare le
tipologie di riscaldamento utilizzate e utilizzabili in Valle
d'Aosta, intenda farsi portavoce di un'iniziativa che possa
permettere ai nostri Parlamentari di verificare la possibilità di
presentare delle iniziative a favore delle regioni di montagna, che
prevedano per tutte le diverse tipologie di riscaldamento
differenti contributi così come è stato fatto per il gasolio e il
GPL, valorizzando dove possibile comunque l'utilizzo dei
combustibili cosiddetti "meno inquinanti".
Con questa iniziativa quindi voglio da una parte promuovere in
Valle d'Aosta un momento di riflessione sulle metodologie di
riscaldamento attualmente adottate e adottabili in futuro, in modo
da poter individuare i relativi percorsi e le conseguenti azioni da
intraprendere al fine di poter fornire soluzioni a tale importante
problematica, soluzioni che dovranno comunque tener conto
dell'esigenza di uno sgravio del costo delle spese per
riscaldamento, da interpretarsi non come un semplice dispensario di
contributi tout court bensì come la volontà, in un quadro
complessivo che tenga conto delle differenti tipologie di
riscaldamento utilizzate e/o utilizzabili in Valle e pur dando la
precedenza alle nuove metodologie tecnologiche ecocompatibili, di
individuare diverse possibilità di incentivazione e sostegno
economico a seconda delle diverse metodologie utilizzate dalle
famiglie valdostane.
Dall'altra parte con questa mozione si invita la Giunta
regionale a incaricare i Parlamentari valdostani a prendere in
forte considerazione, visto l'impegno finora profuso su questo
argomento, l'ipotesi di presentare iniziative legislative tendenti
a consentire agli abitanti delle zone alpine di poter accedere a
differenti contributi o agevolazioni, così come è stato fatto
recentemente con il gasolio e il GPL, tenuto conto che queste
regioni sono fortemente esposte a tale problema e quindi un
intervento legislativo completo in tutte le sue implicazioni
potrebbe sicuramente essere socialmente utile, soprattutto per
coloro che si trovano in difficoltà economica.
Président
La discussion générale est ouverte.
La parole au Conseiller Borre.
Borre (UV)
Nelle premesse della mozione trovo elementi che
mi permettono di dire che sono estremamente d'accordo su questa
iniziativa, un po' meno sul deliberato perché credo di individuare
tre obiettivi all'interno della mozione: un risparmio dei costi per
le famiglie, un riscaldamento meno inquinante e una mappa di tutta
quella che è la realtà energetica per il riscaldamento nella nostra
regione.
Leggendo "La Stampa" di ieri o "La Repubblica" sembrerebbe di
essere in contrasto con quelle che sono le "norme Ronchi", dove
vige non il principio "chi inquina paga", ma "chi più consuma più
deve pagare" perché la tendenza è quella di andare verso il
risparmio energetico e verso l'energia alternativa, quindi i soldi,
che dal 1998 con quella che è la carbon tax sono pervenuti alle
varie regioni, 300 miliardi in tutto, hanno fatto sì che le regioni
cercassero di sviluppare sistemi alternativi di energia e
mettessero in piedi sistemi di risparmio energetico.
Non è in contrasto perché la Regione Valle d'Aosta già da tempo
si è dotata di una normativa sul risparmio energetico per quanto
riguarda gli stabili, una legge, la n. 1/97, che permette di
recuperare delle masse di legname per il teleriscaldamento, quindi
la direzione del risparmio la Valle d'Aosta l'ha già adottata.
Oggi con questo si vorrebbe chiedere una riduzione dei costi di
tutti gli elementi che contribuiscono al combustibile per
pareggiare non solo il costo del gasolio, ma per riuscire a
pareggiare i costi del metano nel resto d'Italia perché l'accisa
nel resto d'Italia è inferiore a quella valdostana e per quanto
riguarda gli oli combustibili abbiamo l'IVA al 10 percento, mentre
per il resto è tutto al 20 percento, quindi sono richieste che
vanno nella giusta direzione.
Però nel deliberato, dove si chiede di valorizzare i carburanti
ecologici, ho dei forti dubbi perché di carburanti ecologici oggi
sul territorio italiano non ne esistono o ne esistono solo
pochissimi in fase sperimentale. Chiederei invece che si faccia più
attenzione su quelle che sono le strutture che vanno a produrre
riscaldamento, cioè è meglio una caldaia unica anziché cento
caldaiette che riscaldano le case.
È opportuno avere delle strutture che possono consumare del
combustibile a seconda dei costi, quindi il teleriscaldamento a
metano avrebbe permesso, quando il metano fosse salito ai livelli
di oggi, emulsionato ad altre cose, di avere quel combustibile che
costava meno anziché il metano.
Oggi ormai abbiamo avviato questa politica, i costi si sono
alzati in maniera tale che forse i costi si avvicinano a quelli del
gasolio e tanta gente ha fatto la conversione a metano.
Quindi la richiesta di avere sottomano una mappa che ci dia
l'esatta situazione della Valle d'Aosta dal punto di vista del
riscaldamento è importante e ci permetterà di procedere con
elementi più sicuri sia per i contributi che dovremo dare per
l'energia rinnovabile, quindi l'energia pulita, sia per quelli che
sono i costi del gasolio, del metano o del GPL che è oggi il
combustibile più caro, mentre anni addietro era il meno caro.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Per fare alcune precisazioni e per
chiedere una brevissima pausa al Consiglio.
Le questioni poste dalla mozione riguardano tutta una serie di
problematiche che sono collegate al piano energetico e che sono già
state ricordate nel suo intervento dal Consigliere Lanièce,
pertanto su questo non voglio tornare.
Penso che l'obiettivo della mozione sia appunto quello di tener
conto di alcuni elementi. Il primo, come ricordava anche il
Consigliere Borre, è quello di andare verso un contenimento dei
costi dei prodotti energetici, in particolare del riscaldamento e
di tener conto di fattori di competitività delle regioni di
montagna in termini più complessivi perché, mentre a livello
europeo i costi dei combustibili per il mondo industriale, perché
sapete che c'è una differenziazione dei prezzi fra settore
industriale e altri settori, sono allineati, per quanto riguarda il
riscaldamento in Italia abbiamo il primato in termini assoluti a
livello europeo per quanto riguarda il costo del combustibile che è
più utilizzato a livello nazionale e anche a livello regionale e su
questo darò alcuni dati.
Questo comporta dei costi che gravano sulle famiglie, ma
comporta anche dei problemi di competitività per le imprese, penso
alle imprese turistiche che su questo settore devono sostenere dei
costi pesanti.
Che si debba procedere verso il risparmio energetico siamo
assolutamente d'accordo, ci sono delle iniziative. Ci sono
iniziative del Governo per quanto riguarda la carbon tax che,
ricordava il Consigliere Borre, prevede riduzioni dei costi per le
biomasse, favorendo le iniziative sul piano del
teleriscaldamento.
Sono previsti risparmi energetici, finanziati dal bilancio
regionale attraverso iniziative specifiche; a questo proposito
riproporremo l'iniziativa che già abbiamo fatto l'anno scorso in
Piazza della Repubblica per pubblicizzare le energie alternative,
quindi l'utilizzo del solare, del fotovoltaico e quanto altro è
utilizzato in altre regioni anche di montagna, più che in
Valle.
Per venire alle questioni poste, darei alcuni dati, e chiedevo
appunto la pausa perché vorrei mettere a punto alcune questioni.
Per quanto riguarda quanto chiesto al punto 1) della mozione:
"a
predisporre, di concerto con i Parlamentari valdostani, un quadro
completo delle tipologie di riscaldamento?"
, questa è una cosa
che già abbiamo e i dati ci dicono che in Valle fra gasolio e olio
combustibile per riscaldamento è quest'ultima la fonte energetica
più utilizzata (69 percento); il gas naturale (metano), rispetto al
quale ci sono stati gli interventi di rilievo della Regione, è al
15 percento; il GPL è utilizzato per l'8 percento; i combustibili
solidi, legna e carbone per il 5 percento, seguono l'energia
elettrica e il kerosene (che veniva indicato al 3 percento, ma con
una forte tendenza alla sua riduzione).
Se guardiamo oggi a quelle che sono le fonti energetiche più
convenienti, con riguardo alla loro resa energetica, vediamo che è
più favorevole, ovviamente a parità di chilo/calorie, il metano,
seguito dall'olio combustibile, che però non è incentivabile per
ovvi motivi ambientali; seguono ancora il gasolio per riscaldamento
e il GPL, con una buona performance per quanto riguarda la legna
che ha un costo per chilo/calorie equivalente a quello del
metano.
Per venire alla mozione, condividiamo l'impostazione di
carattere generale; vanno messe a punto alcune cose. È stata
ricordata l'iniziativa della Provincia di Belluno, cioè quella di
tener conto del fatto che ci sono particolari condizioni in
montagna, vuoi per i combustibili che derivano dai prodotti
petroliferi, vuoi per il metano; per cui c'è la necessità di avere
una maggiore omogeneizzazione nelle zone di montagna, tenuto conto
delle particolari condizioni climatiche.
Nella pausa mi auguro di trovare una stesura condivisa alla
mozione proposta dal Consigliere Lanièce.
Président
Le Conseil est suspendu pendant cinq
minutes.
Si dà atto che la seduta è sospesa dalle ore 19,56 alle ore
20,02.
Président
Je rappelle qu'il y a l'insertion comme dernier
point des considérants, la phrase:
"Ritenuto opportuno
valorizzare i sistemi che ottimizzino le fonti energetiche,
riducendo le emissioni inquinanti;".
Si personne ne demande la parole, je soumets au vote la motion
dans le nouveau texte présenté par l'Assesseur à l'industrie, à
l'artisanat et à l'énergie, Ferraris et par le Conseiller
Lanièce:
Mozione Richiamati la legge nazionale 23 dicembre 1998, n.
448 e il DPR 30 settembre 1999, n. 361, emanato in applicazione
dell'articolo 8 della stessa legge;
Riscontrato che, a causa delle caratteristiche meteorologiche
della nostra regione e più in generale delle zone di montagna, la
spesa pro capite per il riscaldamento risulta alquanto elevata;
Considerato che il prezzo del gasolio da riscaldamento praticato
in Italia è il più elevato nell'Unione Europea;
Tenuto conto che la riduzione di duecento lire al litro in
vigore dal gennaio del 1999 è stata assorbita dai ripetuti aumenti
del prezzo del gasolio da riscaldamento;
Preso atto che allo stato attuale risultano applicate sul gas
naturale (metano) delle aliquote di accisa differenziate sul
territorio nazionale, più elevate nelle regioni settentrionali e
centrali rispetto a quelle applicate nelle regioni meridionali;
Visto l'interesse dimostrato nella questione dei Parlamentari
valdostani;
Valutata l'opportunità di giungere alla riduzione e ad una
contestuale omogeneizzazione su tutto il territorio nazionale
dell'accisa applicata sul gas naturale;
Ritenuto opportuno valorizzare i sistemi che ottimizzino le
fonti energetiche, riducendo le emissioni inquinanti;
Il Consiglio regionale
Impegna
la Giunta regionale, di concerto con i Parlamentari
valdostani:
1) a verificare la possibilità, per le regioni e le zone di
montagna, di ridurre l'accisa applicata al gas naturale per il
riscaldamento, uniformandola ai livelli stabiliti per le utenze
dell'Italia meridionale;
2) a sensibilizzare il Governo nazionale sulla necessità di
intervenire ulteriormente per una riduzione del carico fiscale sui
prodotti petroliferi da riscaldamento utilizzati nelle stesse
regioni e zone di montagna.
F.to: Ferraris - Lanièce
Conseillers présents et votants: 24
Pour: 24
Le Conseil approuve à l'unanimité.
Nous avons terminé les travaux de la soirée, le Conseil sera
convoqué au domicile.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK