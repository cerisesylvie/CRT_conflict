Consiglio Regionale della Valle d'Aosta - Oggetto del Consiglio n. 866 del 18 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 866 del 18 novembre 2014 - Resoconto
OGGETTO N. 866/XIV - Interpellanza: "Ricorso ad esperti per
la prosecuzione dei lavori della nuova ala dell'ospedale regionale
a seguito del ritrovamento di reperti archeologici".
Presidente
- Per l'illustrazione ha chiesto la parola il
Consigliere Ferrero, ne ha la facoltà.
Ferrero (M5S)
- Grazie Presidente.
Questo cantiere dell'ospedale continua a riservarci delle
sorprese, che non sono troppo gradite, nel senso che ci troviamo di
fronte a un ritrovamento, che potrebbe avere un valore addirittura
europeo di reperti, e ci troviamo anche di fronte a 2 milioni di
euro quasi, che sono stati spesi per indagini archeologiche dalla
COUP S.r.l. per verificare appunto se c'era qualcosa nel sottosuolo
del parcheggio.
Adesso, per carità, non vogliamo dire che si possa immaginare in
qualsiasi area che è stata sondata, che cosa ci sta sotto, però 2
milioni di euro qualcosa vorranno ben dire, anche perché, non è che
hanno ritrovato delle piccole anfore o delle monete, ma dei reperti
che in alcuni casi, dalle prime indicazioni, sembra che siano alti
due metri e che abbiano anche una certa consistenza. E, allora, non
riusciamo a capire che razza di indagine è stata fatta da queste
ditte, che strumentazione hanno utilizzato, perché senza essere
degli esperti sappiamo che adesso con tecnologie molto avanzate, di
tipo geoelettrico, elettromagnetico, geomagnetico, si parla di
tomografie elettriche, si riesce a individuare la presenza di
reperti archeologici anche nel sottosuolo a certe profondità, senza
bisogno di scavare.
Allora, la prima domanda è: come sono stati spesi i nostri
soldi, i nostri 2 milioni di euro per questi sondaggi, per poi
ritrovarci di colpo un sito archeologico che potrebbe avere
un'importanza europea. Questa è la prima domanda che dobbiamo
farci.
La seconda domanda è: quando effettivamente, e ce lo chiediamo,
è stato fatto questo ritrovamento, quando si sono avuti i primi
sospetti che c'era qualcosa, perché a noi risulterebbe, uso il
condizionale, che già nel mese di giugno ci fosse più di un
sospetto. Ma diciamo che in quel periodo era meglio non parlare
della presenza di questi reperti nell'area, perché? Perché c'erano
già delle voci sul ridimensionamento dei lavori dell'ospedale,
Quindi questo non avrebbe giovato. Dobbiamo chiederci anche, senza
mettere in dubbio la professionalità di alcuno, abbiamo
attualmente, a livello regionale, il sovrintendente, dei tecnici
che a livello archeologico siano specializzati nel settore
preistorico e che quindi abbiano potuto seguire e possano seguire
attualmente la questione con sufficiente, diciamo efficacia, con
cognizione di causa. Perché uno può essere un esperto di
archeologia nel campo romano, ma se lo metti nel campo preistorico,
niente, non ci siamo. É come mettere un chirurgo e mettere magari
un medico che fa radiografie. Allora, vogliamo semplicemente che
sia fatta chiarezza su queste cose, perché ci pare che ancora una
volta i conti non tornino. Aspettiamo i chiarimenti, quindi, per
poi fare le nostre considerazioni.
Presidente -
Per la risposta, ha chiesto la parola
l'Assessore Rini. Ne ha la facoltà.
Rini (UV)
- Grazie Presidente.
Per quanto riguarda il primo quesito, gli archeologi
dell'Ufficio Beni Archeologici della Soprintendenza per i Beni e
Attività culturali regionali sono impegnati nel cantiere di cui si
tratta, con compiti istituzionali e di tutela del patrimonio
archeologico, di direzione scientifica dell'indagine archeologica
in atto e pertanto, essendo presenti pressoché giornalmente, sono
informati in tempo reale delle testimonianze delle sequenze
stratigrafiche, messe in luce nel sito. Gli archeologi della ditta
esecutrice dei lavori, sotto la supervisione dei tecnici competenti
della Soprintendenza per i Beni e le Attività culturali regionali
stanno completando la messa in luce, la documentazione e la
valutazione di strutture e di piani di frequentazione per
comprenderne l'estensione, la funzione, la durata in termini
cronologici.
Operazioni per cui sono state richieste tempestivamente modalità
di indagine adeguate del tipo estensivo, al fine di raccogliere i
dati in modo ottimale, di documentarli per consentirne una corretta
interpretazione. Lo studio di dettaglio costituirà la base per la
valutazione del significato di queste emergenze nell'ambito della
ricerca in corso, nel contesto più in generale dei ritrovamenti nel
territorio regionale intero, arricchiti dalle risultanze dello
scavo in questione. Anche per quanto riguarda problematiche
inerenti diversi periodi storici intercettati dalle indagini, quali
il preistorico, il protostorico, il romano, il medioevale e
naturalmente il moderno, in tal senso, l'incremento delle
conoscenze nel merito archeologico dimostra il positivo andamento
del progetto messo in campo per la realizzazione dell'ampliamento
dell'ospedale.
Per tali motivazioni, risulta improprio parlare genericamente di
ritrovamenti e in che data sono stati effettuati, in quanto si
tratta di una sequenza stratigrafica molto complessa che viene alla
luce progressivamente a seguito dello scavo archeologico, strato
per strato. Tale sequenza può essere interpretata solo dopo una
serie di analisi, indagini scientifiche e confronti con situazioni
simili, valutando le relazioni fisiche tra le strutture affiorate,
considerate nel loro insieme. A esempio, i cippi messi in luce non
potevano essere riconosciuti al momento stesso dell'affioramento, a
quote diverse delle loro tessere, nel mese di giugno di quest'anno,
in quanto essendo quasi completamente interrate e non visibili
apparivano agli occhi degli operatori archeologici delle semplici
pietre leganti. Solo con un attento e progressivo scavo
stratigrafico è stato possibile scoprire la vera morfologia di tali
elementi lapidei e l'ipotesi della loro funzione potrà essere
valutata con una visione d'insieme, solo quando si arriverà sul
piano dispiccato di tutti gli elementi presenti nel sito.
Per quanto riguarda la seconda questione, le problematiche
inerenti la progettazione, l'appalto, la gestione dei lavori in
corso sono a carico dei tecnici incaricati dal Centro Ospedaliero
Umberto Parini. Il progredire delle attività di cantiere e le
relative risultanze sono puntualmente registrate in specifici
giornali dei lavori di scavo e sono documentati in apposite
relazioni, opportunamente controllate per le risultanze
archeologiche dalla direzione scientifica, che la ditta esecutrice
dei lavori produce e fornisce periodicamente alla direzione dei
lavori. Tale documentazione è oggetto di confronto nelle diverse
riunioni calendarizzate da parte del responsabile unico del
procedimento della direzione dei lavori e della commissione di
collaudo in corso d'opera.
Infine, per il terzo quesito che ha posto, la Soprintendenza per
i Beni e le Attività Culturali regionali in realtà ha da sempre
attivato forme di collaborazione e di confronto con il mondo
scientifico, al fine di verificare e valutare le proprie strategie
inerenti le attività istituzionali di ricerca, restauro e,
ovviamente, valorizzazione. Tali collaborazioni, molte delle quali
sono ancora in essere, hanno visto il coinvolgimento di eminenti
studiosi, riconosciuti a livello europeo, come ad esempio Charles
Bonnet, già archeologo cantonale di Ginevra, accademico di Francia,
Raffaella Poggiani Keller già funzionaria della Soprintendenza
archeologica della Lombardia, Philippe Courdit conservatore del
Museo di Sion, e altri. Sempre nell'ambito delle collaborazioni e
confronti scientifici, si segnala l'accordo approvato con delibera
n. 388 del 25 febbraio 2011 tra la Regione Valle d'Aosta e la
Société Valdôtaine de Préhistoire et Archéologie di Aosta, che
annovera tra i propri soci funzionari di Soprintendenze e studiosi
che periodicamente si riuniscono in Valle d'Aosta e visitano per un
confronto scientifico i cantieri organizzati e o condotti dai
tecnici della Soprintendenza valdostana ed alcuni di questi si
stanno peraltro confrontando proprio su questo cantiere
dell'ospedale, con il personale interno, pertanto non si ritiene,
al momento, di effettuare nuove e diverse forme di collaborazione.
Grazie.
Presidente
- Grazie. Per la replica ha chiesto la parola
il consigliere Ferrero, ne ha la facoltà.
Ferrero (M5S)
- Grazie Presidente.
Vedo che sulle date non ho avuto alcuna indicazione dei
ritrovamenti e questo mi fa sorridere, per non dire altro.
Ovviamente nessuno vuole prendersi la responsabilità di dire quando
effettivamente sono venute alla luce queste cose. Sul fatto che
c'erano dei parziali affioramenti e di conseguenza c'era ancora
qualcosa da indagare, beh, questo mi fa ridere veramente perché con
le tecnologie che abbiamo adesso, nel momento in cui si ha evidenza
che ci può essere qualche reperto archeologico, immediatamente
senza dover scavare si riesce a vedere cosa c'è nel sottosuolo. Sul
fatto che sia la COUP che fa da tramite con l'Amministrazione
regionale, in parte con la Soprintendenza a comunicare quello che
succede nel cantiere, dico la verità, pur essendo un garantista, un
giustizialista, con il fatto che l'amministratore della COUP e il
responsabile del procedimento sono adesso in attesa di un
procedimento penale che potrebbe portare a un rinvio a giudizio,
questo non mi tranquillizza assolutamente.
Il fatto che si facciano delle riunioni di associazioni che
trattano i reperti preistorici, beh direi che, lasciamo perdere le
riunioni, perché se non riusciamo a individuare dei reperti di due
metri che magari pesano, non so, centinaia di chili e magari anche
qualche tonnellata, lasciamo perdere le riunioni o cambiamo gli
esperti. Secondo me, qui, è inutile andare a incensarsi con le
riunioni che sono state fatte, gli esperti che sono stati invitati.
Qui c'è una questione di cantiere, c'è una questione di 2 milioni
di euro che sono stati sostanzialmente spesi come se nessuno si è
accorto di queste cose sottoterra e non parliamo di decine e decine
di metri eh. Perché quando a giugno si riusciva già a vedere
qualcosa, non è che avevamo scavato come per l'altro parcheggio
dell'ospedale decine e decine di metri. Qui c'erano degli scavi che
erano di diversi metri, ma non eravamo a fare il buco nel centro
della Terra. Sostanzialmente, quindi, rimangono i dubbi su queste
questioni. Chiederò i documenti relativi alle date in cui sono
avvenuti i ritrovamenti, perché effettivamente a questo punto sorge
il dubbio che i lavori di ricerca non siano stati fatti con tutta
la diligenza che richiedevano e di conseguenza abbiamo pagato, ma
ci siamo trovati dopo il sito archeologico nella zona in cui
dobbiamo costruire l'ospedale. Su questo aspetto, quindi, andremo
fino in fondo, se ci sono delle responsabilità ovviamente nelle
sedi opportune saranno fatte presenti.
Presidente -
Grazie collega Ferrero. Punto 9 all'ordine
del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK