Consiglio Regionale della Valle d'Aosta - Oggetto del Consiglio n. 44 del 4 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 44 del 4 novembre 2020 - Resoconto
OGGETTO N. 44/XVI - Interpellanza: "Intendimenti per
risolvere il problema del precariato nella scuola
valdostana".
Bertin (Presidente) -
Possiamo pertanto passare al punto
n. 28 dell'ordine del giorno. La parola al consigliere Carrel.
Carrel (PA) -
Questa nostra interpellanza pone le basi su
due atti principalmente:
in primis
il programma di governo,
il quale ci vede pienamente d'accordo quando va a citare nel
capitolo dedicato all'istruzione: "altro punto delicato è la
situazione difficile del precariato nella scuola, tema che va
risolto anche nel quadro delle competenze statutarie. Centrale è la
questione di una scuola realmente bilingue e aperta al pluralismo".
Bene, quest'affermazione ci vede sicuramente molto favorevoli e,
proprio andando ad analizzare alcuni atti, alcune leggi, abbiamo
avuto modo di analizzare un parere
pro veritate
di Boggero,
il quale va di fatto a dividere la sua analisi in due filoni: il
filone del contratto dei docenti, il quale può essere
regionalizzato, ma questa è una cosa di cui noi ci auspichiamo, ma
è un'analisi che ovviamente lasciamo fare alla Giunta; d'altro
canto invece il professor Boggero va a strutturare un'analisi
giuridica nella quale infine dice che la Valle d'Aosta ha
competenza legislativa integrativa e attuativa in materia di
formazione e utilizzo delle graduatorie e in materia di
reclutamento idonea quanto meno a fondare puntuali deroghe alla
disciplina statale.
Notizia di poche ore fa, lo citava prima il collega Perron, è
che il concorso straordinario per l'assunzione dei docenti è stato
sospeso causa Covid, il che significa molto probabilmente avere
numerosi ricorsi, questi ricorsi erano già previsti
pre
DPCM, quindi prima di questa scelta, però sicuramente questo, oltre
ad avere e a creare numerosi malcontenti e numerosi ricorsi, andrà
di fatto a rallentare bruscamente l'entrata a ruolo di circa 166
docenti. In base a un comunicato stampa dei professori senza
cattedra, ci risulta che ad oggi ci sono circa 445 cattedre
nell'organico ancora libere e di queste ben 241 vengono coperte
tramite una chiamata diretta, quindi senza attingere dalle
graduatorie, il che significa che le nostre graduatorie, che non
sono state aggiornate nell'ultimo anno scolastico come nel resto
d'Italia, non sono sufficienti. Questo mi permette anche di andare
a sottolineare un tema sollevato negli anni anche dai docenti della
scuola paritetica, in quanto, come gruppo, chiediamo all'Assessore
competente se è possibile andare nel più breve tempo possibile a
creare quei corsi di abilitazione, grazie alla collaborazione con
l'Università della Valle d'Aosta; sono dei corsi di abilitazione
che servono alla scuola pubblica per andare ad allargare le
graduatorie e alla scuola paritetica per permettere a dei docenti
che sono assunti a tempo determinato da parecchio tempo di ottenere
il passaggio a un contratto a tempo indeterminato.
Dicevo il concorso, il concorso sicuramente è un problema da
affrontare, oggi più che mai è sempre più attuale. Sarebbe
opportuno, visto il periodo Covid, visto se confermate le carenze
che abbiamo strutturali nella nostra istruzione, cercare il modo
per andare, attraverso un atto regionale, a chiedere di andare a
fare un concorso che sia un concorso che rispetti le priorità
dell'istruzione valdostana e quindi su cui possiamo andare ad
analizzare le nostre necessità e possiamo andare ad assumere il
personale che a noi serve per colmare i nostri vuoti
strutturali.
Segnalo infine, proprio in merito alle graduatorie, che siamo
stati contattati da un gruppo di neolaureati dell'Università della
Valle d'Aosta in Scienze della formazione, i quali ci hanno
ovviamente chiesto di chiedere all'Assessore che le graduatorie
siano realmente riaperte per l'anno 2021/2022, in quanto loro,
essendo laureati dal 2017 in poi, sono stati inseriti nelle
graduatorie o, meglio, negli elenchi aggiuntivi delle graduatorie e
non possono entrare nelle graduatorie vedendo così poi di fatto
riconosciuto il loro percorso formativo. Questa sicuramente è una
questione che voglio portare all'attenzione dell'Assessore.
Segnalo inoltre che nel 2017 mi è stato detto che le graduatorie
si sono chiuse esattamente dieci giorni prima una sessione di
laurea prevista presso l'Università della Valle d'Aosta. Questo se
è possibile ovviamente evitarlo per quanto riguarda la prossima
apertura delle graduatorie, in modo da impedire che alcuni studenti
pronti a laurearsi rimangano fuori dalla possibilità di entrare in
graduatoria solamente per dieci giorni.
Pertanto, come gruppo consiliare, chiediamo all'Assessore per
ogni grado di istruzione quanti siano gli insegnanti di ruolo e
quale sia la richiesta organica necessaria per permettere il
funzionamento dei vari istituti e soprattutto se è vostra
intenzione nei prossimi concorsi, o addirittura andando ad
annullare quello che è stato previsto dal Ministero dell'istruzione
oggi ma di fatto già sospeso e chissà quali saranno i prossimi
riscontri, far valere le nostre competenze statutarie prevedendo
prove e tempistiche differenti rispetto a quelle previste dal
Ministero dell'istruzione e, infine, quali siano le tempistiche e
le problematiche inerenti all'aggiornamento delle graduatorie già
aggiornate nelle altre Regioni italiane per l'anno scolastico
2020/2021.
Presidente -
Per il Governo, la parola all'assessore
Caveri.
Caveri (VdA Unie) -
Il tema del precariato è stato un
tema molto caldo nel corso della campagna elettorale. Lo è stato
anche per il cospicuo numero di persone nella situazione di
precariato e ovviamente ognuno ha nel corso della campagna tirato
l'acqua al proprio mulino cercando le soluzioni tecniche diverse
per trovare una soluzione definitiva. In realtà nel corso della
risposta alla domanda posta con motivazioni a sé profonde dal
consigliere Carrel arriverò verso la fine al problema di sostanza
che in qualche maniera obbligherà a una scelta definitiva rispetto
al modello del sistema scolastico valdostano. Io non so se in
quest'aula o se nel salone sotto si aggiri il fantasma di Maria Ida
Viglino, straordinaria donna della Resistenza valdostana e
grandissima personalità di spicco senza quote rosa, nel senso che
la Viglino non aveva bisogno di quote rosa proprio per la sua
straordinaria personalità. La Viglino forse oggi guardando - lei
operò negli anni Settanta - la situazione di precariato,
chiederebbe a tutti noi perché, cioè com'è possibile che tutto ciò
sia avvenuto e che ci si trovi ancora dopo tanti anni a metà del
guado con una scuola interamente finanziata dalla Regione, una
enveloppe
di 160 milioni di euro l'anno, addirittura nel
decreto recente sui finanziamenti a causa Covid noi siamo stati
esclusi e speriamo che rientreremo per tutte le formazioni
informatiche, per tutte le dotazioni informatiche... poi si dice:
"va beh, la scuola è vostra, pagatevi tutto voi".
Allora, io intanto farei un patto con Carrel, non mi metterei a
leggere tutte le cifre se è d'accordo, quando ci rivedremo di
persona, gli faccio avere tutti i dati che gli possono essere
utili, perché sennò la risposta sarebbe noiosissima. Diciamo che la
dotazione organica è determinata sulla base dei dati della
popolazione scolastica rilevata alla scadenza delle iscrizioni
fissata nel mese di gennaio o al più tardi entro i primi giorni di
febbraio di ciascun anno e, per garantire lo svolgimento di tutte
le operazioni di sistemazione del personale necessario per il
regolare avvio dell'anno scolastico, deve essere approvato dalla
Giunta regionale entro fine aprile. La copertura dei posti
attualmente vacanti della dotazione organica potrà avvenire alla
conclusione delle procedure bandite nel corrente anno, ma lo stesso
Carrel ha ricordato che da una parte c'è stata una richiesta di
bloccarle, cosa che è stata fatta anche a livello nazionale da
forze politiche come la Lega, dai sindacati scuola ma non ha
portato a nulla, nel senso che la ministra Azzolina, il cui nome è
già una specie di intuizione, ha in qualche maniera insistito,
malgrado il periodo del Covid, a voler fare questo concorso per poi
bloccarlo proprio in questo periodo. Noi non avevamo strumenti
giuridici per bloccare questo concorso, sennò li avremmo adoperati,
anzi forse il blocco sarebbe stato controproducente perché il
Ministero forse a questo punto non avrebbe più bandito neanche un
concorso per la Valle d'Aosta.
La dotazione organica annualmente è adeguata alla situazione di
fatto poiché il reale fabbisogno di ciascun anno scolastico è
determinato anche dal verificarsi di particolari condizioni che non
hanno carattere di stabilità, ma che variano di anno in anno e che
insorgono a fine giugno: docenti in part-time che in organico
occupano il posto intero ma che prestano servizio per metà
dell'orario... cioè adesso non mi metto a leggere tutte le
casistiche che portano a questo ma tant'è. Per l'anno scolastico
2020/2021 l'organico in sede di adeguamento alla situazione di
fatto è stato incrementato per agevolare l'attuazione delle misure
derivanti dall'emergenza sanitaria del Covid-19; tale potenziamento
dell'organico è stato introdotto nell'articolo 28 della legge
regionale 13 luglio 2020 n. 8 e attuato con una delibera del luglio
2020; conseguentemente la dotazione organica è aumentata e anche
qui, Carrel, se sei d'accordo, ti farò avere le tabelle che ti
fanno vedere l'aumento rispetto alla dotazione organica normale. I
posti vacanti ma disponibili per l'anno scolastico solo in organico
di fatto non possono essere destinati alle assunzioni in ruolo, ma
possono essere assegnati solo a supplenza fino al 30 giugno, così
come i posti resi disponibili dai docenti assenti per l'intero anno
scolastico e gli spezzoni orario.
Il potenziamento dell'organico disposto per affrontare
l'emergenza Covid ha ovviamente dato luogo ad un maggior numero di
posti da assegnare a supplenza fino al 30 giugno, inoltre le
numerose assenze di docenti posti in quarantena e di quelli che, in
vista della partecipazione al concorso straordinario, hanno chiesto
periodi di aspettativa per motivi di studio, hanno comportato
l'esigenza della loro sostituzione. Tutto ciò ha determinato un
incremento del fabbisogno di personale supplente rispetto a quello
necessario nella situazione ordinaria. Va chiarito però che la
platea complessiva degli aspiranti a supplenza non sarebbe variata
se fossero state costituite anche in Valle d'Aosta le nuove
graduatorie provinciali, che continuiamo a chiamare provinciali ma
in realtà sono regionali. Non è infatti la modalità di reclutamento
nuove graduatorie vigenti, graduatorie d'istituto, assunzioni
tramite messa a disposizione che può incrementare il numero di
soggetti interessati aventi titolo alle supplenze nella scuola. È
nostra intenzione fare qualche cosa. La norma di attuazione dello
Statuto, qui ho evocato la Viglino non a caso, che risale al 1975,
prevede che al personale della scuola sia applicato lo stato
giuridico del corrispondente personale statale e pertanto le
modalità di reclutamento previste dalla normativa nazionale vigono
anche per il reclutamento del personale scolastico nei ruoli
regionali della Valle d'Aosta.
Io ho letto il parere del professor Boggero che tu hai citato,
Marco, e che è molto interessante ma noterai nel leggerlo che alla
fine lui stesso ipotizza una norma di attuazione come elemento
risolutivo. Per quel che mi riguarda, io studierò tutte le
possibili soluzioni per ampliare ancora di più, in assenza della
norma di attuazione, le nostre possibilità di fare qualcosa sui
concorsi, ma bisogna dire che questo va trattato anche con le forze
sindacali. Alcune delle forze sindacali non vogliono la norma di
attuazione allo Statuto per la piena regionalizzazione della scuola
ma vogliono "la botte piena e la moglie ubriaca", cioè vogliono
però che si facciano i concorsi regionali, quindi mantenendo lo
status
giuridico degli insegnanti a livello statale. Allora
questa è un'evidente contraddizione di cui ho parlato con i
sindacati, cercheremo di fare il possibile per risolvere questa
questione alla ricerca di un elemento di equilibrio, cioè si può
scrivere una norma di attuazione che sia garantistica. Se non
vogliamo guardare al modello particolarissimo dell'Alto
Adige-Südtirol, guardiamo al modello del Trentino, dove non c'è un
problema linguistico, il Trentino ha regionalizzato in pieno la
scuola con grandissima soddisfazione di tutti gli operatori della
scuola.
Sull'ultimo ragionamento, cioè quello dell'aggiornamento delle
graduatorie, occorre chiarire che non si tratta di aggiornamento di
graduatorie già esistenti, ma di istituzione di nuove e differenti
graduatorie regionali in Valle d'Aosta per le supplenze, le cui
regole di formazione sono state emanate dal Ministero - udite,
udite! - il 14 luglio 2020, cioè quando la scuola era alle
porte.
Per quanto riguarda le tempistiche, l'articolo 29 della legge
regionale del 13 luglio 2020 ha previsto la costituzione delle
stesse per l'anno scolastico 2021/2022, proprio per questo ritardo
innescato dalla novità derivante dalla legge dello Stato. Si sta
ora lavorando per una piattaforma informatica regionale che dovrà
gestire la presentazione delle istanze, la loro valutazione e la
definizione delle graduatorie regionali e delle graduatorie di
istituto. Come si suol dire, speriamo in bene, nel senso che io mi
auguro poi di non fare, se saremo ancora qui perché il mondo è
fatto su "ruote quadre"... spero poi di non fare delle figuracce,
di trovarmi qui a dire che, per esempio, il sistema informatico, la
piattaforma non funzionano, ma diciamo che l'intera struttura e
in primis
la Sovrintendente si sta sforzando per trovare
delle soluzioni.
Nei quaranta secondi che mi mancano quindi vorrei ribadire che
oggi dobbiamo aprire un grande dibattito sulla scuola valdostana.
Bisogna farlo in maniera laica, sapendo che non è facile mettere
d'accordo tante teste come ce ne sono nel mondo della scuola, ma il
buon senso ci può portare a trovare una situazione che eviti il
dramma personale delle persone che si trovano a essere per anni in
precariato.
Presidente -
Per la replica, la parola al consigliere
Carrel.
Carrel (PA) -
Grazie Assessore per i dati che avrò
piacere di leggere e di confrontare con lei in merito, però, visto
che dobbiamo aprire un dibattito, visto che abbiamo le idee molto
simili in merito all'autonomia della nostra scuola, perché non
utilizzare la legge regionale n. 57 del 1983 in cui all'articolo 7,
comma 4, si dice: "i concorsi sono indetti dal Presidente della
Giunta regionale, d'intesa con l'Assessore regionale alla pubblica
istruzione, almeno 12 mesi prima dell'inizio dell'anno scolastico
da cui decorreranno le nomine dei vincitori, in concomitanza, di
regola con i corrispondenti concorsi indetti nel restante
territorio dello Stato". Ho notato che ha letto molto attentamente
il parere di Boggero, come proposto addirittura dal dottor Boggero
(interruzione audio)
la regola, quindi vista la situazione
di emergenza, vista la sospensione del concorso straordinario a
livello nazionale, viste le nostre esigenze, noi siamo oltre la
regola in questa situazione e quindi potremmo - perché no? - andare
ad avviare un concorso
ad hoc
che tenga in considerazione
delle esigenze dell'istruzione valdostana.
Mi hanno inoltre segnalato che sarebbe interessante, se non
opportuno, indire un concorso per la classe di concorso degli
educatori, in quanto da circa vent'anni non viene indetto un
concorso per gli educatori, e credo che in Valle d'Aosta ce ne sia
veramente bisogno di dare stabilità anche a questa classe di
concorso. Proprio per ribadire questa nostra possibilità data da
una legge regionale che non è stata impugnata e quindi possiamo
assolutamente citare e prendere, ad esempio, per futuri atti,
citerei il comma 1 dell'articolo 8 sempre della legge regionale n.
57 del 1983: "Con proprio decreto l'Assessore regionale alla
pubblica istruzione, sentito il Consiglio scolastico regionale,
apporta le necessarie integrazioni alle disposizioni sui concorsi
emanate dal Ministero per la pubblica istruzione, adattandole in
particolare alla situazione del bilinguismo della Regione".
Significa quindi, se capisco bene, che il Ministero dell'istruzione
indice un concorso, noi possiamo tramite un decreto dell'Assessore,
andare ad adattare questo concorso alle nostre esigenze, "in
particolare al bilinguismo", quindi non solamente al bilinguismo ma
in particolare al bilinguismo, quindi se ci fossero altre
necessità, credo che queste debbano essere considerate e credo che,
viste le notizie delle ultime ore, questa potrebbe essere
un'occasione per iniziare quel percorso che lei si auspica ma che
anche noi ci auspichiamo che porta a una maggiore autonomia del
nostro sistema scolastico.
Presidente -
Purtroppo abbiamo avuto qualche piccola
interruzione nel collegamento ma in linea di massima si è potuto
capire il significato generale del suo intervento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK