Consiglio Regionale della Valle d'Aosta - Oggetto del Consiglio n. 3240 del 23 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3240 del 23 gennaio 2008 - Resoconto
OGGETTO N. 3240/XII - Interrogazione: "Eventuali immissioni
di scarichi fognari in un canale della collina di Aosta".
Interrogazione
Premesso che:
- in un canale della collina di Aosta, il Ru Baudin,
sarebbero state individuate illecite immissioni di scarichi
fognari, la cui provenienza sarebbe riconducibile alla struttura
ospedaliera di Beauregard;
i sottoscritti Consiglieri regionali
Interrogano
il Presidente della Regione e l'Assessore delegato per
sapere:
1) se corrisponde a verità che le fognature della struttura
ospedaliera di Beauregard gettano direttamente nel Ru Baudin e - in
caso affermativo - quali sono le cause e quali i provvedimenti
adottati;
2) se è vero che è in corso un procedimento giudiziale per
scarico abusivo di liquami fognari;
3) se è stata avviata un'indagine amministrativa da parte
dell'USL o della Regione.
F.to: Frassy - Lattanzi - Ottoz - Tibaldi
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- In merito a questa interrogazione, devo
dire che a tutt'oggi non sono ancora stato informato ufficialmente
di immissioni di questo genere nel Ru Baudin. Abbiamo assunto delle
informazioni presso il Comune di Aosta dalle quali si è appreso che
alcune settimane fa si è svolto un sopralluogo al quale hanno
partecipato tecnici dell'USL e del Comune di Aosta con agenti del
Corpo forestale valdostano per verificare una segnalazione di
immissioni di scarichi fognari nel Ru Baudin. È stato sentito anche
il Corpo forestale che ha riferito che il 28 dicembre 2007 gli
agenti della stazione forestale di Aosta hanno accertato che nel
pozzetto di ispezione dello scarico fognario dell'Ospedale
Beauregard erano presenti 2 condotte in uscita: una, più grande,
conduce al fognario comunale, mentre l'altra adduceva direttamente
al canale irriguo denominato "Ru Baudin" (collegamento del quale
non si comprende la funzione: se doveva raccogliere delle acque
piovane e poi convogliarle lì). L'ingresso della prima condotta
risultava ostruito da un accumulo di sedimenti, causando l'afflusso
di tutta la portata della fognatura verso il ruscello irriguo. Al
termine del sopralluogo il responsabile tecnico dell'azienda USL
presente ha fatto immediatamente eseguire uno spurgo del pozzetto e
la chiusura definitiva del collegamento al ruscello. Lo sversamento
delle acque di scarico della fognatura dell'Ospedale Beauregard nel
Ru Baudin è stato quindi - ma ripeto da informazioni assunte,
perché non abbiamo ancora ricevuto niente - la conseguenza di un
incidente. Oggi non esiste più alcun collegamento tra la fognatura
e il Ru Baudin.
Per quanto riguarda il secondo quesito, non risulta attivato
alcun procedimento giudiziale per scarico abusivo di liquami
fognari.
In merito al terzo quesito, non si hanno notizie di indagini
amministrative da parte dell'USL. Come Regione, si rimane in attesa
delle eventuali iniziative che saranno adottate dalla forestale,
anche se non se ne ravvisa - ma forse questo è un giudizio un
po'... - la necessità, visto che si è trattato di un incidente che
poi è stato risolto, pare che non vi sia stata continuità di tale
episodio, ma questa è materia su cui deciderà la forestale cosa
ritiene di fare, se fare un esposto, oppure no. Eventualmente
facendo l'esposto sarà la Magistratura che stabilirà che genere di
seguito darle. Per quanto ci riguarda, prendiamo atto che il
problema è stato risolto.
Presidente
- La parola al Consigliere Frassy.
Frassy (CdL)
- Il Regolamento prevede che l'interrogante
nella replica debba esprimere o meno la soddisfazione rispetto alla
risposta che l'Assessore delegato gli ha fornito. Io devo esprimere
la costernazione rispetto a quello che lei ha detto, Assessore, nel
senso che mi sembra incredibile che lei a distanza di quasi un
mese, perché i fatti risalgono al 28 dicembre e oggi siamo al 23
gennaio, ci dica che non ha ancora ricevuto informazioni ufficiali,
fra l'altro informazioni non da un altro organo amministrativo, ma
dal Corpo forestale regionale. Il Corpo forestale regionale mi
sembra, fino a prova contraria, un organo che dipende
dall'Amministrazione regionale. Qui allora il problema inizia a
diventare sospetto, perché se un organo che è costituito in seno
all'Amministrazione regionale non comunica agli altri organi le
risultanze di quanto è emerso, ritengo che ci troviamo nella
migliore delle ipotesi in una situazione di carenza di
comunicazione, nella peggiore delle ipotesi in una situazione di
omissione di atti d'ufficio. Non ho capito perché abbia voluto
rispondere lei, Assessore, e non abbia risposto l'Assessore alla
sanità; comunque alla fine della mia replica le consegnerò
ufficialmente il verbale redatto dal Corpo forestale il 28
dicembre, dal quale potrà apprendere che non è - come sembra dalla
sua risposta - un incidente, perché il Responsabile dei servizi
tecnici dell'USL, ing. Barbanti, e dunque non l'ultimo poverino che
viene investito delle responsabilità, ha dichiarato che l'impianto
fognario così come tutto l'Ospedale è stato costruito
dall'Amministrazione regionale, e fin qui direi che non c'è nessuna
novità, ma precisa poi che, da quando è stato consegnato all'USL,
non è mai stato modificato e conclude dicendo:
"quindi, il
collegamento rilevato esiste dall'origine"
. Avremmo gradito che
dalla sua risposta, sua o di qualche suo collega, emergesse che era
stato avviato quanto meno un monitoraggio della rete fognaria
dell'Ospedale di Beauregard, per capire se, al di là del caso
singolo di questo tombino, vi siano altri problemi che possono
riguardare l'intera rete fognaria del Beauregard. La invito perciò,
se è lei che deve occuparsi di questa vicenda, piuttosto che la
sanità, di farla tale verifica, anche perché, andando a verificare
in loco cosa è successo dopo il 28 dicembre, è successo un fatto
curioso: che quel tombino che stava dentro il perimetro della
recinzione ospedaliera oggi si trova fuori dal perimetro della
recinzione ospedaliera. Vorremmo allora capire come mai le
recinzioni del Beauregard notte tempo si spostano e anche questo ci
sembra un fatto quanto meno atipico.
In sostanza siamo insoddisfatti della risposta che ci ha
fornito, la invitiamo ad attivarsi per capire come mai la forestale
non ha informato l'USL "in primis", come mai l'Assessorato della
sanità non è stato informato, perché penso - senza nulla togliere
alle sue competenze - che lei in questa vicenda sia il meno
competente ovvero il meno responsabile e non so per quale motivo le
è stato scaricato l'onere politico di dare risposta a tale
interrogazione. Auspichiamo che vi sia un'indagine amministrativa,
ma non per un fine punitivo finalizzato a sé stesso, ma per capire
se vi sono altri elementi di inquinamento o di errate
canalizzazioni degli scarichi fognari di un ospedale, tenendo
presente che gli scarichi fognari dell'Ospedale, pur essendo
scarichi che dovrebbero essere equiparati all'utenza civile, spesso
per distrazioni degli operatori riversano in fognatura anche
sostanze che non sono delle più innocue. La invitiamo perciò a
prendere in considerazione il fatto, che è grave non tanto per il
fatto in sé, ma è grave perché proviene da un'amministrazione,
proviene da un ente che dovrebbe essere preposto a gestire la
sanità e la salute e perché se un fatto del genere fosse accaduto
all'ultimo dei cittadini, probabilmente si troverebbe a dover
rispondere con tanto di esposto in Procura. Riteniamo quindi che
l'Amministrazione regionale a maggior ragione debba essere più
sensibile nella gestione di queste problematiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK