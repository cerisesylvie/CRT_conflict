Consiglio Regionale della Valle d'Aosta - Oggetto del Consiglio n. 3339 del 27 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3339 del 27 marzo 2018 - Resoconto
OGGETTO N. 3339/XIV - Disegno di legge: "Disposizioni in
materia di urbanistica e pianificazione territoriale. Modificazioni
di leggi regionali".
Farcoz (Président) -
Point n° 20.03 de l'ordre du jour.
La Vice-présidente Morelli demande la parole, pour?
Morelli (ALPE) -
Ci è giunta notizia che è in corso un
incontro con una delegazione di OSS, quindi conferma l'Assessore
Marguerettaz che è stata richiesta da parte di una delegazione di
OSS un incontro? Di solito, il
bon ton institutionnel
prevede di coinvolgere i Capigruppo in questo tipo di decisione e
di incontro... quindi confermate che c'è in corso una riunione con
una delegazione di OSS, che abbiamo visto tutti arrivare in
tribuna? Noi riteniamo sia opportuno, come si fa di solito,
coinvolgere i Capigruppo.
Presidente -
Procediamo con l'illustrazione. La parola al
relatore Bianchi.
Bianchi (UV) -
Il presente disegno di legge reca delle
modificazioni alla legge regionale del 6 aprile 1998, n. 11
(Normativa urbanistica e di pianificazione territoriale della Valle
d'Aosta), alla legge regionale 26 maggio 2009, n. 12 (la legge
regionale sulla Valutazione Ambientale Strategica di piani e
programmi (VAS) e sulla Valutazione di Impatto Ambientale (VIA)) e,
in subordine, alla legge regionale 30 luglio 1991, n. 30 (Norme per
l'istituzione di aree naturali protette) e all'articolo 3 della
legge 4 agosto 2009, n. 24 (la cosiddetta "legge casa").
Il disegno di legge, che si compone di 42 articoli, è frutto
della collaborazione tra la struttura regionale competente in
materia di urbanistica per gli aspetti urbanistico-territoriali, la
struttura regionale competente in materia di valutazione ambientale
per gli aspetti strettamente correlati alla procedura di VAS, la
Soprintendenza per i beni culturali per gli aspetti correlati alla
tutela del patrimonio paesaggistico e architettonico, l'Azienda
sanitaria locale per gli aspetti strettamente inerenti ai requisiti
igienico-sanitari e delle abitazioni, la struttura regionale
competente in materia agricolo-territoriale per gli aspetti
relativi al rilascio del parere di razionalità e la struttura
regionale competente per la tutela delle aree protette per la
revisione degli aspetti vincolistici interessanti le stesse.
Inoltre il testo normativo è stato oggetto di un confronto costante
e collaborativo con il CELVA e gli ordini professionali.
Le finalità che hanno sostenuto il presente disegno di legge
sono illustrate dai seguenti punti:
- semplificare l'iter delle varianti ai piani regolatori
comunali e migliorare l'integrazione della procedura con il
processo di valutazione ambientale strategica;
- promuovere la revisione del procedimento per l'ottenimento del
permesso di costruire principalmente allo scopo di tenere conto
delle recenti riforme statali riguardanti il procedimento
amministrativo e, in particolare, l'istituto della conferenza dei
servizi (riforma Madia);
- precisare meglio i termini di inizio e di fine lavori;
- riordinare la disciplina relativa ai centri storici;
- favorire ulteriormente la riqualificazione del patrimonio
edilizio esistente, differenziando i requisiti igienico-sanitari
dei locali di abitazione concernenti gli edifici realizzati
antecedentemente all'entrata in vigore del decreto ministeriale 5
luglio 1975;
- consentire l'accesso ai benefici volumetrici previsti
nell'ambito della normativa del cosiddetto "piano casa" ad un
maggior numero di edifici;
- precisare l'ambito di competenza del parere vincolante di
razionalità per i progetti di edifici rurali e a destinazione
agrituristica;
- individuare le destinazioni d'uso relative alle attività
direzionali ed espositive;
- precisare i vincoli cui sono soggetti i territori classificati
come aree naturali protette.
Più in particolare si possono esaminare le modificazioni
introdotte riguardanti alcuni aspetti di maggior interesse:
modificazioni riguardanti i piani regolatori (i primi 11 articoli
del disegno di legge), che sono finalizzate alla semplificazione
dell'iter delle varianti ai piani regolatori generali e a
migliorare l'integrazione degli stessi con la procedura di VAS. In
particolare, l'attuale unica fattispecie di variante sostanziale è
stata suddivisa in due distinte procedure: una riguarda la variante
sostanziale generale, l'altra concerne una nuova categoria di
variante urbanistica: la "variante sostanziale parziale". La prima
attiene a modifiche al piano regolatore generale tali da
interessare l'assetto complessivo del piano regolatore, le seconde
invece hanno obiettivi più puntuali, pur condizionando la
trasformazione del territorio in modo più significativo di quanto
non faccia la variante non sostanziale. Inoltre la variante
sostanziale generale prevede sempre il contributo della VAS, mentre
per la variante sostanziale parziale è richiesta solo la verifica
di assoggettabilità a VAS.
Il duplice obiettivo di semplificare e integrare i procedimenti
di approvazione urbanistica e di VAS è stato ottenuto eliminando la
predisposizione della bozza e la preventiva concertazione con la
Soprintendenza per i beni culturali, conseguendo così un'importante
riduzione dei tempi per la conclusione del procedimento. Queste
nuove fattispecie di varianti e collegate procedure riguardano la
generazione dei piani regolatori già adeguati al PTP. I Comuni che
non hanno ancora compiuto l'iter di adeguamento dovranno quindi
sempre fare riferimento alle procedure ad oggi vigenti.
Per quanto concerne il riordino della materia urbanistica ed
edilizia relativa ai nuclei storici (contenuto in quattro articoli
del disegno di legge), le nuove norme riorganizzano e aggiornano la
disciplina relativa ai centri storici di cui all'articolo 52 del
testo di legge vigente. Due nuovi articoli permettono di chiarire
meglio i principi generali, contenuti e procedure di approvazione
degli strumenti attuativi dei piani regolatori disciplinati per i
nuclei storici, "normativa di attuazione" e piano urbanistico di
dettaglio. Un nuovo articolo specifico disciplina poi la
classificazione di edifici e aree libere e l'estensione della
classificazione anche all'esterno delle zone A (centri storici). È
stato inoltre modificato l'articolo 52 relativo alla disciplina
applicabile nelle zone territoriali di tipo A e, in particolare, le
declinazioni degli interventi consentiti in assenza di strumento
attuativo, di cui al vigente comma 4 (ora comma 2) sono state
integrate con aggiornamenti e chiarimenti: gli edifici non più
integri sono stati divisi tra ruderi e diroccati, definendo le
relative discipline in base al livello di degrado; sono stati
inseriti gli interventi relativi alla demolizione dei bassi
fabbricati.
Nuovo procedimento del permesso di costruire (articolo 60bis del
testo vigente). Il disegno di legge contiene anche una complessiva
revisione del procedimento per l'ottenimento del permesso di
costruire, principalmente allo scopo di tenere conto delle recenti
riforme statali riguardanti il procedimento amministrativo e, in
particolare, l'istituto della conferenza dei servizi, questo sempre
in funzione della riforma Madia. La riforma del procedimento è
finalizzata a:
- definire il più possibile tempi certi nelle varie fasi del
procedimento e nell'iter del suo insieme (90 giorni);
- definire con chiarezza i perimetri di intervento delle diverse
competenze in gioco (il progettista e l'utente interessato, il
responsabile del procedimento/tecnico comunale, le amministrazioni
alle quali è richiesta la formulazione di atti di assenso
nell'ambito delle conferenze per il rilascio del permesso di
costruire, la commissione edilizia qualora istituita);
- assicurare all'utente interessato la possibilità di
intervenire nelle varie fasi del procedimento con specifico
contraddittorio o partecipando alle conferenze di servizi
previste;
- rendere possibile, attraverso il dialogo costruttivo tra le
parti, l'integrazione delle diverse posizioni, in caso di pareri
non ostativi, per addivenire alla formulazione di un eventuale
permesso di costruire sia pure condizionato all'introduzione di
modificazioni di progetto.
Ci sono delle modificazioni puntuali:
- alla lettera e) del comma 2 dell'articolo 22 (relativo alle
zone territoriali) della legge regionale n. 11/1998, lettera e) che
definisce le condizioni per l'edificazione e l'uso del territorio
in relazione alla funzione strategica dell'agricoltura;
- all'articolo 60 (relativo al permesso di costruire) della
legge n. 11/1998, è stato soppresso il termine intermedio non
superiore ai tre anni per l'ultimazione delle strutture portanti,
viene prolungato a due anni il termine per l'inizio dei lavori
anche per quelli privati, equiparandoli ai lavori pubblici;
- all'articolo 61, sempre della legge n. 11/1998, il termine di
fine lavori per le opere soggette a SCIA è prolungato a tre
anni;
- all'articolo 73, relativo alle destinazioni d'uso, è stata
inserita tra le destinazioni d'uso declinate dalla legge quella
relativa alle attività direzionali o espositive non collocabili in
contesti urbano-abitativi;
- all''articolo 95, riguardante i requisiti igienico-sanitari,
sono state introdotte modificazioni ai requisiti igienico-sanitari
dei locali di abitazione concernenti gli edifici realizzati
antecedentemente all'entrata in vigore del decreto ministeriale del
5 luglio 1975, è stato modificato, in particolare per quanto
attiene alle altezze interne nelle zone dei centri storici (altezza
minima 2,20 metri) e ai rapporti aero-illuminanti (si passa da un
ottavo ad un sedicesimo).
Président -
Nous sommes en discussion générale. La parole
au collègue Cretier.
Cretier (PD-SIN.VDA) -
Scusate, ieri ho lavorato anche
per questo, quindi reputo doveroso leggerlo almeno a voi. Ringrazio
il relatore della legge, il collega Bianchi.
Il disegno di legge n. 132 ha come obiettivo la modifica della
legge regionale n. 11/1998 in materia di urbanistica e
pianificazione, come anche l'importante modifica della data di
riferimento per accedere ai benefici volumetrici in aumento fino al
35 percento in caso di demolizione e ricostruzione, come ha citato
il collega. Inoltre presenta una serie di semplificazioni sulla
parte documentale e sulle tempistiche della presentazione delle
domande di varianti ai piani regolatori generali e l'approvazione
degli strumenti e del piano urbanistico di dettaglio. Il patrimonio
urbanistico storico regionale necessita di un recupero importante
attraverso azioni e procedure semplificative, com'è previsto in
questa legge, soprattutto con tempistiche precise e soprattutto nei
centri storici le abitazioni devono diventare vivibili, cosa che
abbiamo anche discusso in commissione. In Valle d'Aosta è
necessario recuperare i nostri centri storici, i ruderi, i
diroccati che, da una parte, hanno delle volumetrie importanti,
dall'altra, spesso deturpano e vincolano il recupero integrale di
edifici storici e dei villaggi rurali. Le norme danno la
possibilità di demolizione in base al degrado. Negli anni i ruderi
diventano anche pericolosi per il transito delle aree frazionali,
ponendo a rischio il passante, ma anche il proprietario per sua
responsabilità.
Altro annoso problema è la frammentarietà della proprietà, che
storicamente vincola il recupero e la definitiva utilizzazione di
complicate strutture rurali. Esistono situazioni per cui il solo
vano ha una quota di proprietà infinita e sono interessati dal
punto di vista urbanistico e storico. Inoltre tali azioni si
concretizzano anche nel risparmio di suolo non ancora antropizzato,
un chiaro riferimento allo sviluppo sostenibile del territorio e al
contenimento del consumo di suolo... orientamenti precisi di
pianificazione nazionale. Inoltre la norma tende a dare tempi certi
per il permesso di costruire. Spero che dalla teoria si passi alla
pratica, definendo gli attori e le competenze. La possibilità di
specifici contraddittori con conferenze di servizi, come citati dal
collega nella relazione, ove il confronto reale delle parti
potrebbe contenere i tempi che, attraverso fasi epistolari, hanno
da sempre portato l'allungare i tempi dei procedimenti. È
interessante l'articolo 22 che ricorda la funzione strategica
dell'agricoltura, legata al parere di razionalità per aziende con
rapporti tra carico animale e le superfici di terreno.
È quindi un disegno di legge che tenta di semplificare una serie
di situazioni, che migliorerebbero decisamente una serie di fatti
urbanistici necessari e che potrebbe essere da esempio per altre
situazioni analoghe sia all'interno dello stesso settore che in
altri settori, dove la "committenza" dei professionisti, dei Comuni
e di tutti gli attori che intervengono talvolta è molto
complicata.
Presidente -
Non ci sono altri interventi, procediamo con
l'esame dell'articolato. Articolo 1. La votazione è aperta. La
votazione è chiusa.
Presenti: 19
Votanti: 19
Favorevoli: 19
Il Consiglio approva all'unanimità.
Articolo 2: stesso esito. Articolo 3: stesso esito. Articolo 4:
stesso esito. Articolo 5 con l'emendamento n. 1 della III
Commissione: stesso esito. Articolo 6: stesso esito. Articolo 7:
stesso esito. Articolo 8: stesso esito. Articolo 9: stesso esito.
Articolo 10: stesso esito. Articolo 11: stesso esito. Articolo 12:
stesso esito. Articolo 13: stesso esito. Articolo 14: stesso esito.
Articolo 15: stesso esito. Articolo 16: stesso esito. Articolo 17:
stesso esito. Articolo 18: stesso esito. Articolo 19: stesso esito.
Articolo 20: stesso esito. Articolo 21: stesso esito. Articolo 22:
stesso esito. Articolo 23: stesso esito. Articolo 24: stesso esito.
Articolo 25: stesso esito. Articolo 26: stesso esito. Articolo 27:
stesso esito. Articolo 28: stesso esito. Articolo 29: stesso esito.
Articolo 30: stesso esito. Articolo 31: stesso esito. Articolo 32:
stesso esito. Articolo 33: stesso esito. Articolo 34: stesso esito.
Articolo 35: stesso esito. Articolo 36: stesso esito. Articolo 37:
stesso esito. Articolo 38: stesso esito. Articolo 39: stesso esito.
Articolo 40: stesso esito. Articolo 41: stesso esito. Articolo 42:
stesso esito. Chiedo ora se ci sono delle dichiarazioni di voto
prima di procedere al voto finale.
La parola all'Assessore Baccega.
Baccega (EPAV) -
Giusto perché rimanga a verbale. La
materia urbanistica è complessa e dispiace che siano usciti i
colleghi della minoranza, poi, quando si va a chiedere un permesso
edilizio: "ah, ma siamo in difficoltà!". Io semplicemente per
ringraziare il collega Bianchi, Presidente della III Commissione, e
tutti i colleghi della commissione che hanno approfondito questa
materia, il collega Bianchi che ha avviato questo processo, un iter
lungo e complesso - con l'intermezzo dell'Assessore Borello - che
abbiamo portato a termine quest'oggi.
Direi che, dopo le disposizioni in materia di agibilità che
hanno normato l'istituto dell'agibilità introducendo la
segnalazione certificata di agibilità in una logica di
semplificazione amministrativa, (approvata il 30 gennaio 2017),
oggi approviamo, dopo un iter così lungo e complesso, un disegno di
legge di ampia riforma per quanto riguarda le materie di
pianificazione territoriale e urbanistica.
Il relatore ha già detto ampiamente, dal punto di vista tecnico,
che cosa si rileva in questi 42 articoli, voglio solo ringraziare
la struttura, la dottoressa Chantal Treves con l'architetto
Gallucci e tutto lo
staff
. Voglio ringraziare gli ordini che
hanno fortemente collaborato alla stesura di questa normativa, i
colleghi della commissione. Diciamo che la
mission
di
sburocratizzazione delle procedure in questo settore ha fatto
importanti passi avanti, ce lo siamo detti all'inizio della
legislatura e abbiamo fatto dei passi avanti importanti. Il futuro
vedrà impegnato chi arriverà in una modifica delle norme sulle
distanze e nell'introduzione di un nuovo titolo abitativo per
ottenere il permesso di costruire. Grazie per l'attenzione.
Presidente -
Non ci sono altri interventi, metto in
votazione il disegno di legge. La votazione è aperta. La votazione
è chiusa.
Presenti: 19
Votanti: 19
Favorevoli: 19
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK