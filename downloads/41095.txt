Consiglio Regionale della Valle d'Aosta - Oggetto del Consiglio n. 323 del 10 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 323 del 10 gennaio 2019 - Resoconto
OGGETTO N. 323/XV - Approvazione di mozione: "Adozione di
provvedimenti per l'eliminazione graduale, nelle varie sedi della
Regione, degli articoli in plastica monouso".
Rollandin (Presidente)
- Passiamo al punto n. 53
dell'ordine del giorno. La parola alla collega Russo.
Russo (M5S)
- Vorrei iniziare l'illustrazione di questa
iniziativa con una buona notizia: il Parlamento e il Consiglio
dell'Unione europea hanno raggiunto mercoledì 19 dicembre 2018,
quindi recentemente, un accordo politico sulla proposta relativa
alla riduzione ed eliminazione della plastica monouso, presentata a
maggio 2018 dalla Commissione europea nell'ambito della prima
strategia globale sulla plastica. Ciò al fine di proteggere i
cittadini e l'ambiente dall'inquinamento, causato da rifiuti di
plastica e favorendo al tempo stesso la crescita e l'innovazione.
La nuova direttiva dell'Unione europea sulla plastica monouso sarà
lo strumento giuridico più ambizioso a livello globale, che
affronta il problema dei rifiuti marini. Essa prevede misure
diverse da applicare alle diverse categorie di prodotti. Quando le
alternative sono facilmente disponibili e accessibili, i prodotti
in plastica monouso saranno banditi dal mercato ed è questo il caso
- l'avete sicuramente letto - dei bastoncini cotonati, posate,
piatti, cannucce, mescolatori per bevande, aste per palloncini,
prodotti in plastica oxodegradabile, contenitori per alimenti e
bevande di polistirene espanso. Per altri prodotti l'attenzione si
è concentrata, invece, sulla limitazione del loro uso, riducendo il
consumo a livello nazionale... sui requisiti di progettazione ed
etichettatura e sugli obblighi di gestione e bonifica dei rifiuti
previsti per i produttori. Una decisione che potrebbe essere
epocale, che guarda sia al futuro, ma anche al presente. La
plastica avvelena letteralmente il nostro ambiente, giorno dopo
giorno, richiedendo decine, se non centinaia di anni, prima di
essere smaltita. Essa ha invaso i mari, viene mangiata dai pesci,
che poi mangiamo a nostra volta, ingerendo così la plastica che
avevamo buttato. La plastica è responsabile di tre quarti
dell'inquinamento degli oceani e rappresenta il 95 percento dei
rifiuti presenti nel Mar Mediterraneo. Entro il 2021 la comune
plastica usa e getta sarà vietata nei 21 Paesi dell'Unione europea,
ma la stessa sorte toccherà anche ad altri oggetti contenenti
plastica. Entro il 2025, dovranno essere dimezzati i mozziconi di
sigaretta, entro il 2030 dovranno arrivare all'80 percento della
quota attuale.
Oltre al problema della plastica negli oceani, per cui circa 100
mila esemplari marini muoiono ogni anno, oggi in Italia si parla di
microplastiche nel sistema acquifero superficiale, laghi e corsi
d'acqua. Purtroppo, e questa è una notizia recente, dopo il mare,
gli oceani, le spiagge, i giardini e i marciapiedi - e potrei
continuare a lungo nell'elenco -, adesso sappiamo che la plastica
si è infilata anche nell'acqua dei nostri rubinetti: quella che
usiamo per lavarci e, come spesso succede, che beviamo. Lo sappiamo
grazie a un'autorevole Onlus, che si chiama Orb Media, che ha
prodotto un vero e proprio studio su ben 159 campioni di acqua
potabile, presi in diversi Paesi del mondo in collaborazione con
alcune università americane. Siamo quindi nel perimetro della
documentazione scientifica e non delle suggestioni e degli allarmi
integralisti dell'ambientalismo a buon mercato. Quali sono i reali
danni alla salute per queste microscopiche fibre di plastica
ritrovate nell'acqua potabile? È una materia ancora tutta da
approfondire. I pesci, per esempio, con le microplastiche, ingoiate
dal mare, possono anche soffocare. Ancora non è chiaro che cosa
succederà a noi. Le misure proposte aiuteranno l'Europa a compiere
una transizione verso un'economia circolare, a realizzare gli
obiettivi di sviluppo sostenibile delle Nazioni Unite e a onorare
gli impegni assunti sul fronte del clima e della politica
industriale. Per dare dei numeri, le nuove misure permetteranno di
realizzare, al tempo stesso, benefici economici e ambientali: per
esempio, si eviterà l'emissione di 3,4 milioni di tonnellate di CO2
equivalente, si scongiureranno danni ambientali per un costo
equivalente a 22 miliardi di euro, entro il 2030, e si genereranno
risparmi per i consumatori dell'ordine di 6,5 miliardi. Una
normativa che, quindi, cambierà il nostro stile di vita e lo farà
in meglio, responsabilizzandoci al rispetto dell'ambiente e del
mondo in cui viviamo.
Strettamente connesso a questo tema vi è il problema del riciclo
della plastica, che in Italia è un'eccellenza, riusciamo, infatti,
a riciclarne il 25 percento circa, e non avviene in tanti altri
Paesi europei, una percentuale alta dovuta anche alla presenza di
buone aziende che hanno sviluppato il settore del riciclo. È un
dato che però non deve nasconderne un altro, secondo i dati diffusi
dal Consorzio Corepla e Legambiente, abbiamo poca plastica da
riciclare: solo il 25 percento rispetto a quella che potremmo
avere. Il motivo è chiaro: in Italia, soprattutto la plastica,
finisce in quantità enorme nelle discariche. Il primo vero
obiettivo, che anche la nostra Regione deve prefissarsi, è di
prevenire la formazione dei rifiuti, cioè rendere più efficiente
l'uso delle risorse impiegate, minimizzando la generazione di
scarti e rifiuti per unità di produzione e per unità di consumo per
fare in modo che la nostra società piano, piano inizi, attraverso
innovazioni negli stili di vita e di consumo, a rendere sempre più
efficaci e coerenti gli obiettivi generali, che ci dobbiamo porre,
di sostenibilità ambientale e di contenimento dei costi della
gestione dei rifiuti.
Siamo, inoltre, certi che un importante e indispensabile parte
di questo processo deve essere fatta dai cittadini e dalle
istituzioni. La quantità di plastica utilizzata può essere ridotta
quotidianamente dal comportamento concreto di ognuno di noi, che
diventa agente di cambiamento. Il ruolo delle istituzioni è
essenziale: esse hanno il dovere di attivare politiche finalizzate
all'utilizzo e al consumo della minor quantità possibile di
plastica monouso. Ricordiamo, inoltre, che la Valle d'Aosta nel
2015 aveva iniziato a percorrere il sentiero virtuoso della
riduzione di plastica con il progetto "Ecolo-Fête", che prevedeva
un decalogo con le regole da seguire per una sagra a impatto zero
di cui la stampa locale e quella nazionale avevano dato un'ampia
visibilità per la nostra Regione, all'avanguardia per il rispetto
all'ambiente.
Fatte queste premesse, impegniamo la Giunta: "
a predisporre
ogni azione necessaria affinché nelle varie sedi della Regione
Valle d'Aosta vengano eliminati gradualmente tutti gli articoli in
plastica monouso, con particolare riguardo a quelli legati alla
vendita per mezzo di distributori automatici; a eliminare la
plastica monouso dalle sagre e dai catering legati agli eventi e ai
convegni organizzati dalla Regione, anche al di fuori dei propri
uffici; a promuovere una campagna di informazione e di
sensibilizzazione per tutti i dipendenti regionali in forza presso
gli uffici e presso le scuole, nonché per le aziende le cooperative
che gestiscono servizi socio-sanitari per conto della Regione, ove
risieda somministrazione di cibi e bevande
".
Presidente
- Ha chiesto la parola l'Assessore Chatrian,
ne ha facoltà.
Chatrian (ALPE)
- Grazie collega Russo per aver
illustrato nel merito la mozione che ci avete presentato.
Condividiamo che a dare non solo il buon esempio siano le
istituzioni, ma che dalle parole si passi ai fatti. Non starei
quindi questa sera a elencare cosa l'Amministrazione regionale ha
messo in campo in questi ultimi cinque anni, dal 2013 al 2018. Ha
citato il passaggio importante fatto nel 2015, ma permettetemi solo
un piccolo approfondimento su un ordine di grandezza per quanto
riguarda la plastica importante. Diverse azioni hanno portato la
Regione ad essere tra le più virtuose nella raccolta differenziata
della plastica, con quantitativi pro capite raccolti doppi rispetto
alla media nazionale e superiori alla maggior parte delle Regioni
del nord Italia ed è nelle intenzioni dell'Amministrazione adottare
le necessarie misure di prevenzione, condividendo la seconda parte
che lei metteva in evidenza, fondamentale: quella legata alla
prevenzione, cioè alla riduzione della produzione dei rifiuti, è da
lì che dobbiamo partire.
Per quanto riguarda un'altra attività che è stata fatta nel
2017, un esempio che vorrei fare è proprio quello della Cofruits di
Saint-Pierre in collaborazione con la struttura Attività estrattive
rifiuti e tutela delle acque a seguito della quale sono state
avviate le seguenti attività nel rispetto delle norme vigenti in
materia di igiene e degli alimenti... Quanto previsto dalla Regione
ad oggi è in linea con quanto proposto dalla mozione che oggi ci
ponete e ci presentate, ma riteniamo che ci sia sempre l'obbligo di
fare meglio, di mettere ulteriori azioni, eventualmente di creare
quelle condizioni. Per far questo, per quanto ci riguarda, siamo
disponibili come maggioranza a sostenere questa mozione perché va
nella direzione che l'Amministrazione si auspica, ma non è
sufficiente. Se questo documento potrà aiutare, stimolare e, di
conseguenza, come dicevo, passare dalle parole ai fatti, nel merito
predisponendo, come inserito nel primo punto; promuovendo, come
esplicitate bene nel terzo punto e cercando (secondo punto) di
eliminare la produzione di rifiuti... per quanto riguarda la
competenza e i convegni organizzati dall'Amministrazione regionale,
metteremo in campo le misure e azioni per poter andare in questa
direzione.
È fondamentale un altro passaggio, che non sarà imminente, non
perché è difficile, ma perché ci sono dei contratti in essere:
coinvolgere tutte le strutture regionali, per esempio,
nell'eliminare la vendita nelle sedi dell'amministrazione delle
bevande quali l'acqua in bottiglia di plastica, agevolando la
progressiva sostituzione degli erogatori con attrezzature collegate
all'acquedotto comunale che possano fornire anche acqua gassata. Ne
cito uno, ma potrei citare altri esempi: inizieremo a diffondere
delle informative per quanto riguarda gli uffici, per quanto
riguarda le numerosissime sedi dell'Amministrazione regionale per
andare in questa direzione per quanto riguarda i tre punti che
avete proposto.
Terminerei dicendo: tanto è già stato fatto, numeri alla mano,
all'interno anche dell'amministrazione, si può fare di più. Questa
maggioranza, il sottoscritto, il Governo regionale cercheranno di
fare un ulteriore passo, alzando un po' l'asticella.
Presidente
- Ha chiesto la parola la Consigliera
Pulz.
Pulz (ADU VDA)
- Volevo ringraziare i colleghi Cinque
Stelle per questa mozione che ci trova particolarmente sensibili,
vigili e favorevoli. Vorrei soltanto aggiungere che siamo nel mese
di gennaio, tra non molti giorni avremo il piacere di partecipare
alla Fiera di Sant'Orso a Donnas e poi ad Aosta, e forse ancora di
più alle rispettive
veillà
(traduzione dal patois: veglia),
peccato ancora una volta che in quest'aula non abbiamo la
possibilità di proiettare le immagini, che mi piacerebbe mostrarvi,
dove potreste vedere che, a parte il clima della festa, poi ci sono
delle scene desolanti. Parlo in particolare della via centrale di
Donnas al termine della
veillà
, quando centinaia di
stoviglie in plastica monouso sono ancora abbandonate nelle
crotte
(traduzione dal patois: cantine), sui muretti, in
ogni angolo del borgo. Noi sappiamo dall'Associazione Valle
Virtuosa che l'anno scorso le conseguenze sono state meno gravose
perché ci sono stati gli attivisti che, insieme ai ragazzi migranti
residenti a Donnas, in collaborazione con il Comitato incremento
Fiera di Sant'Orso, hanno organizzato la raccolta differenziata
della
veillà
. Sappiamo anche che l'associazione ha più
volte sollecitato il comitato promotore in modo che venisse
adottato materiale sostitutivo della plastica. Noi avevamo già
sottolineato - tra l'altro, appena giunti in quest'aula a luglio -
che si tratta di adottare le stoviglie in
Mater-Bi
compostabile e così sarebbe più facile organizzare tutta la
raccolta dei rifiuti perché la frazione organica, cioè l'umido,
potrebbe essere raccolta subito insieme alle stoviglie senza
distinguere i piatti dagli avanzi. Questo è solo per fare un
esempio, parlando di una delle ricorrenze più frequentate, che
aspettiamo come appuntamento piacevole tutti gli anni. Il problema
però è che trasformiamo queste feste in una brutta vetrina e in una
spiacevole visione d'insieme. Eliminando la plastica e
sottolineando quanto detto dalla collega Russo, quindi prenderemo i
classici piccioni con due fave.
Nella mozione poi si parla del progetto Ecolo-Fête senza
plastica, si tratta di un progetto davvero antico, chi di voi era
già qui nel 2009 forse si ricorderà l'impegno dell'allora
Assessorato del territorio ambiente e l'impegno del Presidente
dell'Unione nazionale pro loco per questo progetto, che è
proseguito in Valle d'Aosta con l'approvazione di una delibera
regionale, solo per rievocare un po' di storia, che ha visto poi un
importante finanziamento di 45 mila euro, 30 mila per le pro loco,
15 mila per promuovere la raccolta differenziata e per il personale
specializzato e per l'informazione e la comunicazione. Fa un po'
specie pensare che sono passati ben dieci anni e che in tutto
questo tempo in cui avremo potuto essere, come sembrava che fossimo
nel 2009, precursori nella realizzazione di progetti da fare
invidia alle altre Regioni, oggi ci ritroviamo ancora a dover
intervenire, a dover pensare a delle soluzioni e a doverci
impegnare per trovarle in modo da poter finalmente forse un giorno
dire addio a questa plastica monouso. Vista l'ora, non
ripercorriamo le soluzioni che avevamo già proposto, lo faremo in
un'altra occasione, perché poi non sono state tenute in grande
considerazione, forse si potrebbe cominciare a dare il buon
esempio. Mi viene da sorridere... in conclusione vi racconto questo
fatto brevemente: quando insegnavo, arrivavo in classe con la mia
piccola borraccia e, dopo un po' di risatine da parte degli alunni
che dicevano: "chissà che contenuto la borraccia della prof", dopo
poco tempo quasi tutti gli studenti avevano la loro bella borraccia
in acciaio e da lì ho capito quanto l'esempio conti.
Presidente
- La parola alla collega Minelli.
Minelli (RC-AC)
- Sarò brevissima, per dichiarazione di
voto. Ringraziamo anche noi i colleghi del Movimento Cinque Stelle,
che sono sempre sensibili su questo tema dell'abolizione della
plastica. Ricordo che in una seduta precedente era anche stato
chiesto che all'interno del Consiglio regionale di questo Palazzo
riuscissimo a cominciare a dare noi il buon esempio e ad abolire i
bicchierini di plastica che ci sono nell'atrio. Io credo che questo
potrebbe essere un piccolo gesto di buona volontà, che va nella
direzione auspicata dalla mozione perché altrimenti un'approvazione
di qualcosa che non si mette in pratica in prima persona non ha
molto senso.
Presidente
- Prego, Assessore Chatrian.
Chatrian (ALPE)
- Ringrazio ancora la collega Russo per
la mozione, ma, per quanto riguarda la Fiera di Sant'Orso abbiamo
già fatto diversi incontri e stiamo dando indicazioni, che vanno
già nella direzione di questa mozione, sapendo che ci sono dei
costi molto alti per poter mantenere la filosofia e la visione di
questa mozione. Diversi sono gli incontri fatti, soprattutto per la
fiera, e quindi questo sarà il nostro impegno, dall'oggi al domani
non si potrà passare da zero a cento, ma ci vogliono
determinazione, indicazioni, informazioni per andare in quella
direzione. Cerchiamo di mettere anche positività nelle cose, c'è la
volontà, certi passi sono stati fatti. Mettiamo in evidenza che c'è
la volontà di andare in questa direzione, altrimenti non l'avremmo
sostenuta.
Presidente
- Non ci sono altri interventi. Pongo in
votazione la mozione. La votazione è aperta. La votazione è
chiusa.
Presenti e votanti: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK