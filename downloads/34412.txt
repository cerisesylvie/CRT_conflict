Consiglio Regionale della Valle d'Aosta - Oggetto del Consiglio n. 2195 del 25 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2195 del 25 gennaio 2012 - Resoconto
OGGETTO N. 2195/XIII - Interpellanza: "Problematiche relative
alla diffusione televisiva dell'edizione 2011 del Premio
Mogol".
Interpellanza
Richiamate le nostre precedenti iniziative aventi per oggetto
il Premio Mogol e la sua diffusione televisiva;
Rilevata la mancata messa in onda su Rai 1 del Premio Mogol,
prevista giovedì 23 giugno 2011 alle ore 23.30;
Sottolineato che anche la generica indicazione sulla
diffusione "posticipando la stessa ad una data entro il 10
settembre 2011" prevista dalla delibera n. 1494 del 24 giugno 2011
non è stata rispettata;
Ricordato quanto annunciato dall'Assessore regionale
all'istruzione e cultura nel mese di settembre 2011:"Abbiamo
davanti diverse opzioni che il Cet sta valutando; sono arrivate
proposte da "La7", da "Sky" e da "Canale 5";
Evidenziato che per il sopracitato Premio, istituito dalla
Regione Autonoma Valle d'Aosta ed intitolato a Giulio Rapetti in
arte Mogol, era previsto un esborso di ben 348.000,00 € per il solo
2011; di cui 188.400,00 € per la diffusione televisiva;
i sottoscritti Consiglieri regionali
Interpellano
l'Assessore competente per sapere:
1) quale tra le emittenti citate in premessa si è aggiudicata
la diffusione televisiva dell'edizione 2011 del Premio Mogol,
quando vi è stata la messa in onda e con quali oneri a carico
dell'Amministrazione regionale;
2) in caso contrario, se l'Amministrazione regionale ha
stimato il danno all'immagine della Valle d'Aosta causato dalla
mancata messa in onda e se è stata avanzata una richiesta danni a
carico del Centro Europeo Tuscolano (Mogol) che garantiva, secondo
quanto riportato dalla convenzione tra RAVA e Cet, la diffusione
televisiva del sopracitato Premio;
3) l'ammontare dei pagamenti effettuati direttamente o
indirettamente dall'Amministrazione regionale a beneficio del
Centro Europeo Tuscolano di Mogol per l'edizione 2011 del Premio in
questione;
4) quali sono le intenzioni della Giunta regionale riguardo
al sopracitato Premio e se si ritiene di promuovere il Premio anche
per l'anno 2012.
F.to: Bertin - Giuseppe Cerise
Presidente
- La parola al Consigliere Bertin.
Bertin (ALPE)
- Grazie Presidente.
Questa è l'ennesima puntata di una telenovela di stile
sudamericano, che va avanti dalla primavera scorsa. Come ogni
telenovela, è necessario fare un riassunto delle puntate
precedenti: la "telenovela" riguarda la messa in onda del Premio
Mogol 2010. La prima occasione che abbiamo avuto in Consiglio di
conoscere un aspetto riguardante il Premio Mogol 2011 è stato
l'annuncio, fatto in modo incidentale da parte dell'Assessore,
rispondendo ad un'interpellanza riguardante il Teatro Romano; in
quell'occasione l'Assessore ci aveva anticipato che molto
probabilmente il Premio Mogol 2011, in ragione della particolare
location
del Teatro Romano, avrebbe potuto andare in onda in
prima serata su RAI Uno. Successivamente, purtroppo, questa opzione
non è andata in onda ed il Premio Mogol 2011 sarebbe dovuto andare
in onda alle 23.30 del 23 giugno. Abbiamo constatato che questa
prima messa in onda il 23 giugno non c'è stata e l'Amministrazione
ha prorogato la possibilità di questa "messa in onda" entro il 10
settembre, una proroga generica concessa al CET che aveva, in
ragione di una convenzione firmata con l'Amministrazione regionale,
garantito la messa in onda di questo programma. Anche questa
seconda data generica del 10 settembre non è stata rispettata! Nei
giorni successivi, a settembre, l'Assessore ci aveva annunciato che
si stavano valutando opzioni diverse da quella della RAI, anche
perché nel frattempo il legame fra la RAI e il CET di Mogol si era
sciolto, per cui aveva avuto la liberatoria. Si stavano appunto
valutando opzioni diverse, fra cui
La7, Sky
e
Canale
5
.
Ricordiamo che il Premio Mogol ha un costo di circa 348.000
euro, sinteticamente (perché è importante capire come vengono
utilizzate queste somme!). Bisogna dire che 35.000 euro sono spesi
per l'indizione del premio, 28.000 euro riguardano la giuria del
Premio e 60.000 euro vengono dati a Mogol ed al CET per la
coordinazione dell'azione promozionale dell'immagine e della
comunicazione. A questi si aggiungono le spese per lo spettacolo in
sé: 36.600 euro vengono spesi per l'accoglienza degli ospiti e
188.400 per la realizzazione del programma televisivo. Il totale fa
348.000 euro. I 188.000 euro sono dovuti ad una convenzione fra
l'Amministrazione regionale ed il CET di Mogol, nella quale il CET
si impegnava a trasmettere sui canali RAI questo premio; la
convenzione in questione prevedeva 75.000 euro al momento della
firma della convenzione ed il resto al momento in cui sarebbe
andata in onda la trasmissione.
Pertanto ci chiedevamo se questa trasmissione era andata in onda
su
La7, Canale 5
e
Sky
; in caso contrario, se
l'Amministrazione regionale ha stimato il danno all'immagine della
Valle d'Aosta, perché nel frattempo questa mancata messa in onda è
stata oggetto di diversi articoli sulla stampa nazionale, da cui
l'immagine della Valle d'Aosta - un po' come nel caso
dell'interpellanza precedente - viene fuori male...e se non era il
caso di chiedere i danni per questa mancata messa in onda, che
doveva essere garantita da Mogol e dal suo gruppo. Volevamo infine
sapere quanto era stato dato a Mogol per questo Premio 2011 e quali
sono le intenzioni della Giunta per il 2012 relativamente al
sopracitato Premio. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
Intanto il Premio Mogol non è stato trasmesso, per venire alla
prima domanda, in quanto le trattative in corso fra il CET e le
diverse emittenti, come comunicato dal CET con nota del 12
settembre 2011, non hanno trovato un riscontro positivo. Questo
Assessorato, con comunicazione del 14 settembre 2011, aveva posto
al CET, come ultimo termine per trovare una soluzione
condivisibile, il 30 settembre, oltre il quale il rapporto fra
l'Amministrazione regionale ed il CET per quanto riguarda la messa
in onda si intendeva risolto senza ulteriori sborsi per
l'Amministrazione. Di questo nella "telenovela" - come la chiama
lei - abbiamo già parlato, poi cercherò di ricorreggere, come ogni
volta ho fatto, i dati, che sono errati e che anche sulla stampa
nazionale sono stati riportati in modo errato.
Per venire alla seconda domanda:
"il danno all'immagine"
,
come ho già detto, il premio esiste, al di là della messa in onda:
è un premio che in altre edizioni - come la prima - non è andato in
onda. Esiste una quota prevista per l'organizzazione del premio ed
una per la messa in onda, che se non va in onda non viene sborsata,
come già spiegato. Si precisa che, anche se non vi è stata la messa
in onda del premio, la cerimonia di nomina del vincitore, che si è
svolta presso il Teatro Romano e che ha visto la presenza di oltre
1.220 spettatori, ha costituito un momento importante per la Valle
d'Aosta, ed è stata richiamata dai più importanti quotidiani e
media a livello nazionale. Il fatto che la trasmissione non sia
andata in onda, come è avvenuto nella prima edizione, non ha
causato un danno d'immagine alla Valle d'Aosta, in quanto il premio
si è svolto secondo le aspettative che noi auspicavamo per lo
svolgimento della cerimonia; anche noi speravamo per la messa in
onda, ma gli ospiti che sono stati presenti al Teatro Romano sono
ospiti di riconosciuta qualità e notorietà (ricordo Noa, Max Gazzè,
Ron, Davide Van De Sfroos). La sospensione della trasmissione da
parte della RAI ha avuto come conseguenza la sospensione dei
pagamenti, dovuti per questo al CET.
Per quanto riguarda la terza domanda: "cosa è stato liquidato",
a seguito dei contratti siglati fra l'Amministrazione ed il CET,
sono state pagate nel 2011 tre fatture, due da 15.000 euro per
l'istituzione del premio, perché le cifre che sono state ricordate
come il compenso della giuria sono errate, quei 28.000 euro - l'ho
detto in Consiglio, basterebbe riprendere gli atti - non sono una
cifra corretta, poiché i giurati erano tre e sono stati pagati
3.500 euro l'uno...quindi anche nel veicolare le informazioni,
magari una volta può sfuggire e ci può essere un'informazione
errata, ma quando uno cerca di dare delle spiegazioni...questi dati
erano riportati anche sulla stampa nazionale in modo errato, perché
la giuria ha avuto un compenso di 3.500 euro l'uno per tre membri,
circa 10.000 euro in totale. Dicevo: due fatture da 15.000 euro per
l'istituzione dell'organizzazione del premio ed una di 75.360 euro
per la realizzazione della cerimonia di premiazione, per un totale
di 103.000 euro. Ricordo gli artisti che erano presenti, conosciamo
tutti i cachet dei vari artisti quando tengono delle serate, e la
portata degli artisti è di fama nazionale ed internazionale, quindi
l'esborso è stato questo. Ripeto: siamo stati i primi a spingere
per la messa in onda. Avevamo cercato di tutelarci per quanto
riguarda la questione dell'eventuale mancata messa in onda, come è
successo in altri casi, quindi non era una trattativa diretta
dell'Amministrazione, ma una trattativa da parte del CET; in caso
di messa in onda avremmo sborsato la parte relativa alla stessa, ma
visto che non c'è stata, non vi sono stati oneri aggiuntivi.
Relativamente al 2012 siamo in fase di valutazione dei progetti
compatibilmente con la manovra finanziaria aggiuntiva - la
"manovrina" - che in questi giorni viene discussa, anche con le
contrazioni di bilancio, quindi stiamo formulando una proposta di
programmazione estiva che tenga conto sia delle volontà, sia delle
contrazioni di bilancio.
Presidente
- La parola al Consigliere Bertin.
Bertin (ALPE)
- Grazie Presidente.
Dal 30 settembre, pertanto, si sa che questa manifestazione non
avrebbe avuto una messa in onda, cosa piuttosto grave, perché da
quanto ci era stato annunciato in modo un po' trionfalistico si
diceva: non c'è problema, se non lo prende la RAI, troveremo
qualcun altro,
Canale 5, La7
o
Sky
che diffonderà
questo premio. In realtà questo premio non è stato trasmesso,
l'immagine era un po' che i vari "Piersilvio Berlusconi" e
"Murdoch" aspettavano soltanto il Premio Mogol per metterlo in
onda. In realtà non era così, e la cosa si è conclusa come ci si
poteva aspettare fin dall'inizio...è difficile che una televisione
che non ha trasmesso gli anni precedenti questo premio lo prenda in
corsa! È grave il fatto che il CET abbia garantito la messa in onda
di questo spettacolo, che di per sé ha obbligatoriamente fatto sì
che la manifestazione organizzata al Teatro Romano assumesse delle
dimensioni molto superiori.
Lei mi ricorda che il primo anno non era stata prevista la messa
in onda: in effetti, da quanto mi ha detto lei in risposta ad
un'altra interpellanza, all'epoca si erano spesi complessivamente
70.000 euro. Oggi, con questo premio, si sono spesi molti soldi di
più, anche perché erano stati spesi in funzione della messa in onda
e la mancata messa in onda vanifica e rende questo uno spreco di
denaro pubblico. Per questa ragione c'erano tutti i margini per
chiedere un risarcimento danni a chi aveva garantito una messa in
onda, che poi non è avvenuta. Fra l'altro abbiamo pagato questa
cerimonia...vorrei capire se abbiamo pagato anche la regia
televisiva di questo spettacolo, perché nella convenzione con Mogol
si prevedeva il costo della scenografia, la regia televisiva,
eccetera, ma se non c'è stata la trasmissione, cosa paghiamo di
regista televisivo? Sono soldi evidentemente sprecati, che non
dovevano essere spesi in quella direzione!
Quello che traspare da questa gestione è che si tratta di una
gestione approssimativa, dove l'Amministrazione regionale non fa
una bella figura. Riprendendo quello che diceva il collega Louvin
prima, siamo un po' quei turisti con la sveglia al collo, che
acquistano un prodotto e che alla fine si prendono un bidone,
perché di bidone si tratta! È un peccato, e poi l'effetto
complessivo di questo premio non rappresenta un fatto positivo per
promuovere l'immagine della Valle d'Aosta, anzi il bilancio è
negativo, al di là addirittura dell'analisi costi-benefici.
Mi auguro che almeno l'anno prossimo la finiamo di farci
prendere in giro e cerchiamo di gestire queste cose, se proprio
dobbiamo farle, in modo più serio, senza farci prendere in giro dal
primo organizzatore di eventi che arriva. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK