Consiglio Regionale della Valle d'Aosta - Oggetto del Consiglio n. 2667 del 11 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2667 del 11 marzo 1987 - Resoconto
OGGETTO N. 2667/VIII - CRISI DELLA RONSON S.P.A. DI POLLEIN.
(Interpellanze).
PRESIDENTE:
Se non ci sono obiezioni, le interpellanze n.
14, 15, 16 e 17 all'ordine del giorno, riguardanti lo stesso
argomento, vengono discusse congiuntamente.
Do lettura dell'interpellanza presentata dai Consiglieri Mafrica
e Millet:
INTERPELLANZA
RICORDATO
che con deliberazione n. 7815 del 7 dicembre
1984 la Giunta regionale approvava una Convenzione con la RONSON
S.p.A., con cui si dava mandato alla FINAOSTA S.p.A. per i seguenti
interventi:
1)
acquisizione di una partecipazione azionaria del
35%;
2)
sottoscrizione di un prestito obbligazionario di
lire 1 miliardo;
RAMMENTATO
che la RONSON S.p.A. avrebbe dovuto
garantire l'occupazione di almeno 20 addetti;
CONSTATATO
che dal verbale dell'Assemblea
straordinaria del 12 settembre 1986, pubblicato sul numero 317 del
Bollettino Ufficiale delle S.p.A., risulta che:
a) l'assemblea degli azionisti non ha approvato il bilancio 1985
della Società e la sua situazione al 30 luglio 1986;
b) l'assemblea ha eletto un nuovo Consiglio di Amministrazione,
senza nominare alcun rappresentante della FINAOSTA (mentre la
Convenzione prevede una partecipazione proporzionata al capitale
sottoscritto);
c) la FINAOSTA ha proposto la messa in liquidazione della
società mentre la maggioranza degli azionisti (MONTEFIN S.p.A.) ha
deliberato di ridurre il capitale sociale da lire 1.500.000.000 a
lire 336.465.630 a fronte di perdite per lire 1.163.534.370 e di
aumentarlo successivamente a lire 1.850.000.000;
d) dal bilancio 1985 della società si desumono debiti verso
l'I.N.P.S. per 739 milioni e verso una banca denominata "The Hong
Kong And Sh" per 1.030 milioni;
e)
l'azionista di maggioranza lamenta gravi
inadempienze della Regione;
CONSIDERATO
che, oltre a trovarci in presenza di un
ennesimo fallimento di una politica industriale facilona e
dissipatrice, ci si trova in questo caso di fronte ad una
situazione equivoca per l'azionista FINAOSTA;
i sottoscritti Consiglieri regionali
INTERPELLANO
la Giunta regionale per conoscere:
1)
se corrispondono al vero le accuse di inadempienza
da parte della Regione e quali ne sono state le
motivazioni;
2) qual è lo stato attuale dei rapporti Regione-RONSON e quali
sono le attuali condizioni finanziarie, produttive ed occupazionali
della RONSON S.p.A.;
3)
sulla base di quali relazioni tecniche si è
proceduto alla stesura della convenzione del dicembre 1984, accolta
con forti riserve da parte dell'opposizione;
4) per quali motivi la Giunta non ha ritenuto opportuno
consultare o perlomeno informare il Consiglio in merito alle scelte
che via via si andavano compiendo nell'ambito dei rapporti
REGIONE-FINAOSTA-RONSON S.p.A.
PRESIDENTE:
Do lettura dell'interpellanza presentata dal
Consigliere Baldassarre:
INTERPELLANZA
Con deliberazione di Giunta n. 7815 del 7 dicembre 1984
ratificata dal Consiglio regionale nella seduta del 14 gennaio 1985
(deliberazione n. 1038/VIII) venne approvato un intervento
finanziario a favore della RONSON S.p.A. nonché l'approvazione
dello schema di convenzione.
Con tale deliberazione fu conferito l'incarico di effettuare
interventi finanziari alla FINAOSTA S.p.A. attraverso una
partecipazione azionaria pari al 35% del capitale sociale
sottoscritto e versato alla data della stipulazione della
convenzione e la sottoscrizione di un prestito obbligazionario per
l'ammontare di Lire 1 miliardo.
Ora da notizia di stampa la "SEDE" della Società RONSON
S.p.A. di Pollein è chiusa, i telefoni sono in assoluto silenzio e
non vi è nessun segno di attività.
Preoccupato di non trovarsi di fronte a nuovi casi come
ALLUVER, MAXEL, MULTIBOX, ecc... (fiori all'occhiello di questa
maggioranza);
il sottoscritto Consigliere regionale
INTERPELLA
la Giunta regionale per conoscere la motivazione del silenzio
da parte di codesto esecutivo, nonostante una precedente
interrogazione presentata dal sottoscritto in data 18 settembre
1986, in cui denunciava lo stato fallimentare della RONSON S.p.A. e
conoscere quindi quali provvedimenti sono stati assunti da
allora.
PRESIDENTE:
Do lettura dell'interpellanza presentata dal
Consigliere Aloisi:
INTERPELLANZA
Appreso da organi di stampa, gravi notizie sulla situazione
fallimentare della Società RONSON S.p.A.;
preoccupato per questa ennesima vicenda che dimostra ancora una
volta il fallimento della politica industriale portata avanti dalla
Giunta regionale;
allo scopo di avere notizie più precise su una vicenda che
appare fortemente preoccupante soprattutto sul piano
occupazionale;
il sottoscritto Consigliere regionale del M.S.I.-DN
INTERPELLA
l'Assessore all'Industria, Commercio, Artigianato e Trasporti
per conoscere quali sono gli intendimenti della Giunta regionale
alla luce della grave situazione creatasi con il probabile
fallimento della Società RONSON S.p.A., e se è nelle intenzioni
della Giunta mettere a disposizione della Commissione competente la
relativa documentazione e soprattutto conoscere la destinazione del
mezzo miliardo sottoscritto dalla FINAOSTA.
PRESIDENTE:
Do lettura dell'interpellanza presentata dai
Consiglieri Pascale, Torrione e Breuvé:
INTERPELLANZA
L'iniziativa industriale legata alla Ronson, presentata due
anni fa con squilli di tromba, proseguita tra sospetti e
contraddizioni e mai decollata veramente, sembra, a quel che si
apprende da recenti notizie di stampa, che stia per concludersi nel
solito modo fallimentare con l'aggiunta, in questo caso, della
beffa al danno.
Pare infatti che nell'ultimo Consiglio di Amministrazione la
Società per azioni, nella quale la Regione aveva una partecipazione
azionaria del 35%, sia stata trasformata in Società a
responsabilità limitata con l'estromissione, non si sa con quale
artifizio giuridico, della FINAOSTA ed il contemporaneo
trasferimento della sede sociale a Milano.
A monte di questo epilogo una vicenda con molti punti oscuri: da
un lato la Ronson che a più riprese minaccia di citare la Regione
per inadempienza contrattuale ma non attua mai il proposito;
dall'altro la FINAOSTA che blocca gli ulteriori finanziamenti
avendo riscontrato irregolarità contabili ma, anziché adire le vie
legali, mantiene un'equivoca situazione di stallo e solo oggi
scrive una lettera per chiedere "chiarimenti".
Ad aumentare la confusione ci sono poi le voci di un nuovo
possibile accordo tra la Società e la Regione, quasi a voler sanare
i contrasti del passato.
Allo scopo di far luce sull'intera vicenda e sulle sue
prospettive, i sottoscritti Consiglieri regionali del gruppo
socialista
INTERPELLANO
l'Assessore all'Industria, Commercio, Artigianato e Trasporti al
fine di conoscere:
a)
quali sono stati i motivi che hanno impedito il
decollo dell'iniziativa industriale, promossa nel dicembre
1984;
b)
se è vero che sono state riscontrate già più di un
anno fa irregolarità contabili nella gestione dell'azienda e, in
caso affermativo, perché queste non sono state subito
denunciate;
c)
come è stato possibile trasformare la S.p.A. in
Società a responsabilità limitata all'insaputa e con l'e
estromissione del socio FINAOSTA e che fine ha fatto la quota
azionaria regionale;
d)
quali sono le nuove iniziative proposte
dall'azienda e quali gli intendimenti della Giunta in
merito.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.)
Con questa interpellanza abbiamo voluto
porre all'attenzione della Giunta regionale una serie di richieste
sulla situazione di un'azienda che è apparsa e scomparsa senza che
il Consiglio avesse molte informazioni in proposito. Noi avevamo
già presentato una interpellanza per il Consiglio precedente, ma il
Presidente del Consiglio, forse un po' a sorpresa, l'aveva ritenuta
non iscrivibile. Fino a quel momento, al nostro Gruppo era sempre
riuscito poter verificare la presenza o meno di questioni formali.
Evidentemente, la Presidenza del Consiglio, da un certo momento in
poi, ha deciso di essere molto più rigida. Ne prendiamo atto e
diciamo solo che questo ha provocato un ritardo nella discussione
dell'interpellanza.
Noi siamo partiti dalla pubblicazione sul Bollettino Ufficiale
della Regione del verbale dell'Assemblea degli azionisti della
RONSON, che fa registrare delle notizie quantomeno sconcertanti.
Ricordo che la RONSON era stata discussa nel dicembre del 1984,
quando la Giunta aveva portato alla ratifica del Consiglio
regionale una deliberazione, con la quale si proponeva
l'acquisizione di una partecipazione azionaria del 35% e la
sottoscrizione di un prestito per 1 miliardo alla società, che
avrebbe dovuto assumere una ventina di addetti. In Consiglio se ne
è discusso ancora in seguito alla presentazione di qualche
interrogazione, ma si sono avute solo notizie frammentarie
sull'andamento della società.
Nel verbale del Consiglio di amministrazione si apprende,
invece, che ci si trova in presenza di una Società, alla quale la
FINAOSTA partecipava con il 35%, che non aveva ancora visto
approvati i propri bilanci e che, nei confronti della FINAOSTA, si
comportava in modo molto scorretto. Nel verbale in questione si può
leggere: "Il Presidente pone quindi ai voti i documenti (si tratta
del bilancio dell'azienda al 30 dicembre 1985 e della sua
situazione al 30 luglio 1986) di cui sopra e l'Assemblea delibera
all'unanimità di non approvarli". In particolare è la MONTEFIN (la
società che rappresenta i privati) che decide, senza alcuna
motivazione, di non approvare questi bilanci. La FINAOSTA, invece,
motiva il suo dissenso in quanto mancano le relazioni del Consiglio
di amministrazione e del Collegio sindacale e, quindi, "non si è in
grado di valutare il contenuto e le risultanze del bilancio
proposto".
L'Assemblea prosegue e la MONTEFIN decide di rinnovare il
Consiglio di amministrazione. La FINAOSTA dichiara di non votare.
Viene quindi eletto un Consiglio al quale non partecipano i
rappresentanti della FINAOSTA. Sempre nella stessa seduta si decide
di abbattere il capitale sociale di 1 miliardo e 163 milioni e di
ricapitalizzare la società fino ad 1 miliardo e 850 milioni. Il
socio FINAOSTA dichiara di votare in modo contrario alla proposta.
La FINAOSTA si oppone ancora alla proposta di trasferimento della
sede sociale dell'azienda, chiedendo la liquidazione della
società.
Tutte queste notizie ci lasciano molto perplessi perché non
riusciamo a capire come una Società, che ha sottoscritto una
convenzione con la Regione, possa poi decidere di espellere dal
Consiglio di Amministrazione e dal Collegio sindacale le
rappresentanze della FINAOSTA e come possa decidere di procedere ad
aumenti di capitale o a trasferimenti della sede sociale senza
tener conto dell'opinione di un socio, che pure dispone del 35% del
capitale azionario.
Avevamo presentato l'interpellanza già da qualche giorno,
quando, da notizie di stampa, abbiamo appreso che la RONSON si era
trasformata da S.p.A. in S.r.l. ed aveva ulteriormente abbattuto il
proprio capitale sociale. Ci manca quindi notizia di che cosa sia
avvenuto tra la decisione presa in questa assemblea ed il momento
in cui questa nuova e strana forma societaria ha deciso di
proseguire estromettendo la FINAOSTA.
Siamo anche rimasti sorpresi dal comportamento del Presidente
della FINAOSTA e del Presidente della Giunta. Sempre su "La Stampa"
abbiamo verificato che, solo dopo che i Consiglieri di minoranza
avevano presentato delle interpellanze, il Presidente della
FINAOSTA, Silvano Vesan, ha dichiarato: "Ho spedito due giorni fa
una lettera per avere chiarimenti, ma il contenuto non posso
rivelarlo, perché sono tenuto al segreto". Questa dichiarazione di
Vesan, da una parte ci fa supporre che ci si sia occupati della
situazione della RONSON soltanto quando si è stati stimolati
dall'esterno e dall'altra ci fa supporre che qualche cosa non sia
andata per il verso giusto e che ci siano altre cose delle quali
non sia possibile neppure parlare, mentre noi vogliamo che se ne
parli.
Il Presidente della Giunta dichiara: "Aspetto il dossier per
valutare l'opportunità di cominciare l'azione legale nei confronti
della RONSON"; perché, sempre nella stessa assemblea, la RONSON
accusa la FINAOSTA e la Regione di gravi inadempienze contrattuali,
accusa quindi la parte pubblica di avere, di fatto, impedito alla
Società stessa di decollare.
Siccome, da uno sguardo dato ai bilanci, abbiamo verificato che
esistono cose che non riusciamo a comprendere (debiti superiori al
miliardo verso banche di Hong Kong e crediti da parte dell'INPS
superiori ai 700 milioni), vorremmo avere da parte della Giunta
regionale un quadro dettagliato della situazione della RONSON,
perché non riteniamo corretto che le aziende nascano con il
contributo della Regione e poi spariscano senza che se ne parli
più. Vorremmo sapere da parte della Giunta qual è la risposta data
alle accuse di "gravi inadempienze" e vorremmo anche sapere in base
a quali relazioni tecniche nel 1984 si era dato un giudizio
positivo sulla possibilità di sviluppo di una Società come quella
in questione.
Per noi la cosa si presenta come misteriosa e riteniamo, invece,
che su di essa debba essere fatta chiarezza nell'interesse di
tutti.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Già nel settembre del 1986 avevo
presentato all'Assessore all'Industria, Commercio, Artigianato e
Trasporti, Lanivi, un'interrogazione per chiedere la situazione
occupazionale della RONSON e, sempre in quella interrogazione,
avevo denunciato lo stato fallimentare della Società. L'Assessore
Lanivi, probabilmente perché non era al corrente o perché non era
stato bene informato dalla FINAOSTA, che era incaricata del
controllo perché aveva un suo rappresentante all'interno del
consiglio di amministrazione, rispose: "Risulta che la Società
RONSON non abbia ancora chiuso l'attività, che i 6 dipendenti sono
ancora in forza e che il pagamento degli stipendi, oggetto
dell'ultima domanda dell'interrogazione, è in arretrato di un mese
solo per alcuni dipendenti". Queste dichiarazioni dell'Assessore,
che, forse, (ripeto) non era stato bene informato della situazione
della FINAOSTA, già allora non corrispondevano alla realtà dei
fatti.
La situazione odierna della RONSON ha le stesse caratteristiche
e, forse, solo un certo modo di fare opposizione ha evitato alla
Regione di sborsare l'altro miliardo promesso e previsto dalla
convenzione, sotto forma di mutuo, che fu poi sospeso dalla
FINAOSTA. Questo, ovviamente, si è verificato dopo l'interrogazione
del 18 settembre 1986.
Non riferisco questi dati per evidenziare il merito
dell'interrogazione. Per l'amor del cielo! Certamente la FINAOSTA
aveva a sua disposizione validi elementi. Stupiscono, però, le
affermazioni del Presidente della FINAOSTA e del Presidente della
Giunta. Il Presidente della FINAOSTA, infatti, si è accorto della
strana situazione, per la prima volta, dopo diversi mesi e dopo che
il signor Minelli aveva dichiarato che avrebbe richiesto
addirittura i danni alla Regione per le sue gravi inadempienze. È
una storia triste che, come ho già scritto nella mia interpellanza,
si aggiunge alle altre che ricordano le attività fallimentari
verificatesi in Valle d'Aosta.
Però vorrei chiedere che fine hanno fatto i soldi dei
contribuenti valdostani e cioè quei 500 milioni che sono stati
stanziati per la RONSON. Anche perché, da alcune voci, sembra che
il signor Minelli affermi che essi siano serviti per l'attività
della RONSON, che però non risulta esserci stata; del resto
l'azienda "leader" nel settore e capace di creare adeguata
occupazione in Valle d'Aosta, era localizzata (come avevo ben
evidenziato in quella interrogazione) in un garage. Non solo non ci
sono state nuove possibilità occupazionali, ma si sono creati nuovi
cassintegrati e questo signor Minelli ha utilizzato i 500 milioni
in un modo che ci lascia piuttosto perplessi, senza alcun controllo
da parte della FINAOSTAe da parte della Giunta regionale, che pure
avrebbe dovuto ricevere informazioni in merito dalla Finanziaria.
Questo è un altro punto a sfavore del Presidente del consiglio di
amministrazione della FINAOSTA.
Erano state promesse delle modifiche alla FINAOSTA, perché
potesse finalmente funzionare, così come è previsto dal suo statuto
e come era nelle intenzioni di tutti al momento della sua
istituzione, ma ancora una volta si è dimostrato lo stato
fallimentare di questa Finanziaria regionale.
Noi non comprendiamo questi atteggiamenti della Giunta e della
FINAOSTA. Non capiamo come mai si diano crediti e si continui ad
elargire del denaro pubblico con tanta facilità. Aspetto delle
risposte precise da parte dell'Assessore, al quale, ovviamente, non
attribuisco alcuna responsabilità, anche se esistono delle
responsabilità di natura politica. Però è necessario che egli
spieghi il motivo di questo nuovo fallimento dell'industria in
Valle d'Aosta e dia una risposta seria e definitiva sul come sono
stati spesi i 500 milioni dal signor Minelli, e, quindi, dalla
RONSON, e su come sono stati estromessi (perché è un problema che
somiglia al "gioco dei bussolotti") i rappresentanti della FINAOSTA
dal consiglio di amministrazione di questa S.p.A., della quale la
Regione deteneva il 35% del capitale sociale. È una cosa assurda ed
inconcepibile per qualsiasi altra società, tant'è che sarebbe
auspicabile che alla RONSON prestassero una certa attenzione altri
organismi, ma questa volta non più politici.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
La vicenda RONSON continua a stupire. Si
tratta di una pseudo azienda, nata tempo addietro in Valle d'Aosta,
ma subito "abortita". È la storia di un'azienda contrassegnata da
incomprensioni e da perplessità, della quale noi non siamo mai
riusciti a fare un'esatta analisi e un'esatta valutazione ed è per
questo che vorrei porre all'Assessore alcune domande e fare alcune
considerazioni. Non sto a ripetere la storia dell'azienda, che è
già stata ampiamente illustrata da coloro che mi hanno preceduto,
ma vorrei solo che si rispondesse ad alcune domande.
Osservo innanzitutto che la Regione era azionista del 35% di
questa società. Ora, io chiedo a me stesso e chiedo all'Assessore
se la Regione è ancora azionista della RONSON o se non lo è più.
Vorrei capire bene tutta questa situazione. Poiché la Regione, come
è già stato detto prima, aveva versato 525 milioni, per un capitale
complessivo di 1,5 miliardi, vorrei sapere che fine hanno fatto
questi soldi. Come mai la RONSON, per bocca del suo presidente
Pietro Minelli, accusa la Regione di aver rovinato l'immagine
aziendale, minacciando di adire alle vie legali per chiedere il
risarcimento di un danno valutato intorno ai 3 miliardi?
Quali sono le motivazioni addotte da questo imprenditore per
permettersi di affermare che è stata rovinata la sua immagine?
Il comportamento della FINAOSTA, inoltre, è in parte
incomprensibile. In data 20 febbraio 1987, infatti, il Presidente
della FINAOSTA dichiarò su "La Stampa": "Aspetto il dossier per
valutare l'opportunità di cominciare l'azione legale nei confronti
della RONSON". Come mai questa dichiarazione? Noi vorremmo capire
sino in fondo perché da una parte il Presidente della RONSON
minaccia di adire alle vie legali, chiedendo un danno di 3 miliardi
e dall'altra il Presidente della FINAOSTA aspetta un "dossier" per
valutare l'opportunità di intraprendere un'azione legale contro
questa società. Come mai, inoltre, abbiamo appreso (dai giornali)
che la RONSON ha sempre lamentato gravi inadempienze della Regione
rispetto al contratto? Perché questa società può fare queste
affermazioni? Corrispondono al vero? Ed eventualmente, quali sono
queste inadempienze?
Vorremmo che l'Assessore avesse la compiacenza di dipanarci
tutta questa problematica, per farci comprendere i termini esatti
della questione.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Mi auguro che l'Assessore vorrà farci
una storia competa di questa vicenda, che presenta molti lati
oscuri e che, in un certo senso, è anche atipica rispetto ad altre
iniziative che abbiamo visto sorgere in Valle d'Aosta.
Io non so sulla base di quali relazioni tecniche o di quali
ragionamenti politici la Giunta abbia promosso questa iniziativa
due anni orsono. Non sono mai riuscito a capire attraverso quali
meccanismi si arrivi a scegliere o a preferire un'azienda piuttosto
che un'altra tra le tante che chiedono di venire in Valle d'Aosta.
Indubbiamente, si trattò di una scelta politica e come tale può
anche essere stata errata, o perché c'è stata una valutazione
errata dal punto di vista tecnico-aziendale, o perché c'è stata
un'errata valutazione degli uomini; anche il fattore uomo è infatti
importante e decisivo per la conduzione di un'azienda.
Però, il primo punto oscuro è che, a differenza di altre
iniziative, per le quali in passato si è fatta una convenzione e la
si è portata a termine in tutti i suoi adempimenti, dando quindi
una completa fiducia all'imprenditore, mi pare che in questo caso,
invece, la convenzione sia stata attuata a metà e che l'intervento
regionale, prima promosso, sia stato poi in un certo senso sospeso.
La convenzione, infatti, prevedeva una partecipazione azionaria ed
in effetti, sottoscritta la convenzione nel febbraio del 1985, la
partecipazione azionaria per 525 milioni fu attuata poi nel
successivo mese di aprile del 1985. La convenzione prevedeva anche
la concessione all'azienda di un fabbricato di 1200 metri quadri,
entro 12 mesi, ma questo non è stato mai fatto.
La convenzione prevedeva che la FINAOSTA concedesse il mutuo
obbligazionario di 1 miliardo, a più riprese ed in rapporto al
numero dei dipendenti assunti, per l'erogazione del quale ci si
poteva orientare verso una sottoscrizione articolata, che però non
è stata mai fatta.
Da queste circostanze, stando almeno a quanto abbiamo potuto
leggere sui giornali, il Presidente della società ha tratto motivo
per citare la Regione per inadempienza contrattuale, praticamente
affermando che l'azienda non è decollata per colpa della Regione,
che non ha attuato la convenzione e, quindi, non ha messo l'azienda
in grado di portare avanti la sua attività produttiva.
L'altro punto oscuro e di fondamentale importanza è il ruolo che
in questa vicenda ha giocato la FINAOSTA. Mi pare che, in base alla
sua partecipazione azionaria, avesse due rappresentanti nel
consiglio di amministrazione della RONSON; ebbene, noi veniamo a
sapere che nel settembre dell'anno scorso, quando si è trattato di
approvare il bilancio, anche la FINAOSTA, attraverso i suoi due
rappresentanti, non lo ha approvato, probabilmente perché vi aveva
riscontrato delle irregolarità. Però, io mi chiedo perché ci sono
voluti proprio due anni, ai nostri rappresentanti in seno alla
RONSON, per accertare delle irregolarità nella contabilità.
Si arriva poi all'assurdo, o alla farsa finale, non solo
dell'estromissione della FINAOSTA, che non so neanche in quale modo
e con quali artifizi giuridici sia potuto accadere (un socio può
essere contrario al cambiamento della ragione sociale, ma non per
questo cessa di diventare socio), ma, se mi permettete, si arriva
addirittura al ridicolo, che, solo nel momento in cui la vicenda
arriva sui giornali, il Presidente della FINAOSTA chieda
chiarimenti in merito all'azienda. Ma siamo noi, come Giunta o come
Consiglio, che dovremmo chiedere chiarimenti al Presidente della
FINAOSTA su che cosa sia avvenuto in tutta questa vicenda!
Fatta la scelta politica, che, ripeto, può essere stata giusta o
sbagliata e può aver dato adito ad errori di valutazione, ritengo
di dover sottolineare che alla FINAOSTA è venuto a mancare, anche
questa volta, quel ruolo che le deriva dal suo statuto e cioè la
funzione di assistenza a questa impresa nel momento delicato in cui
essa doveva trasferire l'attività produttiva da Milano ad Aosta e
durante la fase del controllo della sua attività.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Cercherò di fare un intervento che
risponda il più possibile a tutte le domande postemi dalle quattro
interpellanze.
Mi pare che la prima domanda chieda di sapere sulla base di
quali relazioni la Giunta regionale ha scelto di procedere alla
stipula della convenzione con la RONSON. La FINAOSTA, su richiesta
della Regione, in data 22 novembre 1984, aveva inviato una
relazione sull'impresa di tipo commerciale RONSON. Quella
relazione, pur segnalando una caduta del fatturato della Società
nel 1983, segnalava anche le possibili e prevedibili ricadute
positive sulla FINAOSTA, proprio in conseguenza dell'attività
commerciale della RONSON, in termini di IVA, cioè di quanto la
Regione avrebbe potuto introitare per l'IVA e per le imposte di
fabbricazione. In effetti, anche se non ho a disposizione delle
cifre precise, perché sono in fase di elaborazione, questo
introito, riferito al periodo di attività della RONSON, dovrebbe
aggirarsi intorno ai 200 milioni. Prima di operare una scelta,
quindi, l'Amministrazione regionale ha fatto riferimento ad una
relazione, che le era stata inviata dalla FINAOSTA.
Ad un'altra domanda, che mi pare sia del Consigliere Aloisi e
che chiede di poter disporre della documentazione presa in
considerazione, posso rispondere che, come già altre volte, anche
in questa occasione siamo disponibili a metterla a disposizione di
chi la richieda. Per ora, la stiamo raccogliendo e saremo in grado
di metterla a disposizione in una delle prossime riunioni.
Ad un interrogativo, che mi pare di fondamentale importanza,
tant'è che ricorre in quasi tutte le interpellanze e che intende
chiarire quali possano essere state le inadempienze della Regione e
alle quali fanno esplicito riferimento alcune dichiarazioni
dell'imprenditore, posso rispondere dicendo che noi siamo convinti
che l'Amministrazione regionale abbia rispettato i suoi impegni e
che quindi non sia assolutamente inadempiente. Essa li ha
rispettati nella misura in cui l'interlocutore si è dimostrato
affidabile. L'Amministrazione ha cessato di dare garanzie e
credibilità all'imprenditore quando lo stesso non ha fornito alla
FINAOSTA o all'Amministrazione regionale garanzie sufficienti.
Mi permetto di leggere al Consiglio una relazione, che fa la
cronistoria piuttosto puntuale dell'intera vicenda. "La Giunta
regionale, con delibera n. 7815 del 7.12.1984 e con delibera n. 962
dell'8.2.1985, conferì mandato alla FINAOSTA di effettuare, a
favore della Società RONSON, i seguenti interventi finanziari:
1°) - la partecipazione azionaria di Lire 525 milioni, pari al
35% del capitale sociale di 1,5 miliardi;
2°) - la sottoscrizione di un prestito obbligazionario di 1
miliardo, da effettuarsi in proporzione al numero dei dipendenti
assunti.
La Regione si impegnò in quella convenzione, sottoscritta in
data 22.2.1985, a concedere in comodato, entro 12 mesi, un
fabbricato ad uso industriale e commerciale della superficie di
circa 1200 metri quadrati, sito in Aosta o nei comuni limitrofi.
Nel frattempo la Regione, in data 19.2.1985, concesse
provvisoriamente in comodato, fino al 31.12.1985, alcuni locali
ubicati nel lato nord del complesso immobiliare sito a Pollein,
regione Autoporto". Si trattava di una sede provvisoria in attesa
di avere disponibile il capannone di circa 1200 metri quadrati.
"La FINAOSTA, in data 26.4.1985, sottoscrisse e versò la quota
del capitale sociale ad essa riservata, pari a Lire 525 milioni,
essendosi realizzate le condizioni previste". Noi sappiamo che di
solito, dopo aver ricevuto il mandato, la FINAOSTA sottoscrive con
l'azienda interessata dei patti parasociali. Essendosi pertanto
realizzate determinate condizioni, che ora preciso meglio, la
FINAOSTA, provvide alla sottoscrizione ed al versamento della sua
quota pari a lire 525 milioni, che corrispondevano al 35% del
capitale sociale. Le condizioni che avrebbero reso possibile questo
intervento consistevano in:
"1°) - il trasferimento della sede legale da Milano a Pollein e
consegna, in data 11.4.1985, dei locali concessi provvisoriamente
in comodato;
2°) - sottoscrizione e versamento, da parte dei soci di
maggioranza, delle quote di capitale sociale loro riservate, pari a
Lire 975 milioni;
3°) - sottoscrizione dei patti sociali;
4°) - nomina di un consigliere di amministrazione e di un
sindaco effettivo, designati dalla FINAOSTA, rispettivamente nelle
persone dei signori Guido Zampieri e Roberto Francesconi". Questi
punti erano stati raggiunti, per cui la FINAOSTA versò la sua quota
di capitale sociale dell'importo di 525 milioni.
"In data 15.1.1986, i rappresentanti della FINAOSTA inviarono
una relazione sull'andamento dell'intervento sulla situazione
economica e patrimoniale della società. In questa relazione si
sottolineava che:
1°) - il socio di maggioranza non risultava aver effettuato un
pagamento per circa 40.000 dollari a favore della RONSON
CORPORATION;
2°) - i poteri del Presidente del consiglio di amministrazione,
nonostante i ripetuti inviti dei rappresentanti della FINAOSTA,
risultavano comprendere ancora la straordinaria amministrazione, in
violazione con quanto previsto all'articolo 8 dei patti
parasociali". Questo è un altro punto di riferimento per capire
l'evoluzione della vicenda.
3°) - esistevano sopravvenienze passive, per violazioni fiscali,
relative agli anni 1977-'78-'79, per l'ammontare complessivo di
circa 290 milioni di lire;
4°) - nel corso del 1985, non tutta la merce importata era stata
sdoganata nella Regione, ma solo una percentuale di circa il 40%,
in contrasto con gli impegni assunti in convenzione e nei patti
parasociali;
5°) - l'andamento ufficioso del fatturato 1985, in assenza del
bilancio ufficiale, si attestava su di un valore di circa 1
miliardo e 770 milioni, pari al 50% di quello raggiunto nel 1984 e
al 32% di quello raggiunto nel 1983;
6°) - l'indebitamento verso le banche e l'INPS si presentava
preoccupante".
Pur essendo stata soddisfatta la prima parte degli impegni,
questi nuovi dati hanno determinato la FINAOSTA a consigliare e ad
assumere un atteggiamento decisamente prudente, nei confronti
dell'imprenditore ed a suggerire all'Amministrazione regionale un
atteggiamento altrettanto prudente tendente a subordinare
l'attuazione della convenzione al soddisfacimento ed alla
risoluzione di alcuni punti, che l'imprenditore non voleva
soddisfare.
"La relazione si concludeva sottolineando come l'iniziativa, pur
in considerazione delle difficoltà incontrate, suscitava delle
perplessità, dal punto di vista imprenditoriale, in quanto i
risultati ottenuti erano lontani da quelli preventivati a suo tempo
alla Regione.
Con ciò si auspicava che il trasferimento dell'intera azienda
alla Regione potesse avvenire al più presto, il che avrebbe
permesso anche un controllo amministrativo più incisivo e preciso,
prima di addivenire al perfezionamento di ulteriori finanziarie. A
seguito di tale relazione, la FINAOSTA, con lettera in data
10.2.1986, chiese all'Amministrazione regionale se ritenesse di
confermare o meno il mandato a suo tempo affidatole e l'Assessorato
all'Industria, con lettera del 13.2.1986, nel confermare il
mandato, precisò che, tuttavia, la predetta relazione doveva
rappresentare un elemento di giudizio e di valutazione
nell'esecuzione dei successivi interventi -".
Cioè, a fronte dei rilievi fatti dalla FINAOSTA e di fronte alla
richiesta della FINAOSTA alla Regione, se proseguire o meno nel
mandato, la nostra risposta era di proseguire il mandato, tenendo
però conto della evidenza di quei fatti che turbavano i rapporti
tra FINAOSTA e RONSON.
"Poiché il trasferimento degli uffici amministrativi della
Società continuava ad essere rinviato, in quanto i responsabili
della RONSON sostenevano che il fabbricato, avuto provvisoriamente
in comodato, fosse del tutto inadeguato ed insufficiente, la
FINAOSTA ritenne opportuno incaricare, in data 23.4.1986, il rag.
Bo di effettuare sollecitamente un controllo contabile e
amministrativo.
Con lettera in data 28.4.1986 il rag. Bo comunicò alla FINAOSTA
di non aver potuto effettuare i controlli richiesti, per l'assoluta
mancanza di collaborazione da parte della Società a fornire la
documentazione contabile. In seguito a ciò, in data 5.5.1986 la
FINAOSTA denunciò alla RONSON l'inosservanza dei patti parasociali,
a suo tempo sottoscritti, riservandosi di valutare se le intese
concordate non dovessero ritenersi decadute a causa degli
inadempimenti contestati. Tale presa di posizione permise
l'effettuazione del controllo contabile da parte del rag. Bo e del
dott. Giuliani, consulente della RONSON. Il rag. Bo, con lettera in
data 26.6.1986, ritenne di informare l'Amministrazione regionale
circa le conclusioni alle quali era pervenuto".
Cito due frasi della relazione del rag. Bo: "Il patrimonio della
RONSON deve considerarsi non più esistente... La situazione
aziendale è in uno stato prefallimentare". Quest'ultima
affermazione era condivisa anche dal dott. Giuliani.
"La FINAOSTA, preso atto di tali conclusioni, deliberò, in data
11.7.1986, di soprassedere alla sottoscrizione del prestito
obbligazionario e di ciò informò, in data 16.7.1986,
l'Amministrazione regionale. La fondatezza della decisione trova
ulteriore conferma nel fatto che la bozza del bilancio predisposta
dagli amministratori e relativa all'esercizio chiusosi al
31.12.1985, fu oggetto di numerosi rilievi da parte del collegio
sindacale, tali da comportare una rideterminazione delle perdite
d'esercizio, pari ad oltre un terzo del capitale sociale.
Il collegio sindacale concludeva per tanto la propria relazione
il 13.6.1986 invitando il consiglio di amministrazione a
riformulare la bozza del bilancio alla luce dei rilievi
sollevati.
L'assemblea convocata il 30.6.1986, in assenza della nuova bozza
di bilancio, andò deserta e venne riconvocata il 10.9.1986, in
prima convocazione, ed il 13.9.1986, in seconda convocazione, con,
all'ordine del giorno, i seguenti argomenti:
1°) - approvazione bilanci e relazione del consiglio di
amministrazione;
2°) - approvazione situazione patrimoniale al 30.6.1986 e
relazione al consiglio;
3°) - rinnovo cariche sociali;
4°) - delibere e provvedimenti conseguenti alle perdite del
capitale sociale;
5°) - trasferimento della sede legale.
Prima dello svolgimento dell'assemblea sopra ricordata, il
Presidente del consiglio di amministrazione della RONSON fece una
proposta allo scopo di tentare di risanare la situazione
patrimoniale dell'azienda. Tale proposta comportava:
1°) - la cessione, al prezzo di una lira del capitale sociale
residuo di 350 milioni ad un nuovo azionista di maggioranza;
2°) - la ricapitalizzazione da 350 milioni ad 1 miliardo, di cui
350 a carico della FINAOSTA;
3°) - la sottoscrizione da parte della FINAOSTA del prestito
obbligazionario di 1 miliardo;
4°) - l'impegno del nuovo azionista privato di maggioranza a
garantire il credito di 1 miliardo e 200 milioni, vantato dalla
Hong Kong Bank, nonché l'assunzione della responsabilità gestionale
e amministrativa della Società, con l'obiettivo di recuperare in un
triennio un patrimonio netto positivo.
Dopo diversi incontri, tenutisi presso l'Assessorato, presenti
anche le parti interessate, si pervenne alla conclusione che non ci
fossero sufficienti presupposti di certezza per approvare la
proposta sopra ricordata, la quale, per giunta, comportava per la
Regione un ulteriore esborso di circa 1 miliardo e 350
milioni".
Questo era il costo, per la Regione, dell'operazione di
risanamento e di rilancio che però, non solo a livello politico, ma
anche tecnico, presentava margini di rischio tali da spingere
l'Amministrazione regionale a non intraprenderla.
"La situazione patrimoniale della RONSON, infatti, pur in
assenza di un bilancio approvato ufficialmente (il problema
costante è consistito nell'assenza di dati certi ai quali poter
riferire le nostre decisioni) presentava, dal lato delle attività,
delle poste alquanto dubbie, specie quelle relative ai crediti ed
al valore delle merci in magazzino, e, dal lato delle passività,
delle esposizioni molto elevate verso l'INPS ed il sistema
bancario, col probabile risultato di ritrovarsi di fronte a
sopravvenienze passive di importo considerevole, il cui
ripianamento avrebbe richiesto ulteriori capitalizzazioni". È stata
proprio l'assenza di dati certi a frenare ed a costringere
l'Amministrazione regionale ad un atteggiamento molto prudente.
"L'Assemblea dei soci, tenutasi il 13 settembre, prese le
seguenti decisioni:
- il bilancio presentato dal Presidente del consiglio di
amministrazione, non accompagnato né dalla relazione del consiglio,
né da quella del collegio sindacale, non venne approvato da nessuno
dei soci;
- alla proposta del socio di maggioranza, di ricapitalizzare la
società a lire 1 miliardo e 850 milioni, previo abbattimento del
capitale sociale per perdita, al 31.7.1986, di circa 1 miliardo e
200 milioni, la FINAOSTA votò contro, proponendo, invece, così come
concordato con l'Amministrazione regionale, la messa in
liquidazione della Società, poiché non sussistevano le condizioni
per il proseguimento dell'attività sociale.
L'ultima decisione riguardò la ricostituzione dell'intero
consiglio di amministrazione, che si era presentato dimissionario,
ad eccezione del rappresentante FINAOSTA. Con i voti del socio di
maggioranza venne eletto un consiglio di amministrazione privo di
rappresentanti della FINAOSTA, in palese contrasto con gli impegni
a suo tempo assunti in convenzione, con i patti parasociali. Nella
stessa seduta non fu possibile, invece, nominare i nuovi componenti
del collegio sindacale, anch'esso dimissionario, in quanto il
Presidente del consiglio di amministrazione dichiarò che non aveva
alcun nome da proporre in sostituzione".
Per illustrare la posizione del Presidente, da tempo abbiamo
inviato alla FINAOSTA la richiesta di una documentazione completa e
totale, anche sulle più recenti vicende e penso che, quanto prima,
la Finanziaria regionale provvederà in merito.
"Successivamente, la FINAOSTA non ha avuto più alcuna
comunicazione ufficiale da parte della Società RONSON, ma soltanto
in via informale è stata informata che, in data 22.12.1986, si
sarebbe tenuta a Milano una nuova assemblea dei soci. Per quanto
riferito verbalmente, tale assemblea ha deliberato di azzerare il
capitale sociale, a copertura delle perdite accumulate
(l'azzeramento del capitale viene quindi spiegato con l'esigenza di
ripianare le perdite accumulate), e, tra l'alternativa della messa
in liquidazione, richiesta dalla FINAOSTA, o dell'eventuale
trasformazione, ha deciso per quest'ultima, ricostituendo una
s.r.l., con un capitale minimo di 20 milioni, e con sede sociale
ritrasferita da Pollein a Milano".
L'ultimo dato che abbiamo richiesto e che ci è stato trasmesso,
come dato conoscitivo, in data 25.2.1987, dalla FINAOSTA è che la
Finanziaria regionale, venuta a conoscenza, in data 17.2.1987,
della delibera di cui ho già detto il contenuto e che si riferisce
all'assemblea svoltasi a Milano, ha richiesto alla RONSON l'invio
di una copia del relativo verbale, attualmente depositato presso il
Tribunale di Milano.
Credo di aver presentato in termini precisi e puntuali tutta
l'evoluzione dei rapporti tra Regione e FINAOSTA e tra quest'ultima
e la RONSON, nonché la situazione alla quale siamo ora giunti. La
Regione è convinta di non essere stata inadempiente ed in effetti
ha ottemperato ai suoi obblighi nella misura in cui il contraente
manteneva fede ai suoi impegni, anche perché, e lo risottolineo, i
patti parasociali tra RONSON e FINAOSTA prevedevano clausole e
obblighi di adempienze che, pur non apparendo in convenzione,
regolavano i rapporti tra Finanziaria regionale e Società.
Per quanto concerne l'azzeramento del capitale della RONSON, ho
già spiegato che esso è stato determinato dalle perdite registrate
dall'attività della azienda.
Nel merito di alcuni giudizi sull'attività e sulle proposte
dell'Amministrazione regionale in questo Consiglio, ritengo del
tutto normale che l'opposizione denunci e critichi le operazioni e
le iniziative con esito negativo e non faccia alcun cenno alle
iniziative che hanno avuto e che stanno avendo successo, per cui io
penso che se dovessimo tracciare...
BALDASSARRE
(fuori microfono): Elencane qualcuna!
LANIVI (A.D.P.):
Ne voglio elencare alcune: le Ditte
BALZANO e VERALCO, che hanno sostituito le attività ALLUVER a
Verrès...
BALDASSARRE
(fuori microfono): Staremo a vedere!
LANIVI (A.D.P.):
Se c'è qualcuno in questo Consiglio che
è in grado di proporre situazioni, che offrano certezze per il
futuro, lo prego caldamente di venirmi a fare delle proposte,
perché sembra che neppure Gianni Agnelli e Carlo De Benedetti siano
oggi in grado di offrire prospettive certe per un ciclo temporale
superiore ai 5 anni.
Sarei ben felice di fare un bilancio sulla consistenza
occupazionale delle iniziative e delle attività avviate e di quelle
che, purtroppo, non hanno avuto successo, e di poterlo discutere
qui, perché sono sicuro che si tratterebbe di un bilancio
discretamente positivo. L'unico torto, che forse possiamo avere
avuto, è stato quello di non aver utilizzato del tempo per stendere
questo bilancio, che io considero obiettivamente positivo.
Si dà atto che alle ore 11,50 assume la Presidenza il Vice
Presidente DOLCHI.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
In questo Consiglio sono stati
celebrati ufficialmente i funerali della RONSON. La relazione
dell'Assessore Lanivi ha dato conto sul come, abbastanza presto, si
fossero evidenziate delle difficoltà e sul come questa iniziativa,
fin dall'inizio, avesse manifestato di essere molto inferiore alle
aspettative. Noi, in contrapposizione a quanto ha detto testé
l'Assessore, e cioè che mettiamo sempre in evidenza le iniziative
che finiscono male, vogliamo precisare che, se la minoranza non
avesse sollevato il problema, nessuno avrebbe saputo nulla di
quanto ci è stato riferito. Sono emerse, infatti, delle cose
piuttosto interessanti, che ci permettono di capire che cosa è
avvenuto.
Abbiamo perso solo 525 milioni, perché ci siamo accorti per
tempo che non era il caso di sottoscrivere il prestito da 1
miliardo. Non so se la Regione non possa mettere in atto qualche
iniziativa, perché anche queste vicende sull'andamento del capitale
sociale siano contestate al socio di maggioranza, però dobbiamo
dire che non siamo soddisfatti del tipo di analisi preventiva che
l'Amministrazione ha fatto rispetto all'insediamento. Dalla
relazione dell'Assessore, infatti, si apprende che alcune
perplessità erano già emerse dalla prima relazione tecnica, grazie
alla quale la Giunta ha ritenuto di dover soprassedere rispetto
alle valutazioni negative.
Inoltre, non siamo soddisfatti del modo in cui lavora la
FINAOSTA. Alcuni mesi fa abbiamo fatto un dibattito sulle
ristrutturazioni da apportare alla Finanziaria regionale e credo
che in un prossimo Consiglio dovremo verificare quali passi sono
stati compiuti per riorganizzare la FINAOSTA e per trasformarla in
uno strumento efficace di politica industriale per la nostra
Regione.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Qui ci troviamo di fronte ad un
fallimento annunciato, forse involontariamente, dalla stessa
FINAOSTA, tant'è che l'Assessore ci ha confermato che già nel 1984
una relazione della FINAOSTA segnalava delle perdite del prodotto
RONSON sul mercato e, quindi, la poca affidabilità sia dell'impresa
che di una futura prospettiva di mercato. Nonostante questo, però,
la Giunta regionale (nonostante che la FINAOSTA, per la prima
volta, avesse fatto un tentativo e ciò dimostra come la FINAOSTA
sia subalterna della Giunta regionale) ha dato incarico alla
FINAOSTA di sottoscrivere il 35% delle azioni e, addirittura, di
proporre nella convenzione l'assegnazione di un mutuo di 1
miliardo.
Non ricordo quale Assessore portò in Consiglio regionale la
questione RONSON, accompagnandola con considerazioni positive sul
futuro dell'azienda, anche in relazione alle sue possibilità
occupazionali, mentre ora ci troviamo di fronte ad un fallimento,
che è già stato annunciato tempo fa.
Per la stima personale che ho nei confronti dell'Assessore
Lanivi, con tanta amarezza devo dirgli che "non si può essere
bugiardo in Consiglio regionale". Cerco di spiegarne le ragioni:
dal punto di vista politico è molto grave rispondere ad una
interrogazione presentata in data 18 settembre 1986 e discussa nel
Consiglio regionale del 28 settembre 1986, dicendo: "...non risulta
che la Società RONSON abbia chiuso l'attività", mentre poco fa
l'Assessore Lanivi ha detto che già il 13 settembre si era svolta
una riunione nella quale, in pratica, si decretò il fallimento
della Società, nel senso che risultò evidente il suo stato
fallimentare.
Nello stesso periodo ci furono, addirittura, le dimissioni del
consiglio di amministrazione e non ci è stato spiegato in che modo
siano stati estromessi i soci che detenevano il 35% del capitale
societario. Già nel settembre del 1986 il sottoscritto aveva
denunciato questo fallimento, ma l'Assessore non ha avuto la forza
di confermarlo in Consiglio regionale.
Ha ben ragione il Consigliere Mafrica nel dire che, se
l'opposizione non avesse denunciato questo fatto, oggi, né
l'opinione pubblica, né i Consiglieri regionali sarebbero venuti a
conoscenza di questo stato fallimentare e di questo nuovo fiore
all'occhiello della Giunta.
L'Assessore Lanivi lamenta che noi denunciamo solo le attività
fallimentari, ma queste sono di gran lunga superiori in percentuale
a quelle piccole attività che, con il continuo contributo della
Regione, cercano di tirare avanti in qualche modo. Questo è vero,
tant'è che nel prossimo Consiglio saremo chiamati a discutere per
l'ennesima volta della COINCA, e questo dopo che sono stati già
stanziati oltre 23 miliardi.
Già nel giugno del 1986 c'era un bilancio in perdita e c'erano
degli indebitamenti da parte del Minelli e della Società RONSON nei
confronti delle banche; ma cosa ha fatto, nel frattempo, la
FINAOSTA? Allora eravamo nel gennaio del 1986, poi siamo arrivati
al settembre del 1986 e, quindi, al gennaio del 1987, ma la
FINAOSTA tentava di coprire, senza alternativa, un'altra sua
operazione fallimentare.
Al Presidente della FINAOSTA, che sta dimostrando, come ha già
fatto in tante altre occasioni, di essere incapace ad amministrare,
dovete chiedergli di dimettersi dalla Presidenza della FINAOSTA,
perché sarebbe l'azione più corretta che egli potrebbe fare in un
momento come questo. È impossibile che egli rivesta le funzioni di
Presidente della FINAOSTA quando si accumulano e si accelerano
addirittura i fallimenti delle imprese, per le responsabilità
amministrative della FINAOSTA stessa e quelle politiche della
Giunta regionale.
Il possibile fallimento della RONSON, poco chiaro fin
dall'inizio, è diventato chiaro lungo il percorso e quindi
chiarissimo nel settembre del 1986. Oggi, grazie agli interventi
dell'opposizione o di qualche giornalista, che ha avuto il
coraggio, del quale io gli do merito, di denunciare sui giornali lo
stato fallimentare della RONSON, il Presidente della FINAOSTA dice:
"Adesso provvediamo...". Ma queste cose dovevano già essere
denunciate molto tempo fa, anzi, dovevano essere denunciate
all'autorità giudiziaria proprio nel momento in cui sono stati
estromessi i soci della FINAOSTA. Che cosa ha fatto la FINAOSTA?
Che cosa ha fatto l'Esecutivo regionale?
Nel sentire queste cose in Consiglio, per l'intervento
dell'opposizione o della stampa, sembra quasi di assistere alle
fasi di un drammatico giallo. Non è colpa nostra, ovviamente, però
io ribadisco la mia preoccupazione in merito e mi auguro che si
faccia piena luce. Non serve a nulla inviare dei documenti alla
Commissione competente, perché ben sappiamo che cosa ciò possa
significare. Io non c'ero in quella Commissione, alla quale sono
stati inviati dei documenti relativi alla MULTIBOX, però
quell'azienda "dorme" ed i Gruppi politici, che sono in possesso di
quei documenti, fanno finta di niente.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Da questo dibattito emerge la certezza
della definitiva chiusura della RONSON. L'Assessore ha detto che
l'opposizione sollecita l'Esecutivo nelle questioni forse peggiori
o più difficili, che si riferiscono alla situazione industriale
delle aziende ormai "decotte", mentre non pone l'accento sulle
aziende che procedono e svolgono regolarmente la loro attività.
Però, caro Assessore, è anche nostro precipuo compito
controllare e stimolare l'Esecutivo, ponendo il dito sulle piaghe e
non sulle cose che vanno bene, anche se riconosciamo che il
problema dell'industrializzazione regionale è molto difficile e
delicato. Non vi sono dubbi in proposito.
Dobbiamo prendere atto, tuttavia, che il passato dà ragione alle
critiche che vengono espresse dalle varie Forze politiche di
opposizione. Noi, come Movimento Sociale, esprimiamo seri dubbi
sulla gestione di questa politica industriale, pur riconoscendo le
difficoltà che esistono. In ogni caso, devo dare atto all'Assessore
di essere stato, perlomeno, esauriente nelle risposte. Finalmente
ci ha fatto capire la reale situazione del problema RONSON.
Condivido anche la proposta dell'Assessore di portare la
documentazione relativa in Commissione, anche se in proposito vi
sono state delle critiche da parte di altri Colleghi. Tuttavia,
piuttosto che non avere nulla a disposizione, è meglio che la
Commissione abbia la possibilità di avere una documentazione sulla
base della quale, eventualmente, poter approfondire tutte le
analisi e le problematiche.
Pertanto, pur manifestando la nostra perplessità su questo modo
di gestire la politica industriale della Regione, condividiamo la
proposta dell'Assessore di portare in Commissione tutta la
documentazione relativa alla RONSON.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
L'Assessore è stato esauriente nella
sua risposta, però dobbiamo anche dire che ha fatto una relazione
molto anonima. Si è trattato, infatti, di una cronistoria, ricca di
fatti, dati, relazioni e controrelazioni. Solo in un punto
l'Assessore ha dato un suo giudizio personale e politico, utile a
farci meglio comprendere tutta la vicenda. Mi riferisco al passo in
cui egli ha detto che la convenzione non è stata applicata
interamente, perché, in definitiva, l'imprenditore ha cessato di
essere affidabile. Questo, quindi, vale a farci capire perché la
vicenda RONSON si è sviluppata così come sappiamo.
Io, però, aggiungerei che la verità, forse, è ancora un'altra e
cioè che questo imprenditore non ha cessato di essere affidabile,
perché non era affidabile neppure prima. A parte le perplessità già
avanzate dalla FINAOSTA nella relazione iniziale, quella prima
della firma della convenzione, l'Assessore ci ha detto che in una
successiva relazione, che mi pare risalga all'inizio del 1986, sono
poi emersi nuovi dati, dai quali si è capito che la situazione
finanziaria della RONSON, già in precedenza, prima ancora che
quella Società arrivasse in Valle d'Aosta, era già molto
precaria.
Mi pare che sia questo il punto più importante: all'inizio c'è
stata, non so se da parte della FINAOSTA, dell'Assessore o di
entrambi, una valutazione abbastanza approssimativa della validità
di questa azienda, e di questo insediamento, che è già stata
influenzata, come sono state altre volte influenzate certe
iniziative, dai possibili introiti che questa azienda poteva
apportare tramite gli sdoganamenti effettuati all'autoporto.
Mi pare che una valutazione del genere sia stata fatta anche a
proposito della COINCA, che però, a tutt'oggi, non ha ancora
sdoganato un solo chicco di caffé
.
L'Assessore ha dovuto riconoscere che la RONSON, anche sotto
questo aspetto, è stata inadempiente, perché ha effettuato
sdoganamenti solo per una minima parte e aggiungerei che anche
questa piccola parte non è stata ancora minimamente pagata, perché
mi pare che ci sia una istanza di fallimento da parte degli
spedizionieri, che hanno anticipato questi introiti IVA. Direi,
quindi, che questa valutazione approssimativa, fatta all'inizio,
poteva essere fatta e approfondita diversamente, anche per evitarci
l'attuale risultato.
Potremmo anche stilare un bilancio di tutta la politica
industriale di questa Giunta e di questo Assessorato e forse lo
faremo alla fine della legislatura; può darsi che i nostri giudizi,
a quella data, siano un po' diversi da quelli dell'Assessore.
Tuttavia, se dovessimo stilare un bilancio di questa specifica
iniziativa industriale, direi che siamo partiti per vendere
articoli da fumo, ma se ne sono andati in fumo 525 milioni. Questa
considerazione, ovviamente, serve a farci concludere con una
battuta questa analisi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK