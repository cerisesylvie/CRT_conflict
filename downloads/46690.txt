Consiglio Regionale della Valle d'Aosta - Oggetto del Consiglio n. 3076 del 21 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3076 del 21 dicembre 2023 - Resoconto
OGGETTO N. 3076/XVI - Interpellanza: "Stato attuale del
movimento franoso sul tratto autostradale tra Quincinetto e
Pont-Saint-Martin".
Bertin (Presidente) -
Alla presenza di 27 Consiglieri,
riprendiamo l'analisi dell'ordine del giorno. Consiglieri, vi
invito a fare un po' di silenzio.
Siamo al punto numero 26 dell'ordine del giorno. Per
l'illustrazione dell'interpellanza, il consigliere Ganis ha facoltà
di intervenire.
Ganis (LEGA VDA) -
Grazie Presidente, buongiorno a tutti.
Questa iniziativa riprende in parte quelle già presentate dal
nostro gruppo e riguarda un problema a noi confinante, quello che
interessa la frana di Quincinetto, un fronte franoso che minaccia
da tempo il Comune di Quincinetto e che mette a rischio il tratto
autostradale A5 Torino-Aosta, la linea ferroviaria e l'area che si
estende tra Baio Dora e il Comune di Pont-Saint-Martin.
Da molto tempo la frana è monitorata grazie a un sistema di
sensori che segnalano eventuali spostamenti delle rocce, il cui
allarme ha già portato alla chiusura preventiva dell'autostrada; un
tratto importante, direi quasi vitale, perché collega la nostra
regione con il vicino Canavese torinese e la cui chiusura
improvvisa potrebbe avere conseguenze gravi per tutto l'indotto
economico.
A breve, come ci è stato evidenziato dal Presidente della
Regione, verrà costruito il vallo paramassi a protezione
dell'infrastruttura autostradale, lavori che risultano però un po'
in ritardo; sarebbero dovuti iniziare nel secondo semestre di
quest'anno, quindi ne approfittiamo per segnalarlo.
Tornando all'iniziativa, quello che ha preoccupato maggiormente
la popolazione è stata la fase operativa di preallarme, scattata il
5 dicembre 2023 e che ha messo in allerta i Comuni della Bassa
Valle; una fase di preallarme, successivamente revocata dal Sindaco
di Quincinetto, scattata a causa del movimento nevoso, dovuto alle
forti nevicate di quei giorni.
Ora, evidenziato che si è trattato fortunatamente di un falso
allarme, il sottoscritto Consigliere regionale interpella il
Governo regionale per conoscere lo stato attuale del movimento
franoso che insiste sul tratto autostradale A5 Torino-Aosta, tra
Quincinetto e il Comune di Pont-Saint-Martin. Grazie.
Presidente
- Risponde il Presidente della Regione.
Testolin (UV) -
Sì, grazie Presidente. Per quanto
riguarda la prima domanda, va ricordato che il sistema di
monitoraggio della frana di Quincinetto è gestito dall'Università
di Firenze ed è configurato per allertare in tempo reale rispetto
ai settori maggiormente instabili e ai volumi rocciosi più
rilevanti, che possono costituire un maggior rischio per l'asse
autostradale. Per quanto ci è stato comunicato da SAV SpA e dalla
Protezione civile regionale, il sistema non ha evidenziato
nell'ultimo anno alcun elemento di crisi nel movimento gravitativo
del fronte roccioso: le variazioni riscontrate rientrano ampiamente
nei parametri di sicurezza di riferimento. Relativamente agli
allarmi scattati all'inizio del mese, l'Università di Firenze ha
comunicato che il superamento delle soglie registrato dal sistema
di monitoraggio nel corso della notte tra il 4 ed il 5 dicembre
scorsi è da considerarsi un falso allarme causato dai dati
acquisiti in condizioni di significativo disturbo ambientale.
Per quanto riguarda il secondo quesito, si ricorda che, per la
parte di opere di protezione fisica di competenza della
concessionaria autostradale, ad inizio marzo del 2020, SAV ha
installato una rete paramassi provvisoria che consente di
proteggere l'infrastruttura autostradale nel caso di caduta di
massi, di modeste dimensioni, e, parallelamente, di rimodulare le
procedure di gestione per la fruibilità del tratto autostradale
interessato; SAV ha poi sviluppato e sottoposto all'approvazione
del Ministero delle Infrastrutture il progetto esecutivo per la
realizzazione del vallo paramassi in località Chiappetti, a monte
dell'abitato di Quincinetto.
A riguardo, SAV ci ha comunicato che nel primo trimestre del
2024 prevede di poter avviare i lavori per la realizzazione del
vallo che rappresenta, per quanto di competenza della società
concessionaria, l'intervento di maggiore utilità ai fini della
sicurezza, anche in correlazione agli eventuali interventi di
bonifica della frana stessa, della cui progettazione e
realizzazione si stanno occupando ciascuno, per quanto di propria
competenza, la Regione Piemonte e il Comune di Quincinetto.
In buona sostanza, rispetto a quello che ci eravamo detti alcuni
mesi fa, la situazione è assolutamente sotto controllo e i lavori
per l'allestimento del vallo, che è l'opera che tutti aspettiamo, è
in divenire in funzione delle autorizzazioni che arrivano anche da
parte ministeriale.
Presidente
- Consigliere Ganis.
Ganis (LEGA VDA) -
Grazie Presidente. Grazie per averci
reso edotti sul movimento franoso che insiste sul tratto
autostradale. Tenuto conto dell'importanza di questa rete
autostradale, come gruppo continueremo a vigilare sul tema, perché,
come abbiamo evidenziato, la chiusura del tratto potrebbe minare
tutto il sistema economico valdostano, quindi non bisogna
assolutamente abbassare la guardia e continuare a mantenere vive le
interlocuzioni con le Istituzioni piemontesi. Grazie,
Presidente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK