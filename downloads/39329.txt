Consiglio Regionale della Valle d'Aosta - Oggetto del Consiglio n. 2582 del 25 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2582 del 25 gennaio 2017 - Resoconto
OGGETTO N. 2582/XIV - Approvazione di risoluzione: "Rimozione
da parte del Consiglio di amministrazione di CVA degli incarichi
conferiti al dott. Trisoldi e al dott. Giachino".
Rosset (Presidente) -
Punto n. 25.01 dell'ordine del
giorno. Ha chiesto la parola il collega Cognetta, ne ha
facoltà.
Cognetta (M5S) -
Con questa risoluzione, insieme ai
colleghi di opposizione di ALPE e Gruppo Misto, riprendiamo l'iter
cominciato nel passato Consiglio rispetto a quanto emerso fino a
questo punto relativamente alla questione delle giranti acquistate
dalla Water Gen Power da CVA e la conseguente convocazione in
commissione dei vertici e dei tecnici soprattutto di CVA per
chiarire la questione rispetto ai rendimenti famosi di queste
giranti. I punti che ci sono nella presentazione di questa
risoluzione per metà sono quelli che riprendono la mozione passata;
sono state aggiunte alcune questioni relative a ciò che è emerso in
commissione: in particolare, al fatto sostanziale che le prove di
rendimento richieste da quest'aula alla società sono presenti solo
per 3 delle giranti acquistate rispetto alle 30 complessive. Questo
è un dato che ci ha lasciato sorpresi perché avevamo dei valori che
però erano empirici, erano dei valori non suffragati dai fatti e
volevamo avere riscontro dei fatti. I fatti dimostrano che non c'è
stato, a nostro avviso, un riscontro tecnico rispetto ai dati
stessi. A questo punto si chiama in causa chi in qualche modo ha
gestito fino ad oggi la società, chi di fatto mantiene le redini di
questa società e che ha gestito tutta quanta l'operazione sia prima
che durante che dopo la gestione, l'acquisizione e successiva
dismissione, peraltro non ancora conclusa, di Water Gen Power. Si
chiede sostanzialmente quindi al Presidente della Regione per il
tramite di Finaosta, che è la proprietaria della società, "di dare
mandato al Consiglio di amministrazione di CVA per rimuovere dai
rispettivi incarichi il dottor Trisoldi e il dottor Giachino visto
il venir meno del rapporto di fiducia". Si dice questo perché alla
fine si pensa chiaramente che questa società - che è la più
importante che abbiamo, che è la società che genera più utili e
quindi è quella vista con maggior riguardo da questo Consiglio,
così come penso da tutti i valdostani - deve lavorare senza
macchia, deve lavorare al massimo delle sue possibilità.
Io non voglio addentrarmi nelle questioni tecniche che ci sono
perché saranno i colleghi che sicuramente lo faranno meglio di me,
però la questione che viene evidenziata è tutta qui: se vogliamo
avere contezza di ciò che abbiamo e avere dei risultati coerenti,
dobbiamo essere sicuri che le cose che vengono fatte all'interno
della società siano fatte nella totale trasparenza e soprattutto
nel totale interesse della società stessa. In questo caso abbiamo
rilevato, dati alla mano, che ciò non è stato fatto, di conseguenza
chiediamo questo. Nei vari impegni chiaramente chiamiamo in causa
anche il Presidente Rollandin, perché noi riteniamo che sia lui che
ha gestito in qualche modo con le nomine fatte ed è per questo che
chiediamo a lui di fare la stessa operazione: di rimuovere tali
nomine.
Credo che non è mai facile per nessuno chiedere determinate
cose, però in questo caso è stato fatto in maniera molto chiara, è
stato dato modo al Consiglio e anche a chi lavora in CVA di venire
a spiegare in maniera esaustiva tutto ciò che gli veniva richiesto,
quindi non è da parte di nessuno una ritorsione politica, è una
presa d'atto tecnica del fatto che il rapporto di fiducia è venuto
a mancare. Chiedo quindi a questo Consiglio un atto di
responsabilità. Noi abbiamo a cuore - penso di poter parlare anche
a nome dei colleghi - le sorti di questa società, di conseguenza
non vogliamo in alcun modo creare un danno, ma al tempo stesso chi
la gestisce deve farlo nel migliore dei modi e pensiamo che in
questo caso abbia avuto delle mancanze. A questo punto credo che
non ci sia altro da aggiungere se non lasciarvi alla discussione
alla quale mi riservo poi di partecipare successivamente agli
interventi dei colleghi.
Presidente -
Ha chiesto la parola il collega Nogara, ne
ha facoltà.
Nogara (UVP) -
Leggendo questa risoluzione del collega
Cognetta, mi sembra di tornare un po' indietro nel tempo, perché
sono tutte tematiche che negli anni abbiamo già discusso in
quest'aula, abbiamo discusso in commissione. Come gruppo, su quanto
viene riportato in questa risoluzione e anche su quanto viene
riportato nell'impegno finale non si ha assolutamente niente da
eccepire. Come dicevo già questa mattina, quello che preme al
nostro gruppo è esclusivamente di sapere se il materiale che è
stato acquistato, di cui si parla, di questo materiale cinese che
viene usato adesso nelle centrali idroelettriche ha le
caratteristiche adeguate per fare quanto dovrebbe svolgere.
Purtroppo ieri abbiamo avuto una brutta sorpresa, perché quello che
chiedevamo non ci è stato consegnato: si chiedevano le rese di
tutto questo materiale, rese che d'altronde sono previste da tutti
i contratti.
Io una cosa solo le chiederei, collega: di emendare questa
risoluzione negli ultimi due commi. Si chiede al proponente la
disponibilità di eliminare gli ultimi due commi della risoluzione
che, dopo una discussione che c'è stata in maggioranza, non ci
sembravano consoni e adeguati.
Presidente -
Altre richieste di intervento? Ricordo che
siamo in discussione generale. Ha chiesto la parola il collega
Nogara, ne ha facoltà.
Nogara (UVP) -
Volevo scusarmi con i colleghi, io mi sono
sempre riferito al Consigliere Cognetta perché ha presentato la
risoluzione, ma questa risoluzione è stata presentata anche dal
gruppo di ALPE e dal Consigliere Gerandin. Volevo solo fare questa
precisazione.
Presidente -
È stato detto nella presentazione. Altre
richieste di intervento? Ha chiesto la parola il collega Cognetta,
ne ha facoltà.
Cognetta (M5S) -
Se ho capito bene, almeno il gruppo UVP,
poi non ho sentito l'espressione degli altri, però penso sarete
concordi...mi sembra di capire che vogliate togliere dalla mozione
non l'impegno, quindi ciò che viene poi deciso e votato, ma la
parte precedente, ossia gli ultimi due punti: "visto che sia nella
passata legislatura che in quella attuale molti consiglieri hanno
evidenziato e reso noto al Governo regionale e al Presidente
Rollandin tutti gli interrogativi relativi all'affare CVA-Water Gen
Power; considerato le grandi responsabilità politiche ascrivibili
al Presidente della Regione Augusto Rollandin", questi sono i due
punti che verrebbero tolti. Se possiamo avere un minuto di
sospensione per discuterne con i colleghi di opposizione...
Presidente -
La sospensione è concessa.
La seduta è sospesa dalle ore 19:52 alle ore 19:54
.
Rosset (Presidente) -
Possiamo riprendere i lavori. Ha
chiesto la parola il Consigliere Cognetta, ne ha facoltà.
Cognetta (M5S) -
Ci siamo confrontati brevemente con i
colleghi e siamo disponibili a fare questa modifica, quindi ad
eliminare i due punti: il "visto" e il "considerato", com'è stato
proposto dal collega Nogara, immagino che valga anche per tutti gli
altri. Non so se poi prosegua la discussione, oppure no.
Presidente -
Se non ci sono altre richieste di
intervento, metto in votazione con la modifica accettata. Se
nessuno chiede di intervenire, io chiudo la discussione. Dichiaro
chiusa la discussione generale. Ha chiesto la parola il collega
Chatrian, ne ha facoltà.
Chatrian (ALPE) -
Era solo per capire se il Governo, o
qualche rappresentante dello stesso prendeva la parola e
sinceramente, dopo aver ascoltato il collega di maggioranza che ha
messo in evidenza che la maggioranza avrebbe votato questa
risoluzione, siamo interessati come gruppo ALPE, dato che in questi
otto anni ci siamo interessati più volte di questo colosso di
proprietà di tutti i valdostani, a sentire, ad ascoltare le
riflessioni del Governo perché in questi otto anni sovente in
quest'aula abbiamo diviso quali sono i ruoli tra Consiglio
regionale ed Esecutivo: quello che mette in campo, fa eseguire le
azioni e soprattutto detta l'agenda alle nostre società
partecipate.
Qualche considerazione. Innanzitutto se questo Consiglio
approverà - e da come ho capito lo si farà - questo documento, si
certificherà nero su bianco il fallimento del percorso intrapreso,
quanto meno sul terreno della Water Gen Power. Oggi il Consiglio
regionale, al di là della modifica finale che abbiamo accettato,
perché bisogna sapere anche fare un passo indietro eventualmente su
certe dichiarazioni se poi la parte importante...qui si certifica
nero su bianco il percorso intrapreso da quella commistione
gestionale, politica, e dare corso all'input di qualche
amministratore...oggi si mette un punto e a capo sul dossier Water
Gen Power che la scelta è stata sbagliata. Il danno è pesante, è
importante perché io penso che i colleghi di maggioranza non
avrebbero mai sostenuto un impegno così violento e importante e non
si giustificano le scelte e i passi che sono stati messi in campo
in questi otto anni.
Colleghi, con questa mozione/risoluzione approvata indubbiamente
da domani si aprirà un'altra partita estremamente importante,
perché voi avete deciso di quotare un mese fa la società in Borsa,
quindi mai come in questo momento noi pensiamo - e ne eravamo
consci quando abbiamo presentato questa risoluzione - che ci
debbano essere persone libere in posti importanti, via
possibilmente persone che rispondono ad una persona e non a questo
Consiglio regionale; è il momento in cui non devono esistere
segreti, è il momento in cui la collegialità e la politica devono
fare la sua parte, invece la Dirigenza deve fare la sua, ma
soprattutto la battaglia che abbiamo fatto che va oltre questa
risoluzione in questi otto anni con le persone in questione...non
dobbiamo nasconderci dietro un dito, abbiamo con queste persone
nominate dalla politica, fra queste pochissime persone...abbiamo
sempre avuto delle grosse difficoltà ad avere un rapporto tra
proprietà, Consiglio regionale e i nominati. Abbiamo avuto
difficoltà ad avere delle informazioni importanti per poter
espletare il nostro mandato con queste persone non perché le
persone sono state cattive o non in grado, ma perché erano sotto
copertura, perché non potevano fornirci degli elementi, perché
qualcuno glielo impediva: questo è il passaggio principale.
Io penso che i colleghi di maggioranza votando la nostra
risoluzione sappiano che oggi si chiude un percorso estremamente
importante del colosso delle nostre società partecipate, è il
metodo che va di mezzo, perché queste persone rispondevano a
pochissime persone e non hanno mai risposto a questo Consiglio
regionale, intendo risposto nei propri ruoli, sapendo perfettamente
che abbiamo dei ruoli distinti: noi siamo degli eletti e dobbiamo
legiferare e dare degli indirizzi e qualcun altro invece deve
mettere in campo delle azioni e portare a casa dei risultati che
devono essere ottimi.
Se ci sono delle zone non chiare, io penso che ogni eletto debba
avere la possibilità di avere delle risposte puntuali, chiare,
importanti perché altrimenti questo diventa un metodo e diventa
soprattutto la prassi. Io penso che oggi votando questa risoluzione
- da come abbiamo potuto capire, all'unanimità perché il collega
deve aver parlato a nome di tutta la maggioranza - oggi si chiuda
una prassi, speriamo un'era per quanto riguarda il rapporto
nominato-eletto, che non ci sia più quel rapporto di natura
personale privatistica ma ci sia quel rapporto di proprietà e i 35
del Consiglio tutto, al di là di maggioranza e opposizione...poi
un'altra cosa è il discorso invece sulle scelte, sugli indirizzi,
sulle scelte operative da mettere in campo anche dal punto di vista
politico.
Termino il mio intervento come gruppo ALPE, spero che questo sia
uno spartiacque importante, in questi anni non abbiamo potuto
mettere in evidenza...perché c'era quella cappa, in questo caso i
due Dirigenti in questione non potevano, perché sotto tutela,
fornire a noi Consiglieri per espletare il nostro mandato di eletti
quelle giuste informazioni per poter mettere in evidenza il lavoro
che veniva fatto e che viene fatto all'interno della più importante
società di proprietà di tutti i valdostani.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Penso che con questa risoluzione si
giunge alla fine di un percorso che, a mio parere, bisognava avere
il coraggio di affrontare prima. L'ho detto anche in commissione,
l'ho detto nell'ultima commissione quando c'erano tecnici
rappresentanti della Dirigenza. Forse questa società, che è il
gioiello della Valle d'Aosta, andava gestita in altra maniera, ma
soprattutto questa società doveva fare chiarezza sul percorso che
nasce da lontano, quando si decide di costituire una società, di
cui CVA viene a farne parte come socio, con l'intento di arrivare
all'obiettivo finale: quello dell'affidamento diretto delle
forniture. Poi le scuse del monopolio, "evitiamo il monopolio": si
è evitato il monopolio e se n'è creato un altro, per cui alla fine
si è arrivati a questa gestione a dir poco trasparente - ma penso
sia un complimento in questo caso -, ad una società che gestisce e
fattura milioni di euro.
La voglio fare molto breve: non si arriva a fare le scelte che
sono state fatte in questi anni se non c'è la copertura politica,
economica e finanziaria: politica significa che le persone che sono
state nominate ai vertici facevano comunque riferimento ad una
parte politica perché sono stati incaricati dalla politica, per cui
le poche volte che siamo riusciti a ottenere...o si è provato a
fare luce abbiamo avuto la sensazione o, meglio, la certezza che
rispondevano quello che volevano perché la politica in un primo
tempo non ci ha dato neanche la possibilità di verificare, non
rispondevano neanche ai 116, erano terra di nessuno, per cui non
dovevano rispondere se non a chi li ha nominati; economica perché
comunque fa parte della galassia della nostra finanziaria
regionale.
Un punto da chiarire sarà nel breve anche il ruolo di questa
finanziaria regionale, perché tra gestione speciale e il fatto che
comunque era questa finanziaria che andava a nominare i vertici,
qualcosa da chiarire penso che nel breve ci sarà. Mi dispiace che
quando si è parlato, nel DEFR prima e poi nella legge finanziaria,
del discorso della quotazione in Borsa di questa società si sia
sottovalutato il fatto che si era già deciso chi fosse che pilotava
questo percorso di quotazione in Borsa. È stato detto in quegli
incontri che abbiamo avuto che erano persone assolutamente
all'altezza di questo percorso di quotazione. Oggi con questa
risoluzione che presentiamo voi voterete le dimissioni di queste
persone che erano il
non plus ultra
per il percorso della
quotazione in Borsa, qualcosa da pensare c'è, però meglio tardi che
mai.
Il gioiello è un gioiello che ha un valore patrimoniale, ha un
valore assoluto per il sistema Valle d'Aosta, è un gioiello che va
salvaguardato. Peccato che questa chiarezza si sia volutamente e
politicamente, da parte di qualcuno, voluta fare con grande
ritardo. Non ho null'altro da aggiungere se non: meglio tardi che
mai, soprattutto augurando che questa chiarezza che si vuole fare e
che, a seguito anche di quanto emerge per la società Casino, sia
veramente un voltare pagina di una politica che mente sapendo di
mentire.
Presidente -
Ha chiesto la parola il collega Marquis, ne
ha facoltà.
Marquis (SA) -
Esprimersi sull'operato delle persone non
è né facile, né bello, ma il ruolo a volte ce lo impone, ci
richiede anche di avere coraggio e ci richiama alle nostre
responsabilità. La risoluzione presentata, sulla quale si è cercato
di trovare una mediazione, credo che nasca da un percorso in cui
sono state fatte tutta una serie di forniture per importi
significativi, di procedimenti che non sono io nelle condizioni di
giudicare, immagino che siano stati tutti effettuati nell'alveo
della legittimità. Questo è anche un tema che ha interessato in
diverse occasioni la discussione e il dibattito in questo
Consiglio; è stata fatta in questi anni da parte dell'opposizione
una forte attività ispettiva che non è riuscita nel suo intento di
esaurire tutti i dubbi e a fornire ogni chiarezza a coloro che
hanno alimentato queste iniziative. Abbiamo poi parlato questa
mattina della seduta della commissione di ieri, dove sono
intervenuti diversi colleghi che hanno espresso disagio, imbarazzo
sia per la forma che per i metodi, e anche nei contenuti, però
credo occorra fare qualche riflessione sull'argomento se vogliamo
approcciarlo in modo costruttivo. A volte vengono creati degli
aloni di mistero, di incertezza su degli argomenti e credo che
questa sia un po' la conseguenza di una mancanza di dialogo e di
confronto. Probabilmente ci fosse stato più dialogo, maggiore
capacità a condividere, a mettere anche i Consiglieri nella
condizione di poter fare il proprio lavoro, che è un lavoro di
controllo, di monitoraggio, di valutazione dell'operato, delle
attività svolte nelle società partecipate...a volte - e questo
dobbiamo dircelo, l'abbiamo sottolineato anche questa mattina - non
sappiamo se il nostro lavoro porta a dei risultati perché abbiamo
delle difficoltà a poterlo svolgere.
Questa è una società che opera in ambito privatistico, ma è una
società al 100 percento a capitale pubblico e credo che questo
imponga anche al personale un'attenzione maggiore rispetto a quando
si agisce in nome e per conto proprio. La società ha avviato un
percorso di quotazione in Borsa, che abbiamo approvato con la
recente finanziaria e io credo ancora adesso fortemente e
fermamente in questa iniziativa, perché credo che consenta di
aprire alla Valle d'Aosta una finestra verso l'esterno. Consentirà
di migliorare le condizioni in cui si sviluppa la nostra economia,
dare la possibilità di avere dei rapporti con l'esterno della Valle
d'Aosta per creare sviluppo e occupazione. Credo pertanto che siamo
chiamati a fare una valutazione di carattere complessivo, ma sempre
nell'interesse della società, sempre nell'interesse dell'azionista,
che è la Valle d'Aosta; sempre nell'interesse dei valdostani per
cercare di creare le migliori condizioni per garantire lo sviluppo
e l'azione di questa società sul mercato.
Presidente -
Ha chiesto la parola il Consigliere
Guichardaz, ne ha facoltà.
Guichardaz (PD-SIN.VDA) -
Questo argomento risulta essere
quello più sensibile tra quelli discussi questa sera, certo la
Maison du Val d'Aoste e la commissione speciale hanno una loro
rilevanza anche politica, ma su CVA sono state spese delle ore in
discussioni, sono state fatte delle battaglie, anche politiche,
anche dal nostro gruppo quando eravamo in minoranza e oggi che
siamo in maggioranza crediamo anche di aver posto tra gli argomenti
in discussione e tra gli argomenti anche presenti nel programma
allargato di maggioranza questo tema in maniera molto chiara. Io
ricordo che il collega Donzel nella scorsa legislatura affrontò per
conto del gruppo l'argomento, anche addentrandosi in questioni
tecniche. Oggi noi non siamo qua e non vogliamo fare - come ha
detto il collega Marquis - del giustizialismo, è molto delicato
quando ci si addentra in delle valutazioni personali e forse
nemmeno abbiamo noi legislatori, noi Consiglieri - quanto meno io
parlo del nostro gruppo, poi ci sono dei colleghi che hanno
approfondito molto l'argomento, quindi evidentemente le hanno
acquisite nel tempo - quelle competenze tecniche adeguate che
qualche collega probabilmente ha più di noi.
Crediamo che la responsabilità di disfunzioni, di eventuali
problematiche, anche solo magari di una comunicazione tra
l'azionista e la Dirigenza e tra coloro che sono nominati
direttamente dall'azionista, debba essere in qualche modo
analizzata, svelata e alla fine bisogna assumersi noi, che siamo i
rappresentanti della proprietà, la responsabilità delle decisioni.
Noi l'abbiamo detto nel caso di Frigerio, io lo ripeto tutte le
volte che c'è da ragionare sulle decisioni anche in merito ai
vertici...noi dicemmo all'epoca che chi veniva e chi aveva la
responsabilità di vertice doveva fare un passo indietro perché è
vero che non tutte le responsabilità possono essere ascritte ai
vertici e ai dirigenti, ma esiste un principio quello proprio della
vigilanza ed è un principio sacrosanto - io credo -, che è quello
di portare la parola dell'azionista, che non può non essere tenuto
in considerazione.
Oggi noi quindi siamo qui a votare questa risoluzione e a
chiedere che venga investito il CdA di CVA di rimuovere dai
rispettivi incarichi i dirigenti e la persona che ricopre oggi, per
conto della Regione, la responsabilità di condurre l'azienda, anche
in ottemperanza - l'ho detto prima e lo ripeto adesso - ad un
principio contenuto nel nostro programma di legislatura che era un
principio - il nuovo programma di maggioranza - legato alla
valorizzazione e all'attualizzazione della
mission
di
CVA.
Per quanto ci riguarda, la valorizzazione e soprattutto
l'attualizzazione richiedono energie nuove, idee nuove, richiedono
anche poi che ci sia un accordo negli equilibri di maggioranza e
negli equilibri di governo, quindi a noi interessano i risultati.
Crediamo che, dopo che questa risoluzione verrà votata, ci si dovrà
muovere speditamente, si dovrà essere molto rapidi nell'individuare
una nuova
governance
perché è un momento estremamente
delicato, è un momento in cui CVA decide di fare un passo
importante, che è il passo proprio della quotazione in Borsa. È
necessario quindi che su questo argomento ci sia la massima
celerità e poi anche la massima condivisione e quindi si proceda
per il bene dell'azienda, che credo sia - qualcuno lo ha definito -
uno dei gioielli della Valle d'Aosta, credo che sia una buona
azione, un'azione per il bene di tutta la comunità.
Presidente -
Ha chiesto la parola il collega Restano, ne
ha facoltà.
Restano (PNV) -
Il gruppo che rappresento è un gruppo che
intende portare un cambiamento nel panorama politico, nel modo di
determinare le decisioni, di confrontarsi e quindi di certo non si
oppone ai rinnovamenti, anzi li vede di buon grado, soprattutto
quando la politica sa assumersi le proprie responsabilità e le
conseguenti decisioni. Non è di molte ore fa che in audizione, due
giorni fa, qualcuno ha sottolineato che nel mondo della politica è
consuetudine prendere delle decisioni, ma mai le conseguenti
valutazioni; è stato detto: "mai nessuno paga". In questo caso non
si vuole fare il processo alle persone, però è stata fatta una
serena valutazione e soprattutto valutate le responsabilità di una
Dirigenza che ha delle responsabilità gestionali, di
rappresentanza, ma ha anche altresì il dovere di rapportarsi a
quello che si chiama l'azionista di maggioranza in quest'aula,
quindi al Governo, ma alle istituzioni che rappresentano il
Consiglio. Ciò non sempre è avvenuto nelle dovute maniere, oggi il
Consiglio ha preso atto di tutti questi risultati e ha assunto le
proprie decisioni e noi, insieme al Consiglio, abbiamo determinato
questa scelta.
Presidente -
Non ci sono altre richieste di intervento,
chiudo la discussione generale. Metto in votazione. Dichiaro aperta
la votazione. La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
I lavori terminano con questo punto all'ordine del giorno. La
seduta è chiusa.
---
L'adunanza termina alle ore 20:20.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK