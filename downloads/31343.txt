Consiglio Regionale della Valle d'Aosta - Oggetto del Consiglio n. 430 del 11 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Interventi vari
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 430 del 11 marzo 2009 - Resoconto
OGGETTO N. 430/XIII - Interpellanza: "Finanziamento del Piano
triennale per la valorizzazione del turismo culturale del Forte di
Bard".
Interpellanza
Richiamata la delibera n. 377 del 2009 con la quale la Giunta
regionale approva l'erogazione di un finanziamento a favore
dell'Associazione Forte di Bard, ai sensi della legge 10/96, come
richiamato nella suddetta delibera;
Verificato che la delibera approva un piano triennale
2009/11, presentato dall'Associazione, di iniziative relative alla
valorizzazione e del Forte e del borgo medievale di Bard;
Considerato che viene erogato un finanziamento di 3 milioni e
500 mila euro al fine di potenziare ulteriormente uno dei poli più
importanti della nostra regione dal punto di vista architettonico,
culturale e turistico;
il sottoscritto Consigliere regionale
Interpella
l'Assessore competente per sapere:
1) quali sono i punti caratterizzanti del piano triennale
presentato dall'Associazione Forte di Bard;
2) quale sviluppo strategico l'Associazione e l'Assessorato
vogliono dare al comprensorio;
3) che tipo di verifiche sono state effettuate riguardo al
finanziamento richiesto prima di approvarlo.
F.to: Zucchi
Président
- La parole au Conseiller Zucchi.
Zucchi (PdL)
- Grazie, Presidente. Questa mattina nel
corso della discussione dell'interrogazione siamo partiti dal
particolare per arrivare - del resto lo avevo preannunciato - ad un
discorso più generale. Possiamo dire che stamani ci siamo occupati
del passato, un passato che deve servire ad evitare di compiere gli
stessi errori nel futuro e lo scopo di questa interpellanza è
quello di dibattere del futuro di tale importante polo. Mi
riferisco al polo dell'Associazione Forte di Bard che ha visto
impegnate ingenti risorse in tutti questi anni, perché si sta
parlando di diverse decine di milioni di euro per la realizzazione
e altrettanti risorse non meno importanti, ma che si aggiungono a
queste per quanto riguarda lo sviluppo e la gestione. Stamani
abbiamo visto la non tanto edificante realtà di cucine, che assomma
a 350 mila euro, la maggior parte di esse, essendo quattro, che non
sono tuttora utilizzate, la nostra preoccupazione è quella di
evitare, visto il passato, che si compiano errori e
sottovalutazioni o mancate programmazioni rispetto agli
investimenti che tuttora corrono. L'interpellanza nasce dall'esame
di una deliberazione di Giunta del 2009, se per certi versi si
trattava di una questione legata alle Giunte precedenti quella
oggetto dell'interrogazione di stamani, oggi si tratta di vedere
quali sono gli intendimenti dell'attuale Giunta in merito ai
programmi, alle verifiche, agli investimenti che sono in vista e
per i quali si investe del denaro pubblico. Si tratta di oltre 3,5
milioni di euro che vengono stanziati dalla Giunta all'inizio del
2009 per lo sviluppo architettonico, culturale e turistico del
Forte di Bard, quindi chiedo anche in qualità di responsabile al
Presidente Rollandin, che non so fino a che punto stia ascoltando
quello che sto dicendo... perché sto parlando a lui e mi chiedo se
il Presidente Rollandin è il percettore, come stamani,
dell'interpellanza del Forte di Bard o è qualcun altro... è lei
Signor Presidente? Perché altrimenti rischia di non sentire, per
quanto possa servire quello che le sto dicendo, visto che lei è il
destinatario delle mie domande. Sto parlando da cinque minuti e ho
l'impressione che lei non sia stato molto attento; non che mi
faccia delle illusioni che serva, ma almeno salviamo l'apparenza!
Le risparmio quello che ho detto finora, perché non vorrei annoiare
i colleghi, pertanto gradirei sapere, Presidente (facevo cenno
all'interrogazione di stamani e tenuto conto che l'interpellanza
invece verte su investimenti che la sua Giunta ha adottato
all'inizio del 2009 in vista degli sviluppi del Forte di Bard),
quali sono gli intendimenti della Giunta per evitare di giungere
alle stesse situazioni che abbiamo visto stamani, ossia vedere
impegnate delle risorse che poi non hanno utilizzo, o scarso
utilizzo, o alcun utilizzo come abbiamo visto stamani. Sarebbe per
noi importante capire quali sono le verifiche che sono state
effettuate nei confronti del
management
del Forte di Bard di
fronte all'investimento che è stato posto in essere dalla sua
Giunta, quali sono gli sviluppi strategici che si intendono
perseguire, visto che abbiamo parlato anche stamani di
programmazione che non è andata tanto bene negli anni passati,
quindi si suppone che in futuro possano andare diversamente e
capire qual è il
feeling
esistente, perché abbiamo la
sensazione che forse nel recente passato non vi sia stato un
feeling
molto stretto di rapporti fra il
management
del Forte di Bard e i Governi che si sono succeduti. Questa è la
sensazione che poi sarà supportata dai fatti, perché mi riservo di
verificare le situazioni nel passato; non che mi interessi il
passato, ma il passato mi serve per capire i vari iter che si sono
succeduti via via in quella che è stata un'operazione
importantissima, su cui la Regione ha investito tanto denaro.
Sarebbe pertanto interessate capire quali sono stati i carteggi fra
le varie Presidenze della Regione, perché questa opera ha
interessato diverse Presidenze che si sono succedute nel tempo. Al
di là del passato, ripeto, vorremmo capire qual è il suo approccio,
Presidente, nei confronti del Forte di Bard, quali sono gli
intendimenti visto che si tratta anche di futuri rinnovi, capire
quali sono gli obiettivi che lei intende perseguire nell'adottare
ulteriori risorse che vengono erogate a favore del Forte di
Bard.
Président
- La parole au Président de la Région,
Rollandin.
Rollandin (UV)
- Grazie, Presidente. Chiedo scusa al
collega, ma pensavo che si passasse già al punto n. 24, siccome non
c'era il collega Tibaldi... chiedo scusa.
Per quanto riguarda gli intendimenti che sono stati presentati,
anche in collegamento con i temi che erano oggetto dell'intervento
di questa mattina, ossia la preoccupazione che la finalizzazione
degli interventi fosse mirata, che non vi fossero dei tempi morti o
comunque un sottoutilizzo degli investimenti, oggi le domande che
sono state presentate vanno nella direzione di conoscere i punti
caratterizzanti del piano triennale presentati dall'Associazione.
Vorrei solo fare un distinguo su questo punto, che forse non a
tutti è così chiaro, fra la figura dell'Associazione e la figura
della Finbard, perché a volte si confondono, visto che c'è stato un
collegamento fra la funzione svolta da Finbard come società
finalizzata agli investimenti strutturali, tant'è che stamattina
per la maggior parte del tempo abbiamo parlato della realizzazione
Finbard che aveva previsto e predisposto tutti gli interventi
finalizzati a ricostruire il forte, ecco tutto quello che c'era e
anche i primi concorsi effettuati erano stati fatti da Finbard e
non dall'Associazione; quindi fino ad una certa data è stato tutto
fatto da Finbard. L'Associazione si occupa essenzialmente della
gestione della struttura e delle realizzazioni fatte da Finbard,
tant'è che in alcuni casi, come vedremo, c'è anche un'esigenza di
ricollocare Finbard per finire alcuni lavori necessari, problemi di
informatizzazione, di regolamentazione degli accessi, che non sono
di competenza dell'Associazione, ma di Finbard.
Un altro elemento che vorrei portare a conoscenza del collega
interpellante è legato al fatto che le proprietà degli immobili,
come molti sanno, non sono ancora state definite nel loro complesso
in quanto ci sono beni del Comune che sono stati, in accordo con lo
stesso, ristrutturati e messi a disposizione del Comune, beni del
Comune che sono stati incorporati nel Forte di Bard e che fanno
parte del patrimonio, anche se non hanno ancora seguito tutto
l'iter necessario, lo dico per correttezza e completando anche
l'intervento di questa mattina.
Per quanto riguarda le specifiche domande, il piano triennale
2009-2011 prevede aspetti caratterizzanti diversi ambiti che
riguardano sia quelli infrastrutturali di completamento in
coordinamento con Finbard, sia gestionali e di valorizzazione del
forte che sono dell'Associazione, i primi sono legati a Finbard.
L'Associazione opererà con Finbard per il completamento degli spazi
museali, dei lavori edili, dei percorsi esterni e del cablaggio
strutturale; sul cablaggio si sta già lavorando, è stato fatto
l'appalto ed è in fase di realizzazione.
Altri aspetti caratterizzanti del programma triennale 2009-2011
riguardano poi gli aspetti gestionali e la valorizzazione del forte
fra cui si segnalano: avvio di attività di laboratorio creativo,
bottega d'arte integrata nella struttura; implementazione della
chiusura di accesso al forte - perché a oggi c'era ancora la
possibilità di andare a visitare il forte seguendo la strada
esterna, senza avere un collegamento diretto con l'entrata e con la
visita delle mostre -, l'accesso alla base della rocca con la
gestione conseguente e quindi con l'implementazione organizzativa,
ideazione e realizzazione delle mostre evento, delle mostre di
interesse regionale e delle mostre monografiche; il potenziamento
dell'attività ricettiva con utilizzo dell'Hôtel Cavour in modalità
foresteria, ospiti,
business
e affidamento in concessione
delle attività commerciali del borgo, questo collegato con una
serie di attività che sono in essere; il coordinamento delle
attività finalizzate alla realizzazione di una copertura permanente
dell'opera Carlo Alberto (il collega aveva già avuto occasione di
vedere che abbiamo dovuto mettere delle tensostrutture e ancora
quest'anno devono essere utilizzate; questa è un'operazione
onerosa, perché dobbiamo mettere e togliere durante l'inverno), vi
è un progetto in essere per la copertura permanente, naturalmente
in accordo con la Sovrintendenza, perché è un bene tutelato e ci
deve essere quella caratterizzazione; infine, apertura di attività
di proiezione nella saletta mortai. A queste attività si
aggiungono, per quanto riguarda la promozione e la valorizzazione
del forte, l'estensione progressiva della comunicazione a livello
internazionale, la messa in rete del forte con enti museali ed
espositivi a livello internazionale, l'avvio del commercio
elettronico di
ticketing merchandising
e
booking
, la
prosecuzione e il potenziamento di iniziative di integrazione con
il territorio, oltre evidentemente alla manutenzione ordinaria e
straordinaria del sito monumentale, dei contenuti culturali e alla
prosecuzione di interventi di recupero di efficienza e
razionalizzazione economica e il potenziamento dell'attività di
formazione professionale degli addetti di mediazione culturale. In
particolare nell'esercizio 2009 si prevede la realizzazione di
numerose attività nelle diverse aree, fra cui si segnalano l'area
cultura, l'allestimento con la gestione di diverse mostre fra cui
nel periodo aprile-agosto 2009 la mostra "Verso l'alto", che sarà
l'evento espositivo di maggior rilievo, e coinvolge nel Comitato
organizzativo personalità di rilievo internazionale quali Paolucci,
Bianchi, Buroni, Bagnoli, Tarzia, Blanc e Toscani; la mostra
"Segni di pietra", riproposizione estiva della mostra
inaugurata il 10 ottobre 2008 e che illustra un percorso
storiografico ed architettonico in relazione a torri, manieri,
castelli e residenze in Valle d'Aosta attraverso i disegni di Corni
e i testi a cura di Rivolin, Orlandoni (questa è una mostra molto
interessante, è un
unicum
e ci hanno richiesto da diverse
parti di poter ripetere tale esposizione).
Inoltre, sempre per quanto riguarda l'area cultura, nel corso
del 2009 sono previste l'apertura e il lancio del Museo "Alpi dei
ragazzi", le azioni di messa a punto del Museo delle Alpi, la
realizzazione delle mostre temporanee integrative dell'offerta Hône
ArtLab e autori valdostani, organizzata in partenariato con
l'Assessorato dell'istruzione e cultura e normalmente allestite
nelle scuderie del forte e il Congresso nazionale insegnanti di
geografia. Trattasi di progetto in collaborazione con la
Sovrintendenza agli studi, che prevede il
meeting
e il
programma collaterale presso il forte con la stima di 200
partecipanti da tutta Italia. Nell'area didattica nel corso del
2009 sono previste la progettazione e l'implementazione dei
laboratori didattici specifici per nuove mostre e Museo "Alpi dei
ragazzi", nonché il potenziamento dei laboratori didattici ed
attività di
marketing
dagli stessi in area nord-ovest,
Italia, Savoia e Vallese.
Per quanto riguarda l'area eventi, è stato definito un
calendario per le stagioni primavera, estate, autunno 2009, che è
iniziato con il
workshop
di Oliviero Toscani nel febbraio
scorso e proseguirà con eventi vari fino al "Marché au Fort" di
ottobre 2009 e altri eventi che saranno realizzati nel prossimo
Natale e Capodanno 2009-2010. Inoltre va segnalato che ad oggi sono
già prenotati 240 laboratori didattici e visite assistite, nonché
la previsione di 50 eventi fra congressi, seminari e
conferenze.
Sempre per il 2009 dal punto di vista promozionale si prevede
l'integrazione della linea di
merchandising
al fine di
dotarsi di una gamma diversificata, l'ideazione e la realizzazione
di un nuovo
info launch
, punto di informazione e promozione
sul territorio, la promozione del Forte di Bard all'estero
attraverso il supporto dell'ICE (Istituto per il commercio estero)
e attraverso gli uffici di Parigi e Bruxelles, la partecipazione
alle principali fiere turistiche, l'abilitazione e l'accesso al
forte alle biciclette attraverso una promozione mirata per gli
appassionati, con l'inserimento del forte nei circuiti ciclistici
amatoriali (sembra che vi sia una particolare attrazione per questo
particolare percorso finale), l'avvio del commercio elettronico per
la vendita dei biglietti e del
merchandising
del forte, ivi
compresa la possibilità di effettuare vendite a terzi nell'ambito
dei pacchetti integrati, l'avvio di una campagna di informazione
allargata a tutta Italia per il consolidamento dell'immagine del
forte a livello nazionale attraverso uscite sulle testate
nazionali, previa valutazione del taglio editoriale anche
attraverso il ricorso ad esperti di comunicazione, infine
proseguirà l'attività di messa in rete del forte sul
territorio.
Al punto n. 2 si chiede:
"quale sviluppo strategico
l'Associazione e l'Assessorato vogliono dare al comprensorio"
;
come appare da quanto è stato detto, l'Associazione del Forte con
l'Assessorato prosegue nella realizzazione di quanto previsto nel
piano di recupero e riconversione del Forte di Bard, nell'ambito
del progetto che non riguarda solo la fortezza in sé, ma anche il
borgo medioevale e la valorizzazione del microsistema
Bard/Donnas/Pont-Saint-Martin. A questo proposito sono stati
previsti incontri specifici con tutti i Sindaci della zona per
individuare le criticità e per trovare soluzioni, in modo
particolare ad un tema che è ancora molto difficile da risolvere:
quello dei parcheggi. Bard soffre del problema della mancanza di
parcheggi che è drammatico nel momento in cui c'è particolare
affluenza: al di là del servizio navetta, abbiamo difficoltà ad
avere dei punti di riferimento. Su questo c'è la collaborazione
attiva dei Comuni vicini, perché il territorio di Bard è
"asciugato" praticamente nella fortezza, soprattutto Hône, parte di
Arnad e soprattutto Donnas per avere un punto di riferimento che
sia qualificante su questo tema. Lo sviluppo strategico del forte e
del comprensorio quindi, oltre che per le dovute importantissime
attività di completamento e di recupero di infrastrutture e
manutenzione, passa attraverso azioni e programmi di valorizzazione
e promozione anche internazionale del monumento e delle attività
insediate e realizzate al suo interno, nonché nell'attuazione di
interventi di qualificazione del sistema territoriale e del turismo
culturale.
Terzo punto:
"che tipo di verifiche sono state effettuate
riguardo al finanziamento richiesto prima di approvarlo"
,
innanzitutto l'Associazione Forte di Bard è stata costituita ai
sensi dell'articolo 2 della legge regionale n. 10/1996, recante
interventi per il recupero e la valorizzazione del Forte di Bard, e
da questa Amministrazione per la gestione del sito monumentale
insieme ad altri due soci fondatori: la Compagnia San Paolo e la
Fondazione Cassa di Risparmio di Torino, ai quali si è aggiunta
successivamente la Finaosta. Le due società finanziarie sopracitate
hanno rinominato anche loro i propri rappresentanti. A seguito
della sua costituzione con deliberazione di Giunta del 2005, è
stata approvata la convenzione che regola i rapporti fra Regione e
Associazione, anche per quanto riguarda l'affidamento delle
attività di valorizzazione. Tale convenzione prevede all'articolo
16 che la Regione provveda a garantire all'Associazione le risorse
finanziarie per l'esercizio delle attività che ho appena enunciato.
Nell'Assemblea dei soci, Regione e Compagnia San Paolo, Fondazione
Cassa di Risparmio e Finaosta, dell'Associazione di Bard tenutasi
il 17 dicembre 2008, sono state approvate le quote societarie
ordinarie e straordinarie relative al 2009, il bilancio di
previsione 2009 e le linee guida operative relative al 2009. Le
linee guida operative erano già state approvate dal Consiglio di
amministrazione dell'Associazione il 7 novembre 2008, c'era anche
la presenza del Sovrintendente come il collega sa, e queste erano
state viste nell'ambito della programmazione del bilancio. Tale
documentazione è stata trasmessa all'Assessorato della pubblica
istruzione, che ha previsto i fondi necessari in bilancio. Le
verifiche rispetto alla programmazione e al finanziamento
dell'amministrazione vengono direttamente dall'Assemblea dei soci,
che nel momento dell'approvazione tengono questi contatti in modo
che nell'ambito della previsione vi sia la copertura conseguente
che troviamo alla rispettiva voce di bilancio. Spero di aver
risposto, se serve, darò copia dell'intervento per i dettagli e, se
ci sono integrazioni, sono a disposizione per eventuali
chiarimenti. Chiedo ancora scusa per prima.
Président
- La parole au Conseiller Zucchi.
Zucchi (PdL)
- Scuse accettate. Presidente, la ringrazio
per la risposta che ha dato modo di chiarire quelli che sono i
ruoli fra le due, i soggetti giuridici esistenti, ossia
l'Associazione Forte di Bard e la Finbard. Prendo atto della
risposta che riguarda soprattutto il piano e quali sono gli
intendimenti che si intendono raggiungere a seguito di questi
investimenti, che riguardano appunto la gestione, come è stato
correttamente spiegato, e l'attività di sviluppo e promozione. Mi
auguro sinceramente che gli intendimenti, così come abbiamo avuto
modo di vedere anche in altre iniziative poste in questo Consiglio
riguardanti gli spettacoli, che avranno anche come palcoscenico il
Forte di Bard, possano avere il successo che tutti quanti
auspichiamo. Diverso invece è il concetto (ed è la preoccupazione)
che lega la gestione delle strutture e quindi della Finbard, perché
mi rendo conto di non essere stato preciso - ed è stato un difetto
dell'interpellanza - sul punto che riguardava gli intendimenti, che
lei giustamente ha spiegato, ma la preoccupazione è anche quella di
comprendere qual è l'attività, come esercita il proprio ruolo la
società che si occupa della struttura... quindi giustamente
Finbard. Questo è legato sia al passato perché prima che
l'Associazione nascesse doveva essere costruito il contenitore e di
questo si è occupato la Finbard, come del resto continua ad
occuparsene per quanto riguarda l'esecuzione delle opere e delle
infrastrutture, ha parlato di ultimare i cablaggi e quant'altro.
Era soprattutto su questi ultimi aspetti legati all'esecuzione
delle opere, al metodo di affidamento dei lavori di queste opere,
alle verifiche che sono state effettuate eventualmente
nell'affidare questi lavori che noi abbiamo espresso non delle
perplessità, ma delle richieste di chiarimenti. Chiarimenti che
magari saranno resi più puntuali a seguito di ulteriore
corrispondenza che avverrà nel futuro, per cui adesso mi riservo di
richiedere a lei, in qualità di delegatario della materia, quali
sono stati i criteri assuntivi di questi importanti lavori che sono
stati effettuati e che in parte devono essere completati, perché su
tale punto sono state espresse delle riserve sulle metodologie di
affidamento di questi lavori. Lavori che sembrerebbero essere stati
affidati un poco
ad libitum
, seguendo certamente i criteri
previsti dalle normative, ma attraverso dei sistemi seppure
legittimi e legali, ma che hanno dato luogo ad alcune perplessità
nel passato. Su questo punto quindi annuncio che chiederò le
metodologie attraverso le quali la Finbard, l'Amministratore
delegato e i responsabili hanno negli ultimi cinque anni affidato
questi lavori per verificare, seppure
ex post
, se tutto è
stato fatto secondo le normative in essere, oppure se in effetti ci
sono state delle lacune in questo senso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK