Consiglio Regionale della Valle d'Aosta - Oggetto del Consiglio n. 54 del 27 gennaio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 54 del 27 gennaio 1983 - Resoconto
OGGETTO N. 54/VII - PERICOLOSITA' DEL TRAFFICO LUNGO
L'ARTERIA CHE COLLEGA AOSTA CON L'IMBOCCO DELL'AUTOSTRADA PER
TORINO.- (Interpellanza).
PRESIDENTE:
Do lettura dell'interpellanza presentata dal
Consigliere Minuzzo.
INTERPELLANZA
SENTITE le lagnanze dei numerosi nostri corregionali
interessati al problema; RILEVATA la pericolosità per coloro che
percorrono la SS. 26 nel tratto che va dal cavalcavia all'uscita
est della città di Aosta sino all'imbocco dell'autostrada
Aosta-Torino;
CONSTATATO che tale pericolosità, al Limite dell'incolumità,
per coloro i quali devono oltre che immettersi dalle arterie
laterali nella SS. 26 recarsi a Saint-Christophe è notevolmente
maggiore;
PRESO ATTO, sentite anche le dichiarazioni fatte
dall'Assessore Borbey, che buona parte dei problemi potrebbe
trovare soluzione con l'installazione agli incroci interessati di
semafori;
INTERPELLA
l'Assessore ai Lavori Pubblici per conoscere se e come
intende intervenire, anche nei confronti dell'ANAS, per fare in
modo che siano risolti i problemi, seppur provvisoriamente, in
attesa dell'ultimazione dei lavori di ampliamento della
SS.26.
PRESIDENTE:
Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Molto brevemente, perché
l'Assessore è certo a conoscenza di questi problemi. Il problema
maggiore, al di là della velocità di transito degli automezzi su
quel tratto di arteria che va dal cavalcavia al collegamento con
l'autostrada, è di quelli che devono attraversare la strada per
andare verso Saint-Christophe o le frazioni di questo centro. E' un
punto molto pericoloso, dove ritengo si dovrebbero installare dei
semafori, anche in modo provvisorio, fintantoché l'arteria non è
ultimata.
Volevo sentire l'Assessore per sapere se c'era qualche
possibilità di intervento nei confronti dell'ANAS perché si cerchi
di risolvere seppur provvisoriamente il problema.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Sempre come premessa rivolta al
Consigliere Minuzzo, senza polemiche. Io sono il primo a
riconoscere che l'esecutivo ha le sue responsabilità e deve
prendere contatti specifici con gli altri enti: in modo particolare
stiamo parlando dell'ANAS che ha la responsabilità e la competenza
specifica sulla statale 26. Ora è giusto che il Consiglio regionale
chieda all'Assessorato competente di prendere contatto con l'ANAS
affinché questa svolga le sue mansioni idoneamente. Faccio però un
invito al Consigliere Minuzzo ed a tutti i colleghi: il Consigliere
regionale ha come specifico dovere quello di interessarsi
direttamente presso l'ente responsabile, specialmente quando si
hanno degli amici di partito altolocati e faccio un nome, il
Ministro Nicolazzi, per il quale, quando è venuto in visita
ufficiale in Valle d'Aosta, hanno lavorato per cinque giorni a
ritmo serrato, poi hanno di nuovo tutto rallentato.
L'Ing. capo dell'ANAS, Mina, mi aveva mandato una lettera in cui
mi diceva che stavano partendo con gli appalti per i semafori, per
i quali la progettazione è stata pagata da noi. Abbiamo consegnato
le tre copie dei progetti due mesi fa circa, l'Ing. Mina verso il
15-20 dicembre, senza che ufficialmente avessimo ricevuto niente,
mi dice di essere in fase di appalto. L'Ing. Mina viene trasferito
dal Ministro Nicolazzi urgentemente di nuovo al compartimento di
Torino e viene l'Ing. Paolucci, il quale non ne sa niente e gli
appalti sono ancora da iniziare.
Ora, ho chiesto precedentemente al Consigliere Minuzzo, dato che
ufficialmente io non so niente della visita che il Ministro
Nicolazzi farà il 12 gennaio, in quanto probabilmente verrà in
visita privata, invito il Consigliere Minuzzo a dire al Ministro
Nicolazzi di andare all'ANAS e dargli una bella strapazzata,
altrimenti dirò a chiare lettere che il Ministro Nicolazzi è preso
in giro dal compartimento ANAS di Aosta: questo è quanto sta
avvenendo.
PRESIDENTE:
Ha chiesto di parlare per la replica il
Consigliere Minuzzo, ne ha facoltà.
MINUZZO - (P.S.D.I.):
Non mi scalderò anche perché mi
sembra non sia il caso. Ritengo che questo sia il prezzo della
gloria che gli Assessori devono pagare, ognuno per le sue
competenze deve rispondere per le responsabilità che ricopre, per
cui se l'Assessore ha inviato delle lettere al compartimento ANAS
ed al Ministro Nicolazzi per questo problema, bene fa a renderle
pubbliche sugli organi di informazione per far vedere che lui di
questo problema si è interessato e le responsabilità non sono più
sue ma di qualcun altro che è competente e che deve
intervenire.
Ufficialmente l'Assessore non lo sa ancora, io pensavo di fare
una cosa "amicale" come usa dire il Consigliere Pedrini -
avvisandolo che il Ministro Nicolazzi aveva deciso di venire ad
Aosta fra 20 giorni, probabilmente riceverà la comunicazione
ufficiale. Vorrà dire che andrò al compartimento ANAS e riferirò
quanto ha detto l'Assessore, il quale mi ha autorizzato, come
Consigliere, di andare là e battere i pugni. Lo farò poi speriamo
che fra tutti e due riusciamo a fare qualcosa, perché in fondo
l'obiettivo comune è quello di risolvere il problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK