Consiglio Regionale della Valle d'Aosta - Oggetto del Consiglio n. 3301 del 15 marzo 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3301 del 15 marzo 2018 - Resoconto
OGGETTO N. 3301/XIV - Interpellanze: "Illustrazione al
Consiglio regionale dell'accordo in fase di stipulazione con il
Governo in merito alla definizione dei rapporti finanziari tra
Stato e Regione" e "Costituzione di tavoli di lavoro per la
risoluzione dei rapporti finanziari tra lo Stato e la
Regione".
Farcoz (Président) -
Points n° 8 et 15 de l'ordre du jour
qui seront discutés conjointement. La parole au collègue Gerandin
pour l'illustration.
Gerandin (CC-MOUV) -
Premetto che sarà un'illustrazione a
tre, per cui prenderò una parte del tempo per quanto riguarda
questa illustrazione.
Certo, sono due iniziative che sono state un po' superate dagli
eventi, nel senso che, quando le abbiamo sottoscritte, quando
volevamo avere questo tipo di informazione, sapevamo che c'era in
itinere una variazione di bilancio, ma non ne sapevamo i contenuti.
Io cercherò pertanto più che altro di fare un ragionamento senza
entrare nei dettagli della variazione, perché è comunque un
documento ancora all'esame della commissione e qualche cenno saremo
obbligati a farlo. Ci permetterà, ma sarà qualcosa di carattere
generale, perché poi nel dettaglio vorremmo entrare in un secondo
tempo quando si parlerà di variazione di bilancio.
Detto questo, queste due interpellanze nascevano dall'esigenza
di conoscere l'iter di questa famosa trattativa con lo Stato, che
era riferita sicuramente a quanto la Regione aveva approvato in
sede di bilancio e quanto poi lo Stato aveva approvato in sede di
finanziaria con chiaramente questa differenza di 99 milioni. A noi
dispiace questo epilogo con il ricorso alla Corte costituzionale,
ma soprattutto la presa d'atto che il bilancio... esattamente come
avevamo detto noi in sede di discussione, queste risorse non
c'erano. Noi pertanto abbiamo discusso un bilancio che, alla prova
dei fatti, si è rivelato un bilancio con le risorse non
appropriate, per cui noi abbiamo discusso un bilancio nel quale...
io leggo ancora i titoli e gli annunci, quando si è approvato in
Giunta questo bilancio era il 4 dicembre, si diceva un bilancio di
132 milioni in più, l'esenzione dal pagamento dell'IRAP, 400
lavoratori ai cantieri idraulico-forestali in più per 120 giornate,
10 milioni in più agli Enti locali, 1,8 alle
Unité
, fondi
per lo sviluppo economico, politiche del lavoro, formazione, piano
degli interventi in ambito agricolo e nel settore delle opere di
pubblica utilità, polo universitario di Aosta, pista ciclabile,
ripristino parziale dei contributi per rifugi alpini e bivacchi.
Era il "bilancio dei sogni" che noi già all'epoca, con un'azione di
responsabilità io penso, proponemmo all'Esecutivo di dire:
"ragioniamoci, accantoniamo delle risorse, perché la partita con lo
Stato è tutto meno che chiusa", anche perché avevamo gli
emendamenti presentati in finanziaria regionale. Ora, con il senno
di poi ci troviamo di fronte ad un bilancio che l'Union Valdôtaine,
l'Union Valdôtaine Progressiste, EPAV e PD hanno voluto comunque
approvare, è stata una prova di forza in cui si è voluto
rivendicare il discorso della difesa dei principi dell'autonomia,
su cui ci mancherebbe che non si sia d'accordo, ma è stato un
bilancio che alla fine, alla prova dei fatti, si è rivelato senza
contenuti, perché le risorse non erano quelle. Se in quest'aula si
è provato a fare una difesa dei contenuti della sentenza della
Corte costituzionale, io voglio ricordare ai valdostani a proposito
di questo bilancio che i nostri Parlamentari, votando la fiducia e
votando comunque queste risorse che venivano di fatto sottratte e
in palese contrasto con la sentenza della Corte costituzionale,
hanno votato la fiducia contro i principi sanciti dalla Corte
costituzionale. Questo è legittimo che si sappia in Valle, perché
quando si è votata la fiducia e si sono introdotti di nuovo dei
sacrifici per la Valle, se veramente la battaglia era quella di
dire che le risorse sono certe, non si sarebbe dovuto votare la
fiducia se si voleva difendere la sentenza della Corte
costituzionale.
Detto questo, dispiace perché tutta questa bell'impostazione,
tutto questo bel bilancio si è rivelato poi di fatto inconcludente.
Quei rapporti che erano stati più volte evidenziati - si è detto:
stiamo trattando, siamo in dirittura d'arrivo - sono
drammaticamente naufragati. L'interlocutore principale che avevate,
il Viceministro Morando, mi risulta neanche candidato; quei
rapporti che c'erano con quel mondo legato al PD nazionale, che
avrebbe dovuto darci un aiuto fondamentale a Roma, è stato
massacrato a livello di consensi e sarà probabilmente relegato a
forza di minoranza. Io pertanto lo dico con rammarico, lo dico
veramente con dispiacere, se nel dire: avevamo ragione, è una
povera rivendicazione, perché chi ne porta le conseguenze è la
Valle, ma quello che volevo sottolineare - e poi lascerò la parola
anche agli altri, perché così avevamo deciso - è che da questo
contesto non si è voluto decidere, neanche in questo periodo di
inizio amministrazione, magari un percorso, cautelativamente
provare a decidere quali settori potevano eventualmente avere una
priorità a fronte di un sacrificio così importante. Si è deciso
nelle stanze, io penso che l'avranno deciso a livello di
Presidenza, a livello di Assessore. Io non so quanti Assessori
abbiano condiviso, perché questa rimodulazione che avete fatto
nelle segrete stanze della Giunta, dove non c'è neanche traccia...
ho dovuto richiedere - tra l'altro, spero che mi arrivino - anche i
verbali della Giunta per capire dove avete tolto e dove avete
messo, perché non c'è traccia di questi atti, sarebbe stato
interessante magari condividerlo, anche a fronte di questa che
poteva essere una variazione di bilancio successiva. Non è successo
nulla di questo, per cui c'è tanto rammarico in quello che dico, mi
dispiace, abbiamo tagli alla sanità, abbiamo un Assessorato
dell'Assessore Guichardaz ridimensionato per una parte, azzerato
per un'altra sui
bon de chauffage
. Ricordo, Assessore, forse
si è dimenticato di dire che li avete azzerati per tre anni e poi
magari, quando sarà il momento di discutere, entreremo nel merito
di come pensa di finanziarli.
Abbiamo massacrato il settore dell'agricoltura: se da una parte
abbiamo fatto una riunione l'altro giorno dove dicevamo che c'era
un grido d'allarme per evitare che entro fine anno tante aziende
chiudessero, io penso che tra i fondi di rotazione azzerati per 13
milioni e per gli aiuti regionali in materia di agricoltura e
sviluppo rurale per oltre 6 milioni siamo ad una mazzata per
l'agricoltura di oltre 20 milioni. Lascio agli altri, perché è
legittimo che tutti abbiano la possibilità di esprimere questo
momento triste per la Valle d'Aosta, assolutamente triste.
Président -
La parole au collègue Chatrian pour
l'illustration.
Chatrian (ALPE) -
Vi confermo che prendere la parola su
questo argomento in questo momento, anche a seguito delle elezioni
politiche di qualche giorno fa, è veramente difficile perché solo
quattro mesi fa affrontavamo il bilancio regionale 2018 e neanche
dieci giorni fa abbiamo fatto qualche considerazione in quest'aula
sull'esito delle elezioni politiche. È importante questo perché
oggi la difficoltà nell'illustrare le due iniziative che avevamo
presentato... si mette in luce, si mette in evidenza praticamente
la schizofrenia del Senatore Lanièce che io non so, noi non
sappiamo se in autonomia, se da solo, se accompagnato dal
suo...
Presidente -
Collega, la invito a tenere dei termini
consoni all'aula.
Chatrian (ALPE) -
... schizofrenia, Presidente...
comunque, votava affinché lo Stato ci trattenesse 100 milioni di
euro. Il Senatore Lanièce, non so se in maniera lucida o meno, se
accompagnato dal suo movimento o da tutta la maggioranza, votava la
finanziaria dello Stato facendoci trattenere 100 milioni di euro e
diceva: "questo è il mio sostegno alla finanziaria nazionale". Due
giorni prima noi invece affrontavamo il bilancio regionale. Noi
avevamo consigliato di affrontare l'approvazione della nostra
finanziaria qualche giorno dopo, ma questa ormai è storia. Il
dibattito però fu surreale, perché, non so se vi ricordate,
colleghi, ma questa era la tabella che ci era stata fornita dalla
maggioranza, dove si spiegavano tutti i milioni in più a
disposizione per un 2018 veramente robusto. Faccio solo uno di
quegli esempi che è fresco, è di pochi giorni fa: abbiamo
partecipato all'incontro con tutte le associazioni del settore
agricolo, associazioni che hanno messo in evidenza le difficoltà,
ma hanno messo in evidenza soprattutto le non certezze da parte del
pubblico, del PSR, delle leggi non finanziate, dell'azzeramento
della legge n. 1/2002 e ieri noi abbiamo avuto modo di poter
leggere per sommi capi la variazione di bilancio. Il dato politico
è che i 100 milioni di euro non ci sono, perché bisogna
accantonarli, perché il Senatore Lanièce l'ha sostenuta a dicembre
2017, probabilmente il suo gruppo gli ha chiesto di sostenere
quella legge finanziaria e nella variazione di bilancio
praticamente andate a togliere 10 milioni di euro al settore
agricolo. Quei 10 milioni di euro che aveva prospettato all'interno
di questo piccolo A4 colorato, dove si diceva: "Assessorato
dell'agricoltura, risorse naturali più 10". Dico meno 10, perché è
7 sul 2018 e 2,5 sul 2019. Purtroppo noi non sappiamo se
all'interno di questi 10 milioni c'è il milione e mezzo all'AREV,
se ci sono i 4 milioni di euro alle rassegne, alle mostre. Non
sappiamo ancora, chiederemo al Presidente della II Commissione
lunedì di avere gentilmente questi dettagli, lo chiedo a lei,
Assessore Testolin; proprio il 20 dicembre noi le avevamo detto: ma
lei è sicuro di prendersi questo fardello? Lei è certo di fare
un'operazione buona nel prendersi quest'onere e onore sapendo che
probabilmente i 100 milioni di euro - e lei lo sapeva, perché
l'emendamento andava in questa direzione - non ci saranno?
Non tocchiamo altri settori, ma l'altro Assessorato azzerato
all'interno di quella variazione di bilancio è l'Assessorato del
collega Baccega, che è praticamente ridimensionato e il senso di
esistere per i prossimi mesi ce lo chiediamo e ci lasciamo
praticamente con una non risposta. Al di là delle cifre, al di là
dell'entrare nel dettaglio, dal punto di vista politico, abbiamo
notato, abbiamo letto le dichiarazioni della collega Rini, che lei
non ha partecipato al voto: ci aspettavamo, collega Rini, oltre a
non partecipare al voto, a questo punto le sue dimissioni. Lei
prende le distanze dal punto di vista politico e dice: "non
approvo, mi avete fatto dire per tre mesi che c'erano delle
risorse, io ho dato la certezza alle associazioni, alla cultura, ai
beni culturali, alle scuole, ai ragazzi, alle borse di studio, non
condivido l'impostazione del mio Governo, del mio partito, del mio
movimento". Allora prendete le distanze, andate fino in fondo
perché è così che possiamo spiegare ai valdostani che non possiamo
scherzare, che non potete scherzare, che non possiamo affrontare le
cose in maniera superficiale! Come dire: "abbiamo scherzato, vi
abbiamo presentato delle disponibilità, dei numeri, ma oggi non
possiamo mantenere quello che vi abbiamo garantito".
Con i colleghi lunedì proprio presso l'Assessorato
dell'agricoltura noi siamo degli eletti, non siamo dei funzionari,
non siamo dei dirigenti, non siamo delle persone qualunque, siamo
degli eletti e la domanda che abbiamo posto al collega Nogara è
stata: la domanda delle associazioni è chiara, nella variazione di
bilancio prevedete delle risorse per gli anticipi? Noi non eravamo
ancora a conoscenza che non solo non si prevedono delle risorse per
degli anticipi, per dei soldi loro certi e che dobbiamo loro per il
tramite del PSR... ma c'è una riduzione violenta e virulenta
proprio in quel settore, settore che è in grossa difficoltà.
Faccio ancora un passaggio e poi ascolteremo attentamente la
replica del Presidente della Regione. Collega Guichardaz, con tutta
onestà intellettuale, franchezza, semplicità, senza usare alcun
tipo di termine, lei sa che non potrà utilizzare gli avanzi di
amministrazione del 2017, quindi per l'ennesima volta non veicolate
dei messaggi non corretti!
Lei lo sa e quindi non buttiamo delle informazioni all'esterno
che fra qualche mese qualcuno metterà di nuovo in campo dei soldi
per il b
on de chauffage
, perché non è così! È un'altra
questione il rapporto con lo Stato, un'altra questione il 2017 su
cui siamo in contenzioso, un'altra cosa è il rapporto di
contenzioso che abbiamo sul 2018. Lei lo sa che a giugno chi sarà
al Governo, la maggioranza per la prossima legislatura nei primi
mesi non potrà utilizzare gli avanzi d'amministrazione o il
disavanzo del 2017. Lei lo sa e quindi certe cose non possono e non
devono essere veicolate. È il modo di agire, è il modo di
intervenire, io penso che è lì che non si debba giocare e non si
debba illudere la comunità tutta. Forse se questa tabella - noi
l'avevamo consigliato - invece di essere più 132, era più 30, non
si illudeva nessuna categoria, nessun settore, si facevano le
battaglie politiche nei confronti dello Stato, perché quelli sono
soldi nostri, perché c'è una sentenza della Corte costituzionale
del 2015 e avremmo fatto una battaglia di natura politica. Voi
avete illuso in questi quattro mesi la comunità valdostana che le
risorse c'erano, che 100 milioni si potevano spendere, che potevate
metterli in campo e che potevate dare delle risposte puntuali
mettendo 132 milioni. È quello che, secondo noi, se si continua a
giocare su questa strada che è molto pericolosa... a questo punto
il risultato delle elezioni di qualche giorno fa dà ragione a chi
dice che siamo tutti uguali. Noi prendiamo le distanze, come le
abbiamo prese quattro mesi fa sul bilancio che voi avete approvato,
ma nello stesso tempo ascolteremo attentamente le risposte, dal
punto di vista politico e amministrativo, del Presidente della
Regione.
Presidente -
Per la parte rimanente di tre minuti, la
parola al collega Marquis.
Marquis (AC-SA-PNV) -
Dovrò essere telegrafico. Anch'io
vorrei aggiungere alcune considerazioni alle premesse che sono già
state fatte. Non voglio entrare tanto nel merito del fatto che non
si è riusciti ad avere a disposizione queste risorse, perché non ne
facciamo un demerito al Governo di non essere riusciti a
raggiungere la quadratura della questione con lo Stato, ma noi
riteniamo che il problema sia del metodo adoperato, è su questo che
va fatto il confronto politico. Nel mese di dicembre, quando
abbiamo avuto modo di discutere nell'arco della finanziaria questo
argomento, abbiamo evidenziato che forse un comportamento più
prudenziale sarebbe stato opportuno per non creare delle illusioni
nella popolazione valdostana che ci fossero a disposizione sin dal
1° gennaio queste risorse. Purtroppo i fatti sono evoluti in questa
direzione e oggi ci troviamo, o ci troveremo nelle prossime
settimane, a dover far fronte ad una pesante manovra di variazione
di bilancio che deve recepire al momento questa carenza di
disponibilità. Un atteggiamento più prudenziale sicuramente non
avrebbe pregiudicato di difendere la Valle d'Aosta nei confronti
dello Stato, perché questo sarebbe comunque stato opportuno e
doveroso farlo e su questo l'avevamo già detto sin da allora che ci
trovavamo concordi.
Oggi la verità è che ci sono meno risorse a disposizione
nell'immediato e mi fa un po' specie sentire le parole
dell'Assessore Guichardaz quando dice: "oggi i soldi per il
bon
de chauffage
non ci sono", ma dice cosa dovrà fare a chi viene
dopo nella prossima legislatura. Io credo che l'Assessore
Guichardaz, se ci teneva a mantenere in essere l'iniziativa del bon
de chauffage, aveva il modo per mantenerla in questa variazione di
bilancio sacrificando magari qualcos'altro che non era possibile
raggiungere come obiettivo. Io credo che la comunità viva questo
come un trauma, perché questa confusione che è stata creata e che
viene creata sicuramente non aiuta a comprendere quali sono le
difficoltà e i meccanismi dell'Amministrazione, ma crea sicuramente
ancor più una situazione di difficoltà rispetto a quella che è
stata registrata negli ultimi tempi.
Président -
La parole au Président de la Région pour la
réponse.
Viérin (UVP) -
Ho ascoltato con attenzione gli interventi
dei colleghi che nulla portano di nuovo rispetto a tante cose che
erano state dette anche e soprattutto in occasione
dell'approvazione del bilancio, che confermano che abbiamo visioni
completamente diverse su questa questione finanziaria. Visioni
diverse, quindi tranquillizzerò anche il collega Chatrian nel dire
che effettivamente non siamo tutti uguali e che, meno male, ci sono
visioni diverse, altrimenti non saremmo su fronti opposti su alcune
scelte amministrative. Vorrei ricordare anche che la questione
finanziaria - non ci stancheremo mai di ricordarlo - non è una
questione nata nel mese di ottobre, data in cui ce ne siamo
occupati e devo dire anche personalmente assieme ad altri colleghi,
ma è una questione annosa, è una questione che dura da diversi
anni.
Noi quindi affrontiamo sicuramente la questione dell'ultimo
miglio, ma va ricordato che ad oggi lo Stato italiano deve alla
Regione autonoma Valle d'Aosta 244 milioni. Non si tratta quindi di
creare illusioni alla popolazione, ma la popolazione deve sapere
che, se oggi si deve intervenire con delle risorse ridotte, sta a
significare che non sono scelte dell'Amministrazione regionale, se
non scelte obbligatorie, questo deve essere chiaro alla comunità e,
quando noi alla fine dell'anno abbiamo costruito il bilancio, non
potevamo fare a meno di costruire un bilancio con le risorse che,
in base a quelle sentenze, andavano a non prevedere più gli
accantonamenti del 2018, perché se ancora c'era un dubbio sul 2017
e oggetto di contenzioso, per il 2018 mai si era parlato di
continuare ad applicare questo accantonamento. Diciamo questo
perché, nel momento in cui noi abbiamo approvato il nostro
bilancio, non abbiamo mai detto che non c'era il rischio di
continuare una battaglia finanziaria con lo Stato, ma avevamo anche
detto che noi difendevamo le nostre prerogative, che erano le
prerogative di una Regione che, da un punto di vista degli
accantonamenti, aveva già dato abbastanza.
In quest'aula quindi si è discusso tanto, voi ci avevate detto:
"aspettate che a Roma approvino questa cosa", noi abbiamo detto:
noi approviamo il nostro bilancio e poi piuttosto faremo valere le
nostre prerogative, ecco perché io dico: visioni diverse, legittime
tutte probabilmente. Ad oggi noi abbiamo un bilancio della Regione
che non è stato impugnato né per il 2017, quindi il previsionale
approvato nel 2016 non è stato impugnato, come non è stato
impugnato... che era quello che prevedeva il fatto che non c'erano
più accantonamenti nel 2018 e su quello noi ci siamo basati. Il
nostro bilancio non è stato impugnato, noi abbiamo contestato il
fatto che oggi, secondo noi - e questo è il ricorso che noi abbiamo
promosso -, non è nei diritti dello Stato richiedere ulteriori
contributi alla Regione autonoma Valle d'Aosta. Nella discussione
che voi volete anticipare sulla variazione di bilancio, che sarà
oggetto invece di dibattito nell'ultimo Consiglio, vorrei ricordare
che questa variazione di bilancio riduce di più di 40 milioni
quello che oggi è un danno che noi abbiamo subito. La Valle
d'Aosta, rispetto a delle maggiori entrate che ha, introduce nel
bilancio regionale delle risorse affinché quella mancanza di fondi
che noi riteniamo illegittima, che lo Stato oggi prevede per la
Valle d'Aosta, venga attutita da risorse che la Valle d'Aosta
stessa immette. È una variazione di bilancio che quindi immette
nuove risorse e, colleghi Gerandin, Chatrian e Marquis, anche se
noi avessimo approvato un bilancio senza i 100 milioni, oggi
saremmo qui a fare una variazione per cercare di mettere risorse
nostre all'interno del bilancio: questo affinché il quadro sia noto
a tutti e affinché non ci siano quelle illusioni.
Quando noi abbiamo presentato il bilancio con quelle cifre,
quella tabella, lo abbiamo fatto con le risorse della Regione
autonoma Valle d'Aosta. Abbiamo trattato per risolvere la questione
finanziaria e vi dirò anche, visto che era oggetto di una delle
questioni, come l'abbiamo fatto: l'abbiamo fatto sia cercando di
negoziare quella del 2017 dei famosi 144 milioni, chiedendo allo
Stato la possibilità di spalmare questi fondi anche su più
annualità, affinché potessero andare a colmare un
gap
che
mancava nel 2018 e poi sulle annualità successive.
Per quanto riguarda il resto, oggi con lo Stato abbiamo dei
contenziosi e questi contenziosi sono di una cifra che è di circa
244 milioni. Ad oggi quindi la battaglia finanziaria deve
proseguire e, collega Gerandin, non sono stati contatti o
relazioni, come lei li definisce, politici, ma se un Viceministro
dell'economia o se un Presidente del Consiglio assume un ruolo, al
di là del colore politico e dell'appartenenza partitica che queste
persone hanno, sono dei rapporti istituzionali. Noi abbiamo sin da
ottobre dialogato con il Governo dicendo che le nostre prerogative
- e le abbiamo formalizzate con lettere - erano quelle di non dover
accantonare ulteriormente i fondi dal 2018, perché già per il 2017
c'era un dubbio, ma questo non poteva protrarsi per il 2018 e, da
un punto di vista istituzionale, abbiamo sempre detto allo Stato
che noi mai avremmo rinunciato a questa che è una battaglia
dell'intera comunità e della nostra Regione. Si può poi discutere e
il pezzo ulteriore della questione finanziaria, quando dico che è
una questione che non è di oggi... io non ho trovato traccia di
norme di attuazione, di atti dei mesi antecedenti a ottobre che
andavano in qualche modo a cercare di risolvere la questione
definitivamente, perché solo una norma di attuazione può oggi
andare a tutelare la chiusura della questione finanziaria, perché
qualsiasi Governo che arriverà in una nuova finanziaria potrà
inserire articoli di legge che hanno la stessa valenza di una legge
regionale. Questa questione... e l'abbiamo utilizzato tanti
nell'ultima campagna elettorale parlando di autonomia e tante volte
dicendoci che l'autonomia era un tema svuotato, oggi l'autonomia
significa anche e soprattutto autonomia finanziaria e il fatto che
la Regione non può disporre di 244 milioni, che sono dei diritti
della nostra comunità, uno già oggetto di contenzioso dall'anno
scorso e uno oggetto di contenzioso per questo 2018... sono
comunque delle battaglie che chiunque amministrerà in futuro dovrà
portare avanti, al di là dei legami, delle questioni politiche.
Il collega Gerandin sa benissimo, perché ne abbiamo parlato
tanto in questi anni, che, al di là dei Governi che si sono
succeduti, l'atteggiamento nei confronti dell'autonomia è stato
spesso di rivendicazioni reciproche dello Stato, da una parte, e
della Regione, dall'altra. Avremo quindi occasione di parlare di
variazione, ma alcuni dei temi che lei, collega Gerandin, ha
evocato - penso alle risorse degli Enti locali, leggendo ciò che
abbiamo annunciato -, le risorse agli Enti locali ci sono, sono già
oggetto di predisposizione del bilancio. Lei è andato tante volte
dicendo che queste non ci sarebbero state, quindi anche lì abbiamo
forse creato un po' di confusione nella comunità.
Dei cantieri ne parleremo nella variazione di bilancio visto che
è stato introdotto come argomento, quello sarà il merito.
Chiaramente ad oggi siamo tutti consapevoli che c'è una questione
finanziaria aperta e che le risorse che noi abbiamo dovuto
recuperare, che avremmo comunque recuperato come ogni anno come
maggiori entrate dovranno essere immesse con una variazione di
bilancio, che comunque avremmo dovuto fare, anche se il bilancio
fosse stato approvato senza i 100 milioni. Approvando anche un
bilancio senza i 100 milioni, secondo noi, non avremmo portato
avanti in coerenza l'iter seguito anche da altri amministratori
prima di noi, visto che c'è una discontinuità, ma una continuità
amministrativa deve essere anche tecnicamente perseguita, proprio
per continuare quella battaglia che nel 2017 aveva visto impugnare
il decreto di trattenuta dei 144 e, visto che nel 2018 del 2018 non
si parlava, quel bilancio doveva prevedere una previsionale che
andava nelle corde delle disponibilità che noi come Regione
rivendicavamo. Chiaramente all'atto successivo del Governo,
proposto e approvato dal Parlamento, chiaramente da un punto di
vista prudenziale si è dovuti intervenire affinché quelle risorse
che, con legge successiva non erano previste, non potessero essere
utilizzate, motivo per cui questa variazione di bilancio ha cercato
di raccogliere in questi mesi le risorse, le maggiori entrate che
vengono immesse all'interno del bilancio. Questo per dire che noi
parliamo di visioni diverse che rispettiamo. Si può anche dire che
qualcuno avrebbe fatto in modo diverso, io credo che abbiamo sempre
sostenuto la stessa tesi, colleghi, sin dal bilancio, sin dal mese
di ottobre in cui abbiamo scritto al Governo dicendo che noi
avremmo proceduto alla costruzione del bilancio in questo modo,
fino ad arrivare all'approvazione del nostro bilancio e
all'impugnativa per un bilancio da parte dello Stato che non
ritrova la rivendicazione della nostra Regione. In questo senso ad
oggi quindi abbiamo una causa di 144 milioni. Come sapete,
l'udienza del 7 marzo è stata rinviata, abbiamo un contenzioso sui
100 milioni del 2018, una proposta aperta che chiaramente è
comunque stata formalizzata e vedremo i nuovi Governi, visto che si
parla di novità, si parla di possibilità, vedremo anche i
Parlamentari valdostani, che sono stati evocati, quale sarà la
battaglia che faranno per difendere questa possibilità di risorse
finanziarie, anche se dobbiamo dire che le prime dichiarazioni che
sono state portate avanti da qualcuno non vanno proprio nella
direzione di una difesa probabilmente dell'autonomia intesa in
questo senso.
Tengo a sottolineare e concluderò che la variazione di bilancio
della settimana prossima va con risorse nostre ad attutire questo
illegittimo taglio che noi subiamo dallo Stato e noi continuiamo a
rivendicare il fatto che le risorse che mancano sono risorse della
nostra Regione, poi come utilizzarle... giustamente noi abbiamo
impostato un bilancio dicendo quello che noi abbiamo in termini di
priorità, come questo è successo negli anni, colleghi. Vi ricordate
quando arrivavano le manovre durante l'anno? Arrivava una manovra
aggiuntiva durante l'anno e si doveva poi ricorrere a dei tagli,
quindi noi non abbiamo voluto illudere. In qualche modo chiaramente
noi speravamo e speriamo di chiudere la questione finanziaria, lo
speriamo al di là dei Governi che si succederanno qui in Valle
d'Aosta. Noi non crediamo come voi, colleghi, che dire: "io l'avevo
detto, avevamo ragione", perché qui la ragione non c'è. Non c'è
questione di avere ragione: è questione di fare una battaglia per
rivendicare delle risorse che ci sono state tolte e i tagli che
saranno fatti, malgrado le risorse che noi aggiungiamo, non sono
tagli che sono fatti dalla Regione o che sono responsabilità della
Regione, sono tagli che arrivano dal livello centrale e sono
risorse di 240 milioni che mancano ad oggi su due anni, al di là di
tutto ciò che negli anni la Regione ha già dovuto dare per il
risanamento dei conti pubblici. Abbiamo sempre agito in trasparenza
amministrativa codificando le posizioni, al di là dei ruoli, credo
come ognuno di noi ha avuto modo, ripeto, noi ci occupiamo di
questa questione da ottobre, a due mesi dalla fine dell'anno e a un
mese dalla costruzione del bilancio, non so come si sarebbe
impostata, ma immagino che comunque una continuità rispetto alle
battaglie che si sono fatte negli anni andava portata avanti. In
questo senso quindi avremo poi modo di discutere - giustamente lo
hanno detto i colleghi - nei contenuti da lunedì per quanto
riguarda la variazione di bilancio, ma concludo dicendo - e lo
ripeto - che la variazione di bilancio è un atto che va ad attutire
questo ammanco, riducendo di più di 40 milioni quella che era una
mancanza che ci deriva dallo Stato e che ci deriva da quella che
noi riteniamo e che denunciamo una situazione vessatoria dello
Stato nei confronti della nostra Regione.
Président -
La parole au collègue Marquis pour la
réplique.
Marquis (AC-SA-PNV) -
Lei è stato molto abile a sviare
l'argomento che noi abbiamo evocato con questa interpellanza,
perché noi non ci siamo preoccupati di addebitare al Governo il
mancato raggiungimento dell'obiettivo di avere questo accordo con
lo Stato, il problema che noi abbiamo evidenziato è tutto un altro:
è stato quello che il 19 dicembre in questa sala si è approvata una
finanziaria con 100 milioni in più a disposizione che non c'erano e
lo si sapeva già che non c'erano, perché lo Stato aveva già
approvato nella Commissione bilancio il suo iter e le sue
determinazioni e solo tre giorni dopo formalizzava la mancanza dei
100 milioni. In quel momento abbiamo illuso tutta la popolazione
valdostana e io con questo voglio fare alcuni esempi. Non è vero
che noi oggi abbiamo più risorse in tutti i settori rispetto
all'anno passato, ci sono delle voci, che poi analizzeremo nella
variazione di bilancio, che l'anno scorso magari avevano mille a
disposizione, quest'anno si è detto: a fronte di 100 milioni in
più, possiamo mettere a disposizione 2000 perché noi siamo più
bravi, siamo più sensibili verso questo settore. Adesso nella
variazione di bilancio scopriremo che non solo non hanno i 2000, ma
nemmeno i 1000 dell'anno scorso, ma gli 800 e quindi ci sono dei
settori che avranno meno risorse disponibili rispetto all'anno
passato.
Io vedo la preoccupazione dell'Assessore Rini, le vorrei
chiedere, vorrei approfondire poi anche nell'ambito della gestione
di questa variazione di bilancio qual è lo stato di attuazione del
suo piano per i beni culturali, dove ci sono i soldi, se i soldi
arrivano dalla gestione speciale, se arrivano dallo Stato o qual è
la situazione reale dei conti, perché non possiamo più fare di
fronte ai valdostani il gioco delle tre carte: un giorno dire che
c'è 100, quell'altro dopo 50. L'unica certezza che abbiamo noi di
tutta questa situazione è che i valdostani sono confusi, perché
abbiamo detto a tante associazioni, a tanti cittadini, a tante
imprese che, rispetto all'anno scorso, avranno molti più soldi, ma
questo l'abbiamo detto due mesi fa e oggi ne avranno pari o meno
dell'anno passato. Io credo sia questo il problema che noi stiamo
discutendo in quest'aula: non tanto che non si sia raggiunto il
risultato, ma la modalità con cui ci siamo confrontati.
Probabilmente è vero che serve una norma di attuazione, che è
una situazione complessa, questo è un percorso che arriva da
tempo... sono quattro o cinque anni che si fa questa battaglia con
lo Stato, ma la battaglia sicuramente deve continuare, questo noi
lo condividiamo. Io però le posso garantire che non sempre scrivere
delle lettere è dimostrazione di efficienza, alcune volte le
lettere possono costituire più dei danni che dei benefici
nell'ambito dei rapporti con lo Stato e con le procedure. Su questo
quindi volevo fare un po' di chiarezza e ritengo che sia doveroso,
nell'ambito della prossima variazione di bilancio, fare anche
chiarezza sui rapporti con Finaosta, perché anche qui credo ci
siano dei problemi, perché alla fine i nodi arrivano tutti al
pettine. Vogliamo capire anche sotto quel profilo se ci saranno le
risorse disponibili per attingere e per portare avanti il piano per
la scuola, gli interventi lungo le strade tanto cari a tutti,
perché abbiamo visto che in diverse valli laterali la situazione è
drammatica. Bisogna capire se sarà possibile attingere ancora da
Finaosta per recuperare quelle risorse. Credo che avremo occasione
la prossima settimana di poterci confrontare anche su questo
argomento.
Président -
La parole au collègue Gerandin pour la
réplique.
Gerandin (CC-MOUV) -
Io sulla parte di intervento del
Presidente Viérin sono d'accordo, nel senso che questa questione
non nasce ad ottobre, ma da diversi anni ed è ovvio, quest'anno sto
ancora aspettando che qualcuno ci dica come mai noi nel 2014 non ci
siamo mai seduti su un tavolo a discutere i rapporti finanziari con
lo Stato. Qualcuno lo dirà, avrà il coraggio di dirlo ai valdostani
il perché? L'unica Regione autonoma che non si è seduta. Lei poi,
Presidente, può anche dirmi che i rapporti sono difficili con le
autonomie, ma le altre lo hanno siglato l'accordo, noi non ci siamo
neanche mai seduti! Noi degli accordi della Caserma Perenni o degli
altri incontri o svendere la parte legata alle risorse finanziarie
della Regione per avere un Sindaco del PD ad Aosta non ce ne può
fregare di meno: questo ai valdostani va spiegato. Il concetto è
chiaro, è chiarissimo: qua c'è il fallimento di un progetto
politico nato dall'Union Valdôtaine, Union Valdôtaine Progressiste,
PD, e chi si è messo, che non ha saputo neanche dire ai valdostani
i motivi per cui noi siamo fuori da questa partita. È chiaro che
nasce da lontano questo, l'unica cosa su cui sono d'accordo.
Sul resto, abbia pazienza, Presidente, si può dare con una mano
e togliere con l'altra, agli Enti locali abbiamo dato 10 milioni in
più, poi abbiamo bloccato i finanziamenti della legge n. 5, messi
in sicurezza e quant'altro. Presidente, se dobbiamo fare i
sacrifici, volevo tutti i quadri per decidere chi deve fare i
sacrifici, probabilmente meglio tutti che qualcuno. Lei ha deciso
chi buttare dalla torre? Lei, o gli Assessori, o chi per voi, avete
deciso che comunque degli Assessorati vengono svuotati, avremo
tanti Assessori Ministri senza portafoglio perché manderanno avanti
solo la parte corrente: questo è il risultato di questa
finanziaria, è semplicemente questo. Nessuno dice che lei è in
grado di fare miracoli, ma a fronte delle difficoltà di questo
genere non si attingeva a piene mani dalle riserve di CVA per
distribuire a tutti e fare annunci di questo genere. Io mi ricordo
ancora, è virgolettato quello che lei ha detto, Presidente: "le
risorse per il 2018 non sono oggetto di contenzioso" e questo lo ha
puntualizzato quando ha presentato il bilancio. È stato
clamorosamente smentito dai fatti, ma questo lo sapevamo! È proprio
questo pertanto che fa male: fa male perché chi non vuole
rivendicare? Chiunque ha diritto e dovrà rivendicare i 244 milioni,
dovremo fare anche qualcosa di magari più eclatante! Siamo tutti
d'accordo che è una rapina, ma una rapina legalizzata e firmata con
la fiducia dei Parlamentari valdostani e in barba alla sentenza
della Corte costituzionale! Quando i Parlamentari hanno difeso la
sentenza della Corte costituzionale? Quando hanno approvato la
legge finanziaria che prevedeva altri sacrifici... questo è giusto
che si sappia. Detto questo, lei dice abbiamo fiducia magari nel
futuro dei Parlamentari, uno abbiamo già visto quello che ha fatto,
l'altro speriamo in bene.
Président -
La parole au collègue Chatrian pour la
réplique, pour quatre minutes.
Chatrian (ALPE) -
Condivido su un punto rispetto alle
risposte che ci ha dato il Presidente: lo Stato ci deve 244 milioni
di euro. Su questo, per quanto ci riguarda e mi riguarda, condivido
la sua affermazione. Secondo punto: quando lei mi cita e ci dice
che rispetta la mia posizione come io rispetto la sua, abbiamo
delle visioni diverse dal punto di vista politico. Su questo vorrei
però spiegare e declinare la nostra visione e il nostro approccio.
Presidente, è l'approccio che è diverso, il nostro è differente
perché capite che il dibattito all'interno di questi quattro mesi,
all'interno di quest'aula e soprattutto a livello di media,
giornali, RAI, verteva sulle enormi disponibilità. Quello però che
ci dispiace dire adesso, oggi è che quei soldi, quelle risorse non
ci sono, non si possono utilizzare, non si possono impegnare. È
questo che noi contestiamo: è l'approccio che è diverso e
differente, poi, come ha detto lei, affrontiamo, discutiamo ed
entriamo nel merito dove eventualmente allocare o ridurre le
risorse, ma questa è un'altra partita. Il cappello principale è
questo: voi avete in parte mistificato la realtà, perché il 19
dicembre, quando voi avete approvato questo bilancio, i numeri che
sono circolati su tutta la comunità valdostana sono di avere una
disponibilità di 1204 milioni di euro. Oggi voi dite alla comunità
valdostana che non è così. Noi quindi non vogliamo avere ragione,
non ci interessa avere ragione, ci dispiace purtroppo avere
ragione, ma avete in parte mistificato la realtà. È questa la cosa
grave: è il metodo! Lei sovente, quando era qua con noi
all'opposizione, metteva in evidenza il metodo, in questo caso è
più importante, secondo me, il metodo, al di là poi dell'approccio
e l'abbiamo visto 10 giorni fa alle politiche. Su questo apro
un'altra parentesi, condivido il passaggio che qualcuno ha fatto
prima di me: noi sappiamo già come il Senatore lavora, l'abbiamo
visto all'opera. Il Deputato no, ma il Senatore abbiamo visto come
ha operato, tant'è vero che oggi siamo a discutere una variazione
di bilancio, dove voi avete cercato di reperire dei soldi per
attutire quella mistificazione dei fatti e della realtà che avete
purtroppo votato, sostenuto e veicolato, perché la cosa, secondo
noi, secondo ALPE, più grave dal punto di vista politico è quella
di aver voluto veicolare che c'erano tanti soldi in più.
Finalmente, dopo cinque anni di difficoltà, tante sono le risorse
in più e invece il collega Bertschy deve modificare sulla sanità -
6 milioni di euro in meno -, il collega Nogara deve togliere 9,5
milioni sull'agricoltura, il collega Baccega deve togliere
milionate sulle leggi di riferimento e di settore. Non tocco
neanche il collega Guichardaz, perché non pervenuto, quindi da quel
lato capite la difficoltà per quanto ci riguarda. Termino. La cosa
che ci fa male, ci dispiace ed è pericolosa è che in parte avete
purtroppo mistificato la realtà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK