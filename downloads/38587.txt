Consiglio Regionale della Valle d'Aosta - Oggetto del Consiglio n. 2103 del 12 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
INDUSTRIA
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2103 del 12 maggio 2016 - Resoconto
OGGETTO N. 2103/XIV - Interrogazione e interpellanza:
"Notizie in merito ad un possibile investimento produttivo nella
Regione da parte di Mercedes e di Tesla" e "Manifestazione
d'interesse di alcune aziende a livello mondiale a collaborare con
la Regione nel settore dell'energia pulita".
Viérin M. (Presidente) -
Discutiamo congiuntamente i
punti all'ordine del giorno n. 11 e n. 35. La parola al collega
Laurent Viérin.
Viérin L. (UVP) -
Parliamo di una vicenda che coinvolge
il Governo, al quale noi ci siamo rivolti, ma è una questione che è
già stata sollevata dal collega Cognetta in apertura di questi due
giorni di lavori dell'aula e che ha coinvolto anche la Presidenza
del Consiglio regionale.
Noi abbiamo appreso dagli organi di informazione di un
particolare o di un potenziale interesse da parte di aziende
leader
a livello internazionale - non solo del settore
automobilistico, ma con particolare riferimento all'energia pulita
- alla possibilità di utilizzare le risorse di cui la Valle d'Aosta
è ricca. Pensiamo alla questione energetica, un po' in linea con
quanto è stato approvato da questo Consiglio Valle sulla
sensibilizzazione all'utilizzo di vetture elettriche, che possano
non solo essere un interessante modello per la comunità e per la
popolazione, finanche in termini economici, ma anche una
connotazione
green
della nostra valle. Un progetto già
partito, di cui abbiamo seguito l'evoluzione: le colonnine per la
ricarica piuttosto che altre iniziative, e abbiamo letto con
interesse la questione dell'aiuto all'insediamento di colonnine sul
territorio.
La notizia appresa sugli organi di informazione - se è vera o
meno, ce lo direte - è di una potenziale possibilità per la nostra
comunità, in particolare per la Regione, di vedere un interesse da
parte di queste aziende leader a livello internazionale per il
nostro territorio. Probabilmente sono attratte anche dal grande
potenziale energetico che la Valle d'Aosta ha, perché è un caso
molto raro che una Regione sia proprietaria delle acque, della
produzione e della distribuzione - una battaglia storica di cui
abbiamo sentito parlare da decenni, già nelle corde degli scritti
di Chanoux il quale scriveva che "la Vallée d'Aoste est fille de
ses eaux" - e c'è tutto il potenziale e la possibilità di veder
utilizzata la risorsa acqua in tutte le sue declinazioni e
sfaccettature.
Veniamo all'interpellanza. Avremo modo di esprimerci, visto che
altri colleghi hanno annunciato la presentazione di iniziative
sulla questione della mancanza di coinvolgimento da parte della
Presidenza del Consiglio. Noi avremmo gradito almeno che ci fosse
un passaggio dalla Presidenza del Consiglio al Governo, di un
dossier che effettivamente non è di competenza della Presidenza del
Consiglio, ma che per garbo istituzionale, come avviene sempre
anche in modo reciproco, avrebbe dovuto essere passato al Governo
che eventualmente si sarebbe attivato per verificare. Noi siamo
sempre propensi a verificare a fondo le questioni, come immagino i
colleghi che siedono sui banchi del Governo: anche solo un'idea,
anche solo il percorrere potenzialmente una strada, in questo
momento di difficoltà, potrebbe poi avere degli sbocchi
interessanti, come anche non averli, ma vale sempre la pena di
verificare.
Abbiamo letto sul giornale e seguito i recenti sviluppi (anche
oggi sui siti si parla di un interessamento a livello nazionale di
questo dossier), ma non abbiamo capito perché questo dossier non è
stato subito trasmesso al Governo e, soprattutto, abbiamo pensato
di presentare un'iniziativa per capire se c'erano stati dei
contatti. Abbiamo poi appreso che i contatti ci sono stati e
vogliamo conoscere quali sono effettivamente i potenziali sviluppi
di questa vicenda, anticipando che la seguiremo con attenzione,
perché sicuramente è qualcosa che ci sollecita in modo positivo.
L'idea di costruire una valle green, con tutta la problematica
della mobilità che esiste sul territorio della nostra regione, ci
interessa e vorremmo conoscere qual è l'idea che l'Assessore si è
fatta, dopo i primi contatti, su una vicenda che potrebbe in modo
positivo raccogliere in Valle d'Aosta aziende o prospettive per il
settore.
Presidente
- La parola all'assessore Donzel.
Donzel (PD-SIN.VDA) -
Credo che l'impostazione del
collega Viérin sia corretta: bisogna guardare a questo problema con
una visione strategica di ampio respiro. È un po' quello che stiamo
cercando di fare, ricomponendo un
puzzle
di tante attività
che sono sparpagliate e cercando di ricostruire un filo logico.
Questa operazione sta avendo anche un riscontro finalmente
importante, che da una parte è di tipo pratico contingente. Grazie
a uno sforzo straordinario gli uffici, nonostante ci sia stato il
varo di un nuovo codice degli appalti, sono riusciti veramente a
tempo di
record
ad adattare l'appalto del progetto E.VdA,
quindi in qualche modo a far decollare l'installazione delle
colonnine di ricarica. Ci sono degli aspetti pratici che non
vengono condotti soltanto dall'Assessorato alle attività produttive
e devo riconoscere la sensibilità sul tema ambientale in generale
della Giunta, la quale si sta muovendo in modo coordinato, perché
il collega Bianchi ha recentemente presentato una delibera sullo
sviluppo del metanodotto dell'alta valle che, pur essendo ancora
una fonte combustibile tradizionale, è però l'occasione per noi per
sostituire tutta una serie di altre fonti di energia, come i
combustibili BTZ e il gasolio che sicuramente non aiutano
l'ambiente valdostano. Quindi c'è uno sforzo direi globale in
questa direzione. Rispetto al problema dell'elettrico, stiamo anche
rafforzando questo progetto, come ha detto bene il collega Viérin,
coinvolgendo il settore privato e stiamo lavorando anche a un
raccordo con l'Anas, con cui sarebbe interessante riuscire a fare
un accordo pilota per tutto il resto del territorio nazionale.
Quindi potrebbe essere la Valle d'Aosta a stare davanti su questo
tema.
Nel merito dell'interpellanza: "se risponde al vero la notizia".
Giustamente la stampa fa gli articoli sui giornali, come è successo
per il cioccolato o per il caffè. Da parte mia su grossi progetti
strategici devo avere quel riserbo che è necessario, quando si
affrontano delle sfide così importanti. Non sono certo io che
faccio i titoli dei giornali, perché siamo in un paese libero e i
giornalisti possono avere tante informazioni che arrivano io non so
da dove, però quello che posso dire è che effettivamente ci stiamo
relazionando, per costruire un percorso di risalita nella catena
decisionale di Tesla, che non è così semplice. Per il momento,
rassicuro tutti, non ho ancora potuto parlare con Elon Musk. Dico
questo rispetto a qualcuno che si immagina già il triplo salto
mortale e, come nelle grandi sfide, visto che stiamo vincendo
quella del cioccolato, giustamente si mette l'asticella un po' più
in alto e, visto che il cioccolato è andato, si prova anche con
Tesla per vedere se l'Assessore riesce o cade in mare, come si
dice. Però le sfide vanno raccolte e vanno condotte con grande
serietà, quindi di vero c'è che stiamo lavorando.
Ieri ho approfittato di quella che doveva essere la pausa pranzo
e l'ho trasformata in un incontro con esponenti anche del Ministero
dello sviluppo economico (in questo momento un po' agitato dalla
sostituzione del ministro), perché è chiaro che se vogliamo vincere
una sfida di questo tipo, non lo possiamo fare isolati e senza
eventualmente il supporto, perlomeno non l'ostacolo, del Governo
nazionale. Questo deve essere ben chiaro. Meglio se ci sarà il
supporto. Quindi è informata di questo percorso anche la Presidenza
del Consiglio dei Ministri e i massimi livelli del Ministero dello
sviluppo economico. Proprio in questo momento stiamo cercando di
fare un accordo con il livello nazionale, che possa supportare gli
accordi strategici che facciamo in Valle d'Aosta. Stiamo discutendo
e discuteremo una legge per accordi specifici su grandi
investimenti, una legge regionale che abbiamo portato in campo da
tempo. L'abbiamo scritta prima che iniziasse questo dibattito su
Tesla e cercheremo anche di fare l'accordo sul livello nazionale.
Pertanto gli intendimenti, per rispondere correttamente alla
richiesta del collega Viérin, sono di lavorare con serietà su
questo dossier. Speriamo che si aprano delle porte e di non essere
ancora a parlare di insediamenti e di posti di lavoro.
Per quanto riguarda invece le questioni che ha chiesto il
collega Bertin, di cui sono lieto di godere dell'amicizia, a lui di
solito riconosco una precisione notevole e avrà sicuramente
rilevato, leggendo gli articoli, che non c'è nessuna dichiarazione
dell'Assessore rispetto a posti di lavoro, insediamenti o
quant'altro. C'è scritto che l'Assessore ha dato tutta la
disponibilità a incontrare i vertici di Tesla e a lavorare
seriamente nella predisposizione di un dossier che possa presentare
le caratteristiche positive della Valle d'Aosta, che è un po' il
lavoro che sto facendo in generale in tutti i settori. Al di là
delle criticità che giustamente vengono riportate in Consiglio
regionale, abbiamo tante qualità e in qualche modo, per essere
attrattivi, bisogna fare forza, senza nascondere le criticità, sui
nostri atout, e ne abbiamo tanti anche nel settore industriale.
Faccio un esempio: il fatto che abbiamo una sede di una
multinazionale americana che già collabora con Tesla negli Stati
Uniti qui in Valle d'Aosta, la STMicroelectronics, è comunque uno
dei tanti punti di partenza per un ragionamento. Il fatto che in
questo territorio ci siano importanti multinazionali che lavorano
nel settore dell'
automotive
è un punto di riferimento
importante per noi. Vuol dire che abbiamo anche una capacità e un
know how,
sia tecnologico che umano, che può essere
attrattivo. Il caso per esempio della Thermoplay Barnes ci aiuta a
dire che non è una stranezza che degli americani vengano a
investire in Valle d'Aosta, quindi questo per certi versi può
rassicurare chi vuole fare investimenti sul nostro territorio.
Per quanto riguarda i contatti, ribadisco che per adesso si
tratta semplicemente di una risposta a un invito di cortesia volto
a iniziare un rapporto con Tesla Motors Italia. Questo rapporto si
è avviato positivamente e vedremo dove ci potrà portare.
L'interrogazione chiede se ci sono stati degli intermediari in
questo percorso. Io non so a cosa lei si riferisca. Se una
telefonata che mi ha fatto il collega Cognetta, che aveva seguito
l'insediamento della colonnina di Tesla ad Aosta, può essere
considerata l'interferenza di un intermediario, non saprei. Lo
considero un gesto intelligente di un consigliere regionale che, in
una logica una volta tanto non di parte, si permette di dire
all'Assessore che questa è una cosa importante. Come ascolto tutti
i consiglieri regionali che mi dicono "questa è una cosa
importante", ho accolto con piacere la telefonata del collega
Cognetta come un'espressione dello spirito che dovrebbe animare un
po' tutto il Consiglio regionale. Critiche dure quando sbagliamo,
ma se c'è un'azione positiva, una volta tanto facciamo squadra e
vediamo se, pur nella difficoltà della sfida - che non bisogna mai
perdere di vista - si può lavorare anche in sinergia. Se tutti
parliamo la stessa lingua, possiamo anche fare qualcosa di
positivo.
Rispetto all'ammontare dell'investimento e ai tempi, nulla di
tutto questo è nel dossier che ha l'Assessorato.
"Su quali basi si fondino le annunciate previsioni...". Questo
deve chiederlo al giornalista, che ha avuto questa informazione.
Noi non siamo ancora in questa fase, nei rapporti con Tesla.
Sappiamo quello che sanno tutti, perché lo ha annunciato
l'amministratore, il vertice assoluto di Tesla, Elon Musk, sappiamo
che Tesla ha deciso di investire in Europa. Ma parlando di Europa
ha pensato alla Polonia, ha pensato alla Francia. Questa cosa ha
spaventato addirittura la Germania, al punto tale che quest'ultima
ha fatto già una dichiarazione che si finanzieranno gli acquisti di
macchine elettriche. Però se voi andate a vedere, sono acquisti di
macchine elettriche con una soglia più bassa dei costi attuali
delle macchine Tesla. Dopo la sberla di Volkswagen, la Germania sta
facendo come al solito il paese che grida al libero mercato per
tutti gli altri paesi, e sta cercando di rilanciare la sua
industria tedesca anche in questo campo, attraverso un'operazione
che non è molto "leale" nei confronti degli altri paesi. Purtroppo
la Germania alle volte si permette anche queste scorrettezze.
Per quanto ci riguarda, a oggi c'è tutta la volontà e l'impegno
di lavorare con serietà su questo dossier. Ripeto, la sfida è con
paesi come Polonia, Francia, Spagna e la Valle d'Aosta ha dovuto,
di fronte ad uno scenario così epico, in qualche modo capire se a
livello nazionale ci sia attenzione. Devo riconoscere che subito la
Presidenza del Consiglio dei Ministri ha risposto positivamente,
quindi potremo procedere per capire se ci sono le condizioni almeno
per iniziare a parlarsi.
Presidente
- La parola al consigliere Bertin.
Bertin (ALPE) -
Proprio per l'interesse che può avere per
la Valle d'Aosta un binomio tra l'energia verde, pulita, prodotta
in regione e il settore dei trasporti di questo genere, gli
articoli comparsi in queste settimane sui giornali mi avevano
particolarmente incuriosito, anche perché credo che sia un settore
nel quale una regione come la nostra abbia delle potenzialità che
deve sviluppare il più possibile. Mi rendo conto però che, al di là
degli articoli di giornale, siamo in una fase molto distante da
ogni possibile ricaduta sul territorio valdostano. Tesla vuole
investire in Europa. L'Europa è grande, c'è anche la Valle d'Aosta
e si inizia un discorso. Per adesso, siamo alle telefonate di
Cognetta o poco più.
Speriamo che questi inizi riportino presto degli sviluppi
positivi, anche perché è un settore che può essere per la nostra
regione molto importante. Stiamo anche attenti a come gestiamo
queste informazioni, per non creare false aspettative, perché in
questo periodo di crisi evidentemente leggere di duemila nuovi
posti di lavoro in Valle d'Aosta, sono quegli annunci fatti
certamente dai giornali - i giornalisti sono fantasiosi - ma
comunque creano delle aspettative che poi rischiano di non essere
rispettate.
L'invito è a proseguire in questi contatti con la Tesla e con
chiunque altro voglia investire, in particolar modo in questo
settore dell'economia verde, che deve essere la principale fonte di
sviluppo della nostra regione, in considerazione del territorio che
abbiamo. Per adesso però prendiamo atto che non si può parlare di
investimenti, che per il momento siamo in una fase molto
preliminare.
Chiudiamo con una battuta scherzosa. L'altra settimana sono
stato a sentire uno spettacolo del comico Gene Gnocchi, che faceva
la parodia di un concerto in cui lui era il cantante di un gruppo
rock dal nome "I figli di Renzi". La caratteristica di questo
gruppo era che annunciava le canzoni, ma non le suonava, nel
rispetto della tradizione del primo ministro. Mi auguro che non
proliferino in Valle d'Aosta: già sono molti i figli di Renzi.
Cerchiamo di rimanere con i piedi per terra e lavorare su questo
progetto che può essere certamente molto interessante.
Presidente
- La parola al consigliere Laurent Viérin.
Viérin L. (UVP) -
Ringraziamo l'Assessore per queste
risposte. In premessa vogliamo dire che capiamo che quando si è in
presenza di trattative o comunque di contatti così delicati - è
stato ricordato anche l'effetto che ha avuto una notizia del genere
non solo a livello nazionale, ma internazionale - capiamo che ci
vuole riservatezza, senza andare a disturbare ciò che è successo,
quando ci fu la possibilità di acquisto Cva, dove una semplice Ansa
fece tremare il titolo in borsa di Enel e si rischiò di non
addivenire a una conclusione dell'operazione. Una semplice Ansa che
dalla Commissione consiliare fu lanciata, creò un terremoto
mediatico che rischiò di far sfumare un'operazione, che poi oggi è
sotto gli occhi di tutti.
Per noi era importante capire se effettivamente la questione era
fondata, perché è collegata anche a quella di cui abbiamo parlato,
di un'opportunità che rischiava di essere persa semplicemente per
un documento finito in un cassetto o in un computer di qualche
amministratore. Questo non deve succedere, perché in questo momento
di difficoltà qualsiasi opportunità va colta. Su dieci idee ce ne
sarà una sola buona o vera, ma dobbiamo fra tutti, che uno abbia il
ruolo di consigliere, di assessore, di presidente, cercare di fare
sinergia e di passare le informazioni. Poi sappiamo che queste
magari non daranno i frutti sperati, ma in presenza di una
potenzialità del genere, noi possiamo semplicemente dire che se si
potrà addivenire a una conclusione positiva, anche parziale, di
quello che si è letto sui giornali, per la Valle d'Aosta potrà
essere una prospettiva sia occupazionale sia anche di concetto,
come l'Assessore ci ha ricordato e come noi avevamo cercato di
esprimere in premessa. La Valle d'Aosta deve rivedere o rilanciare
una possibilità di sviluppo economico inteso in generale, ma
applicato ai settori che le sono più consoni, perché se noi diamo
dei messaggi
green
, è chiaro che tutta la Valle d'Aosta
potrà essere tale e questo sarà turismo, sarà concetto, sarà
economia, sarà sviluppo, sarà sinergia con il nostro potenziale
idroelettrico. Quindi ha ancora più un senso rispetto ad altre idee
che ben vengano, che sono state citate, che sono state storia della
Valle d'Aosta, che lo saranno, ma che si inseriscono nel tessuto
sociale maggiormente e in una filosofia che parte dal Consiglio e
che viene interpretata dal Governo.
Torneremo su questo argomento semplicemente quando e se - lo
speriamo - ci potranno essere degli sviluppi positivi. Crediamo di
interpretare anche il sentimento di tante persone, che immagino
abbiano sollecitato più volte il Governo e che ci hanno fermato per
strada chiedendo se fosse vera questa cosa, se fosse una
possibilità. Noi abbiamo detto a tutti che lo speriamo, perché in
questo momento potrebbe rappresentare uno sviluppo importante per
la regione, anche perché le piccole e le medie aziende sono
importanti, ma anche uno o due grandi realtà potrebbero
effettivamente rappresentare una svolta per la nostra regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK