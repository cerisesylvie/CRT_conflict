Consiglio Regionale della Valle d'Aosta - Oggetto del Consiglio n. 971 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 971 del 3 novembre 2021 - Resoconto
OGGETTO N. 971/XVI - Interrogazione: "Stato delle iniziative
di rilancio del comprensorio del Col du Joux".
Bertin (Presidente) -
Punto n. 21. Risponde l'assessore
Bertschy.
Bertschy (AV) -
La vicenda del Col de Joux, come tutti
sappiamo, sta vivendo una fase nuova, data dal fatto che la visione
che nasce dal Consiglio regionale - che è quella di un sostegno
importante alla progettualità che tutti vogliamo mettere in campo
per le piccole località e soprattutto a sostegno delle stazioni
sciistiche delle piccole località, ha fatto sì che numerose
Amministrazioni comunali abbiano iniziato a interrogarsi e a
proporre una visione differente nello sviluppo di queste
stazioni.
Quindi credo che bene si integrano le politiche che dal
Consiglio nascono, arrivano al territorio e quelle del territorio
che cercano d'integrarsi con la visione politica che stiamo
sostenendo.
Nel corso degli ultimi anni, il Col de Joux, come altre
località, ha visto un interesse sempre minore da parte dello
sciatore puro rispetto alla frequentazione della stazione e questo
ha portato, in una situazione diversa sia a livello politico che
organizzativo, a fare alcune scelte che nel 2019 hanno poi portato
a una sospensione dell'attività della località.
L'Amministrazione precedente si è interrogata, ha provato a
proporre delle iniziative che sono in fase di sperimentazione e
l'Amministrazione attuale, seguendo l'indicazione che è nata sul
territorio, sta producendo una valutazione nuova che va nella
direzione che tutti auspichiamo.
L'impianto del Col de Joux attualmente è fermo perché ci sono da
fare delle revisioni, revisioni che, come abbiamo detto, in altre
località non vanno più semplicemente spesate per la stagione
invernale. Revisionare un impianto per farlo funzionare 100-110-120
giorni all'anno è una spesa che ha poco valore.
La visione invece - e che a noi fa piacere aver colto - da parte
dell'Amministrazione comunale è quella di una valutazione
complessiva di questo investimento su un'apertura dell'impianto che
deve riguardare anche il periodo primaverile estivo, grazie anche
alla buona esposizione che questa località ha.
È stata presentata una progettualità che va in questa direzione
e che ovviamente, se ben gestito, potrà da un lato rivalutare anche
gli investimenti che sono già presenti, non solo quelli
infrastrutturali e funiviari ma anche tutto quello che sta intorno
a questa località, che nel tempo si è comunque dotata di servizi di
ristorazione e di servizi verso la clientela.
Quindi lo stato attuale è che è in corso di valutazione questa
progettualità; l'Amministrazione comunale ha messo a disposizione
le risorse per dare incarico al direttore di esercizio che ha fatto
le sue valutazioni e prodotto la stima dei costi, vedremo se la
richiesta sarà valutata nell'ambito delle richieste del 22 o di
quelle successive, in ogni caso su questo aspetto ci sarà poi il
lavoro da fare insieme alle Commissioni di valutazione.
Io ho avuto personalmente delle interlocuzioni con la nuova
Amministrazione comunale in cui ho cercato di illustrare
l'indicazione che stiamo cercando di portare avanti insieme.
L'idea che questi investimenti possano produrre una nuova
crescita e anche un'opportunità nuova per i territori, però con
l'obiettivo che le Amministrazioni comunali mettano a disposizione
idee e anche delle risorse, è fondamentale ed è fondamentale anche
in questa fase finale del lavoro che stiamo facendo insieme per
costruire la legge a sostegno dei piccoli comprensori, che dovrà
riguardare i piccoli comprensori gestiti dalle grandi società ma
anche i piccoli comprensori gestiti dai Comuni attraverso le
concessioni che hanno.
Quindi dovremmo cercare di avere la stessa attenzione, quella
politica ovviamente c'è, ma anche a livello legislativo.
Ci confronteremo ancora, io spero che il lavoro che si sta
facendo tutti insieme sia anche un momento di confronto per
costruire una visione comune anche nella comunità di Saint-Vincent,
perché l'obiettivo che un po' tutti credo ci stiamo ponendo in
questo periodo è anche quello di fare in modo che queste risorse
che vengono messe a disposizione producano una visione se non
proprio comune, una visione sostenuta da parte degli attori
economici ma anche da parte delle istituzioni che rappresentano gli
interessi delle comunità, perché sono risorse importanti che devono
essere viste per far crescere e non per dividere i paesi e i
territori.
Noi valutiamo molto positivo il fatto che l'Amministrazione
comunale abbia messo queste risorse, abbia dato disponibilità per
fare degli investimenti; sono investimenti previsti per migliorare
ancora i servizi e quindi l'amministrazione comunale crede in una
località che possa vivere sia d'inverno ma soprattutto che possa
ampliare la sua offerta durante il periodo primaverile e
soprattutto durante il periodo estivo.
Nei prossimi mesi ovviamente continueremo a confrontarci per
portare avanti le iniziative per come si stanno sviluppando.
Presidente -
Per replica il Consigliere Brunod.
Brunod (LEGA VDA) -
La ringrazio, Assessore, per la
risposta molto completa e molto dettagliata che va a toccare tanti
spunti che non possiamo che condividere anche noi, perché sono
argomenti che pochi giorni fa abbiamo anche trattato nella IV
Commissione, proprio come diceva lei prima, in riferimento a questa
legge che va al riguardo delle piccole stazioni o piccoli
comprensori, il nome giusto sarà ancora da definire.
Parliamo di Col de Joux e questa iniziativa è venuta fuori
proprio dall'articolo, come citato nelle premesse, su alcune
dichiarazioni fatte dal Presidente del Consiglio in merito a questo
investimento che il Consiglio comunale di Saint-Vincent aveva
dovuto fare perché non era riuscito nei tempi amministrativi a fare
domanda per inserire queste risorse per procedere prima possibile
alla revisione di questo impianto ritenuto fondamentale e
importante.
Condividiamo molto il discorso che lei ha pronunciato: non
bisogna più solamente guardare queste piccole stazioni per quanto
riguarda le potenzialità invernali, ma guardare a 360 gradi e
quindi, come lei ha detto prima, un investimento, un progetto, che
guardi alla destagionalità, a più mesi dell'anno perché comunque
queste località, questi luoghi possono avere delle grandi
potenzialità tutto l'anno.
Infatti, per esempio, proprio in quella località del Col de Joux
attraverso dei progetti del GAL sono state messe in piedi delle
ciclovie dello Zerbion che sono interesse comune di Châtillon,
Saint-Vincent ed Emarese, questo è solo l'esempio di un progetto
che potrebbe andare a integrare la valorizzazione di quel sito.
Questo è un argomento molto importante e, come abbiamo detto più
volte, bisogna investire delle risorse ma bisogna fare molta
attenzione e sicuramente incentivare i territori e le località,
come ha detto lei prima stimolandole con idee e anche risorse
proprie dei Comuni.
Condividiamo in pieno questi ragionamenti e la ringrazio per la
risposta molto dettagliata.
Presidente -
Grazie consigliere Brunod. Con questa
interrogazione, considerata l'ora, sospendiamo i lavori che
riprenderanno alle ore 15:00.
---
La seduta termina alle ore 12:58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK