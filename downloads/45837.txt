Consiglio Regionale della Valle d'Aosta - Oggetto del Consiglio n. 2449 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2449 del 11 maggio 2023 - Resoconto
OGGETTO N. 2449/XVI - Interrogazione: "Applicazione della
decadenza dall'assegnazione di un alloggio di ERP in conseguenza
dell'esercizio in esso di attività penalmente rilevanti".
Bertin (Presidente) -
Punto n. 30. Risponde l'assessore
Marzi.
Marzi (SA) -
Nell'ambito del tavolo di lavoro che abbiamo
già avviato di revisione della legge 3/2013, saranno sicuramente
approfondite le casistiche che possono determinare la fattispecie
di decadenza prevista dall'articolo 42; alcune di queste
fattispecie sono infatti citate o espresse in una maniera di
difficile applicazione, ma più tardi spiegherò il perché; 
rispetto alla decadenza da lei citata e prevista dall'articolo 42
della legge 3/2013, ad oggi è necessario distinguere tra quelle
relative alla lettera D, alla lettera E e alla lettera F.
Con riferimento alla lettera D, ovvero all'ipotesi di decadenza
per aver adibito l'alloggio ad attività penalmente rilevanti,
un'eventuale condanna - che resta comunque da accertare attraverso
i canali ufficiali e non per il tramite degli organi di
informazioni - potrebbe comportare l'avvio della procedura di
decadenza ai sensi della vigente normativa solo nel caso in cui
fosse esplicitato che l'attività penalmente rilevante sia stata
effettivamente perpetrata all'interno dell'alloggio di edilizia
residenziale pubblica.
L'ARER in tal senso riferisce, appena appresa la notizia cui lei
naturalmente fa cenno, di essersi fatta immediatamente parte attiva
nell'avviare, presso gli organi giudiziari competenti, le opportune
verifiche e di non avere ad oggi ancora ricevuto risposta,
evidentemente per motivi tecnici in capo ai competenti soggetti
giudiziari.
Con riferimento alla lettera E, ovvero all'ipotesi di decadenza
per comportamenti socialmente pericolosi per l'incolumità pubblica,
non esiste a oggi una definizione oggettiva dei requisiti e dei
criteri che qualificano come socialmente pericoloso un
comportamento.
ARER sul punto aveva provveduto a richiedere anche un parere
alle strutture regionali competenti, e qui entriamo in una
dissertazione che il collega Sammaritani sicuramente troverà in
minima parte affascinante ma che, per quanto ci riguarda, risulta
essere, a dir poco, ridondante.
Con nota del Dipartimento legislativo aiuti di Stato 2233 del 22
marzo 2022, tale parere è stato rilasciato e sul punto specifico
riporta che un possibile riferimento giuridico, per
l'interpretazione dell'articolo 42 comma 1 lettera E, è
rappresentato dall'articolo 203 del Codice Penale, il quale
definisce socialmente pericolosa la persona che, anche se non
imputabile e non punibile, abbia commesso un reato quando sia
probabile che commetta nuovi fatti connotati dalla legge come
reati.
La qualità di persona socialmente pericolosa costituisce uno dei
requisiti per l'applicazione di una delle misure di sicurezza di
cui agli articoli 199 e seguenti del Codice penale, le quali
possono essere applicate solo in forza di una disposizione di legge
nei casi dalla legge stessa previsti.
Spetta unicamente al Giudice, quindi, di determinare la
sussistenza della pericolosità sociale di un soggetto, quindi di
una persona, sulla base dei criteri stabiliti dall'articolo 133 del
Codice penale, valutando la gravità del reato commesso e la
probabilità che la persona commetta altri reati.
Il parere rileva quindi che, mentre il citato articolo 203 del
Codice penale parla di persona socialmente pericolosa, l'articolo
42 comma 1 lettera E parla invece di comportamenti socialmente
pericolosi. Sulla base di un articolato ragionamento, il parere
conclude che, in assenza di espresse disposizioni di legge o
regolamentari che definiscano in maniera oggettiva i requisiti e i
criteri per qualificare come socialmente pericoloso un
comportamento, non la persona di cui agli articoli e all'articolato
discorso di cui sopra, quanto riferito dalla lettera D in esame sia
di difficile applicazione e suscettibile, se applicato, di
originare possibili ricorsi da parte dei destinatari degli
eventuali provvedimenti di decadenza.
Veniamo all'ultima fattispecie, cioè la lettera F, relativa al
reiterato mancato rispetto dei regolamenti e delle norme di
comportamento stabilite dall'ente gestore.
La decadenza potrà essere avviata solo dopo il terzo richiamo
ufficiale, questo è espressamente riportato dall'articolo 12 comma
3 del vigente regolamento per l'uso di beni e la ripartizione delle
spese degli edifici di ERP, che prevede che, in caso di persistenza
dell'inosservanza, dopo la terza intimazione si dà corso alle
procedure per la risoluzione del contratto di locazione, ai sensi
della lettera C dell'articolo 10 del contratto medesimo.
A oggi ARER in tal senso - a seguito di segnalazioni pervenute
all'Azienda ed effettuati gli opportuni accertamenti - ha già
notificato in data 5 aprile scorso un primo richiamo
all'intestatario ed è in procinto di notificarne un secondo.
Presidente -
Replica il consigliere Manfrin.
Manfrin (LEGA VDA) -
Tanto per riassumere la questione,
così quest'aula ne è a conoscenza ma anche i Valdostani fuori,
siccome in questo ultimo periodo siamo stati funestati da decadenze
dagli alloggi di edilizia residenziale pubblica di persone che sono
assolutamente indigenti e per le quali non si è potuto far nulla o
non si vuole far nulla per salvarle dallo sfratto, quando ci
troviamo di fronte a dei criminali risulta curioso di come ci sia
tutto un susseguirsi e un affastellarsi di motivazioni e di
attenuanti generiche, che permettono di far rimanere questi
delinquenti all'interno degli alloggi, dico delinquenti perché c'è
una condanna che è stata raggiunta.
Nello specifico, il nucleo in questione - vi riassumo solo
alcune notizie degli organi d'informazione - il 16 giugno 2020
veniva imputato di spaccio e reati alla luce del sole e veniva
arrestata un'intera famiglia assegnataria per spaccio di droga,
usura, ricettazione, rapina impropria, poi avevano anche la
detenzione di una slot illegale e tante altre belle attività,
insomma un curriculum criminale di tutto rispetto.
Questa famiglia arrestata è stata poi condannata ovviamente per
questo reato ma non paghi di quello che è accaduto, il 5 aprile
2023 un componente di questa famiglia, che è ovviamente ritornato a
vivere nell'alloggio, così come tutti gli altri componenti, è stato
pizzicato perché aveva bici, attrezzi edili e motorini rubati in
una cantina, nella cantina dell'alloggio di edilizia residenziale
pubblica, quindi vedo difficile che si possa dire che non ha
utilizzato l'alloggio per commettere dei reati, visto che le Forze
dell'ordine hanno trovato la roba che aveva rubato dentro la sua
cantina.
Nella sua cantina sono stati trovati anche 150 terminali POS,
risultati sottratti da un furgoncino.
La cosa però più divertente è che quello che hanno rubato era
delle cantine vicine, cioè praticamente questi hanno rubato nelle
cantine vicine alla loro e hanno messo quello che hanno rubato
nella loro cantina chiusa.
Quindi hanno rubato nelle cantine vicine, hanno rubato delle
robe, hanno spacciato, hanno commesso delle usure, hanno fatto di
tutto, quando poi abbiamo presentato l'iniziativa in attesa che
venisse discussa, scopriamo che il 24 aprile 2023 il Nucleo
Operativo Radiomobile di Aosta interviene in un bar del luogo, dove
una giovane sosteneva di essere stata minacciata con un coltello al
culmine di un diverbio con il soggetto che occupa l'alloggio e,
raccolta la descrizione di questo soggetto, i militari lo hanno
rintracciato a notte fonda in compagnia della donna nella cui borsa
veniva rinvenuta un'arma bianca. I Carabinieri decidevano di
accompagnare il fermato alla sua abitazione per procedere a
perquisizione per trovare la refurtiva e arrivati lì il soggetto
dava in escandescenza per impedire l'accesso al suo alloggio ed è
stato arrestato per resistenza a pubblico ufficiale, mentre per la
donna con lui è arrivata la denuncia per illegittimo porto
d'arma.
Questi sono i soggetti che obiettivamente occupano questo
alloggio, il fatto che abbiano ricevuto in tutto questo tempo "una"
segnalazione di richiamo ufficiale da parte almeno dell'ARER,
dell'ente gestore, che dice: "Guarda che ti stai comportando un po'
maluccio", diciamo che qualche problema lo solleva.
Quindi lei ci dice adesso che arriva una seconda lettera - bontà
loro - io spero che arrivi anche la terza, perché se non si vuole
dire che si è utilizzato l'alloggio per compiere dei reati, cosa
che mi pare nei fatti, perché se io metto della roba rubata nella
mia cantina e la rubo nelle cantine dei miei vicini, che peraltro
sono tutti privati, perché lì in quel condominio ci sono tutti
assegnatari privati, tranne uno che è assegnatario di un alloggio
di edilizia residenziale pubblica che fa quel casino lì; ho le
fotografie del palanchino usato per spaccare le scale, per spaccare
le ringhiere, le urla, le segnalazioni perché vengono picchiate
delle persone nell'appartamento ma queste non denunciano, insomma,
c'è una situazione oscena che in quel condominio obiettivamente non
permette neanche la civile convivenza, il fatto che si dica: "Va
beh, ma non ha usato l'alloggio per commettere dei reati", caspita!
Va bene che non risponde in Tribunale, ma un minimo di pressione,
dal 2020 a oggi, io l'avrei fatto.
Comunque, detto questo, io spero che, a fronte di quello che
abbiamo esposto, a fronte del primo richiamo che ci dice che è
arrivato, e a fronte del secondo che ci dice essere in
preparazione, ci auguriamo che vengano trovate anche le motivazioni
per fornire il terzo richiamo, perché io non so a quali siano
riferiti, immagino che il primo sia riferito alle attività
criminose portate avanti, il secondo forse per il furto e
quant'altro e c'è una terza segnalazione rispetto a quello che le
ho detto con le Forza di Polizia che sono intervenute all'interno
dell'alloggio: credo che non permettere alle Forze di Polizia di
entrare e soprattutto avere della refurtiva nell'alloggio e
possedere un'arma bianca sia sufficiente titolo per essere cacciati
fuori dalla casa, mi auguro che finalmente si restituisca, almeno
per quel condominio, una certa tranquillità.
Presidente -
Sospendiamo brevemente per arieggiare i
locali. Riprendiamo in seguito con le interpellanze. Il Consiglio è
sospeso.
La seduta è sospesa dalle ore 10:45 alle ore 11:08.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK