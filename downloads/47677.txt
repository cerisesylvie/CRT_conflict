Consiglio Regionale della Valle d'Aosta - Oggetto del Consiglio n. 3865 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3865 del 24 luglio 2024 - Resoconto
OGGETTO N. 3865/XVI - Interpellanza: "Inserimento dei lavori
relativi al sottopasso tra Verrès e Issogne nelle opere di
elettrificazione e manutenzione del tratto ferroviario
Aosta-Ivrea".
Bertin (Presidente) -
Punto n. 43. Consigliere Ganis, a
lei la parola.
Ganis (LEGA VDA) -
Quest'iniziativa vuole evidenziare una
criticità che si manifesta nel corso di fenomeni atmosferici
avversi quando il sottopasso ferroviario che collega l'abitato di
Verrès a Issogne si allaga, diventando così un pericolo per i
cittadini che lo attraversano.
Un problema annoso e mai risolto, seppure negli anni sia stata
eseguiti una serie di lavori di manutenzione, finalizzati appunto a
risolvere questa problematica.
Negli anni - io mi ricordo che ero piccolo - era quasi una
normalità affrontare il sottopasso in situazioni di difficoltà e di
pericolo, tant'è che molti cittadini ancora hanno impresso nella
memoria le auto bloccate con persone all'interno e poi salvate
grazie all'aiuto dei Vigili del fuoco e dei passanti.
Oggi, come ho evidenziato, la situazione è migliorata, ma
durante le ultime esondazioni, quelle di fine giugno, il sottopasso
si è nuovamente allagato e il collegamento tra gli abitati di
Verrès e Issogne è stato interrotto al transito.
Fortunatamente, grazie ai volontari e ai Vigili del fuoco che
ringrazio, la situazione è ritornata in breve tempo alla
normalità.
Per fare un breve excursus storico, ricordo ai colleghi che già
nel lontano 1973 - quindi quando sono nato io, 50 anni fa - in
quest'Assise il sottopasso era oggetto di discussione. Con
un'interpellanza si evidenziava la necessità di allargare il
sottopasso ferroviario sulla strada regionale Verrès-Issogne.
Problematica risolta grazie a una collaborazione tra la Giunta di
allora e le Ferrovie dello Stato.
Per queste ragioni, e tenuto conto che la linea ferroviaria
rimarrà chiusa per la durata di tre anni, s'interpella l'Assessore
competente per sapere se, nei lavori di elettrificazione e di
manutenzione delle opere già presenti lungo il tratto ferroviario,
sia stato inserito anche il sottopasso di Verrès-Issogne.
Presidente -
Per la risposta, assessore Bertschy.
Bertschy (UV) -
Credo che si tratti di una tattica
all'interno della Lega cercare di aggiungere dei lavori per poi non
rispettare gli orari, lo dico con simpatia, perché stamattina il
collega Perron mi diceva: "Sicuramente andremo in ritardo", lei ci
aggiunge ancora un carico, così raggiungiamo l'obiettivo.
Al di là delle battute, purtroppo la rigidità con la quale
vengono impostati i programmi d'investimento in termini ferroviari
non lascia molto spazio a iniziative giuste e sensate anche come
queste, perché lo abbiamo visto in maniera diversa in Bassa Valle
che cos'è successo in quella notte: sono esondazioni di tipo
diverso da quelle della Dora sulla piana, però poi comportano
difficoltà sulla viabilità, e anche pericoli, come quelli che poi
si sono verificati.
Dicevo questo perché stanno arrivando segnalazioni, "Si dovrebbe
fare anche questo, si dovrebbe fare quest'altro" ma l'impostazione
del programma è dato da un progetto che da definitivo è diventato
esecutivo, che comprende dei finanziamenti del PNRR e a me, a nome
del Governo e di voi tutti, piacerebbe inserire altre opere perché
i Comuni chiedono o l'allargamento di un passaggio piuttosto che un
passaggio diverso di servizi tecnologici, ma diventa difficile
inserirsi.
Ovviamente noi queste cose le chiederemo, vale la stessa cosa
per l'allargamento di alcuni passaggi a livello, lo chiederemo ma
lo faremo con l'attenzione che dicevo questa mattina, collega
Perron, di intervenire senza però andare a creare difficoltà o
ritardi alla cantieristica impostata, proprio per non trovarsi poi
con delle responsabilità rispetto ai tempi di esecuzione delle
opere.
Da un lato quindi credo che, al di là del momento specifico, sia
giusto segnalare quello che lei propone, anche per capire se può
esserci una soluzione perché non è così semplice modificare la
livelletta del tracciato ferroviario, perché qui si tratterebbe di
alzarlo: allargato è già stato allargato, adesso si tratterebbe di
alzare, e anche in maniera consistente, il sottopasso; quindi, lo
dico proprio con la massima collaborazione, sicuramente porrò
questo tema, ma senza riporre troppe aspettative, soprattutto
perché si tratta di un intervento importante che andrebbe
quantomeno verificato in termini di fattibilità.
Presidente -
Replica il consigliere Ganis.
Ganis (LEGA VDA) -
Noi, considerata la sua attenzione ai
problemi, abbiamo pensato di sensibilizzarla maggiormente con
quest'iniziativa.
Capisco che il progetto sia già in itinere, la nostra è una
segnalazione che riguarda un problema, come ho detto, annoso. Noi
come gruppo abbiamo evidenziato questa criticità nella speranza che
qualcuno, come anche lei, magari ne prenda atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK