Consiglio Regionale della Valle d'Aosta - Oggetto del Consiglio n. 834 del 5 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Interventi vari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 834 del 5 novembre 2014 - Resoconto
OGGETTO N. 834/XIV - Interrogazione: "Iniziative per la
valorizzazione dei beni architettonici e artistici a fini culturali
e turistici".
Président
- Pour la réponse, la parole à l'Assesseur
Rini.
Rini (UV)
- Merci Monsieur le Président.
Per quanto riguarda la prima domanda in relazione ai dati
relativi alle mostre temporanee, all'apertura dei castelli negli
anni 2012, 2013 e 2014, si rileva nel complesso una contrazione del
numero di mostre realizzate e una riorganizzazione degli orari di
apertura dei castelli, entrambi resisi indispensabili a causa delle
minori risorse finanziarie assegnate.
Per quanto riguarda le mostre, nel 2012 sono state realizzate 21
esposizioni che hanno registrato nel complesso 81.680 visitatori,
le sedi espositive aperte al pubblico erano: il Museo archeologico
regionale, il Centro Saint-Bénin, la Chiesa di San Lorenzo, Espace
Porta Decumana, Hôtel des États e il Castello d'Ussel; nel 2013
sono state realizzate 12 mostre per un totale di 33.165 visitatori
nelle stesse sedi espositive, si registra dunque una sostanziale
riduzione del numero delle mostre; nel 2014 sono state finora
realizzate 7 esposizioni che hanno registrato 25.000 visitatori,
dato aggiornato alla fine del mese scorso. Si rileva che per l'anno
in corso, oltre ad essere stato ridotto il numero di mostre, le
sedi dell'Espace Porta Decumana e del Castello d'Ussel sono rimaste
chiuse. Dai dati emerge che la spesa per il personale di assistenza
richiesto alla Società di Servizi Valle d'Aosta S.p.A. per le
esposizioni ha subito una contrazione sensibile passando dai
612.000 euro del 2012 ai 449.300 euro del 2013, ai 154.208 del
2014. Si rileva infatti che per il periodo estivo le mostre sono
state tenute aperte dal personale di ruolo dipendente
dall'Amministrazione. Le sedi espositive sono aperte al pubblico
con orario 9,30-12,30 e 14,30-18,30, chiuso il lunedì; il Museo
archeologico dalle 10 alle 18, sempre chiuso il lunedì.
I castelli oggi aperti al pubblico sono sette: il Sarriod de la
Tour a Saint-Pierre, quello di Sarre, quello di Fénis, il Gamba di
Châtillon, quello di Verrès, quello di Issogne e il Castel Savoia
di Gressoney-Saint-Jean, di questi il castello Gamba è stato aperto
a fine ottobre del 2012. Gli ingressi ai castelli sono stati
202.683 per il 2012, 193.383 per il 2013 e 166.512 fino al 30
settembre del 2014; sono attesi al 31 dicembre del 2014 194.950
ingressi, se risulta confermato il trend in corso, poi magari le
farò avere la risposta con i numeri precisi. La spesa annua per il
personale di gestione affidato con contratto alla Società di
Servizi Valle d'Aosta S.p.A. ammonta ad euro 1.762.429 per il 2012,
1.750.646 per il 2013 e 1.601.860 per il 2014.
Si dà atto che dalle ore 10,02 riassume la presidenza il
Presidente Viérin.
Viérin M. (Presidente) -
La parola al collega Donzel.
Donzel (PD-SIN.VDA)
- Grazie Presidente.
Intanto ringrazio sentitamente l'Assessore per le indicazioni
che ci ha fornito, la precisione dei dati e poi magari le chiederò
una copia scritta di questi dati, perché mi farò carico io
personalmente di consegnarli sul tavolo dell'Assessore al bilancio
e del Presidente della Regione affinché si prenda atto del fatto
che pochi giorni fa noi non l'abbiamo votato, ma qualcuno si è
appassionato nel votare un finanziamento per l'EXPO, che, sommando
tutti i pezzettini, è di oltre due milioni di euro e noi stiamo
giocando una partita sui nostri beni architettonici che partiva da
610 mila euro e si è più che dimezzata, cioè vuol dire che noi
andiamo a cercare fuori dei turisti per portarli a vedere porte
chiuse
chez-nous
. Questa è la prima considerazione, che non
è solo in capo a lei, ma che è in capo al Governo regionale, per
una riflessione. Noi cioè abbiamo dei dati che ci confermano che
questi siti sono apprezzati, in particolare i castelli, e
ovviamente non è responsabilità di chi gestisce...in questo caso
lascio perdere la gestione della Società dei Servizi, mi limito a
guardare...non entro nel merito di questa società, perché è stata
creata, eccetera. Noi abbiamo sempre espresso dubbi su questo modo
di procedere, però sostanzialmente chi deve gestire con meno
risorse quel servizio cosa fa? Riduce il personale all'osso e
chiude gli orari e così l'interrogazione nasce dal fatto che, come
già altri colleghi avevano rilevato in passato, siamo di fronte ad
una situazione che non funziona, lo dice anche il fatto, com'è
riportato nell'interrogazione, che le stesse guide turistiche si
lamentano di avere dei turisti, ma di non avere possibilità di
portarli nei castelli, perché gli orari sono troppo ristretti. Tra
l'altro, anziché andare a creare eventi specifici nella stagione
invernale, che registra ancora il
boom
di turisti in Valle
d'Aosta, noi nella stagione invernale chiudiamo i castelli alle
15,30, così uno che va a sciare sicuramente non può visitare nessun
castello, perché il castello è chiuso: questo lo dicono gli orari
di apertura. Certamente allora è inutile dire: "vieni in Valle
d'Aosta che, oltre allo sci, c'è anche il turismo culturale", che
poi ti trovi la sede del castello chiusa se vai a sciare, quindi o
rinunci allo sci, o rinunci al castello, le due cose insieme in
Valle d'Aosta non si danno.
Ci sono poi altri problemi, doveva essere aperto già un anno fa
il Castello di Quart e invece noi abbiamo chiuso Ussel nel
frattempo, quindi poi l'idea che certi lavori non finiscano mai
comincia a girarmi nella testa, come dire: "speriamo che non
finiscano mai, perché poi se finiscono, non sappiamo se li apriamo,
facciamo la fine di Pondel, che, quando è pronto, poi è "colpa
tua", "è colpa mia", "è colpa sua" e non lo si può visitare",
no?
Altro problema ancora più grave e che porrò appunto al Governo
regionale è la questione dell'area megalitica. È durato un tempo
megalitico il tempo di quei lavori, adesso doveva essere pronta e
di nuovo ci farete lo scherzetto che non l'aprirete nel 2015, no?
Il problema dei precari delle mostre, dei castelli di cui mi sto
occupando quindi non è semplicemente "ecco la sinistra che si
occupa di dare lavoro così...", è che idea di sviluppo c'è in Valle
d'Aosta? Il turismo cioè è davvero il motore che noi vogliamo
sfruttare a trecentosessanta gradi o di tanto in tanto ci
inventiamo carrozzoni come società di scopo per attirare turisti in
Valle d'Aosta e dopo, quando il turista viene qui, non c'è la
qualità dell'offerta? Perché non c'è più la qualità dell'offerta.
Se io riduco i tempi di apertura, che una volta erano decisamente
più adatti alla flessibilità che può avere un turista, c'è quello
che preferisce visitarli alla sera, c'è quello che preferisce
visitarli prima al mattino...noi abbiamo compresso, abbiamo
addirittura inventato la chiusura in pausa pranzo, che quasi da
nessuna parte c'è più questa cosa, perché è arrivata la cultura del
panino, del non fermarsi, comunque uno può mangiare a mezzogiorno e
visitare il castello all'una... Stiamo quindi gestendo male un
patrimonio straordinario, nella mala gestione di questo patrimonio
si crea anche un problema occupazionale serio che riguarda i
precari.
Mi avvio a concludere perché, rispettando naturalmente
l'utilizzo di quello che è previsto dalle norme contrattuali e
quant'altro...l'utilizzo di persone disabili che non hanno altra
possibilità di occupazione...mi chiedo se davvero non hanno altra
possibilità di occupazione...giovani laureati che sanno più lingue,
che hanno vinto un concorso e che sono nelle graduatorie sono a
casa senza lavoro e noi abbiamo strutture come la Torre del
Lebbroso chiusa mentre il riscaldamento gira, perché
ovviamente...probabilmente ci sono dei tubi, non vogliamo farli
scoppiare e non vogliamo allagare la Torre del Lebbroso, spendiamo
soldi per strutture che non servono a nessuno. Da questo punto di
vista, quindi questa è un'interrogazione pre-bilancio regionale,
datevi una regolata perché così non va!
Presidente -
Grazie collega Donzel. Punto 8 all'ordine
del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK