Consiglio Regionale della Valle d'Aosta - Oggetto del Consiglio n. 2431 del 24 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2431 del 24 gennaio 2007 - Resoconto
OGGETTO N. 2431/XII - Realizzazione dell'impianto idrometrico
dei locali del Museo IVAT. (Interrogazione)
Interrogazione
Vista la Deliberazione di Giunta regionale n. 3910 del 15
dicembre 2006, avente per oggetto "Approvazione del progetto
preliminare e definitivo dei lavori di realizzazione dell'impianto
di controllo idrometrico dei locali del Museo IVAT...";
Considerato che la progettazione preliminare, definitiva ed
esecutiva dell'opera citata fu deliberata già a luglio 1999, con
Deliberazione di Giunta n. 2445;
Considerato che in questo frattempo risultano deliberate
perizie suppletive di variante del progetto, con relativo
aggravamento di costi;
Atteso che in sede di collaudo è stata verificata la carenza
progettuale, cui si riferisce la deliberazione in oggetto, peraltro
riconosciuta dallo stesso autore del progetto originario;
il sottoscritto Consigliere regionale
Interroga
L'Assessore competente per conoscere:
1) le ragioni per le quali sia trascorso un intervallo di
tempo così lungo per il completamento dell'opera, dato che il
progetto definitivo è del 1999 e, inoltre, per quale motivo vi sia
stata una così scarsa capacità di previsione progettuale;
2) quanto in realtà, a tutt'oggi, sia venuta in concreto a
costare l'intera opera, viste le numerose varianti e le molteplici
verifiche adottate di volta in volta;
3) quali giustificati motivi possono attribuirsi alla
decisione dell'Amministrazione regionale di avvalersi ancora della
collaborazione del professionista originariamente incaricato e
quali emolumenti gli sono stati attribuiti in complesso.
F.to: Bortot
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Questa interrogazione avrebbe bisogno, per
completezza di risposta, di una premessa piuttosto lunga, che
lascerò al collega Bortot in maniera che ne possa prendere visione,
quindi darei subito una risposta ai punti dell'iniziativa, che
potrebbero non essere chiarissimi, ma che dovrebbero essere resi
più comprensibili dopo aver preso atto della prima parte, che evito
di leggere. Vi è in questa premessa la dettagliata specificazione
dei tempi e delle motivazioni che hanno caratterizzato il percorso
di tali lavori, non ultimo quello complessivo di esecuzione dei
lavori e l'intervallo di tempo trascorso fra l'approvazione del
primo progetto esecutivo e l'ultimazione dei lavori di
completamento della seconda fase esecutiva, rapportato con i tempi
contrattuali iniziali, vale a dire 550 giorni più 90 giorni: questo
periodo è motivato da sospensioni, riprese e proroghe che sono
elencate nella parte che farò avere al Consigliere. Le motivazioni
alla base delle sospensioni dei lavori che hanno dilatato i tempi
reali di consegna dell'edificio risultano comunque giustificati e
sono stati determinati, oltre che dalle prevedibili interruzioni
stagionali, climatiche, anche da una serie di decisioni di tipo
funzionale e logistico prese a vario titolo dai soggetti
interessati alle opere. Voglio citarne solo 3: il caso ad esempio
della richiesta, inoltrata dall'Amministrazione comunale di Fénis,
di rifacimento totale del tetto del fabbricato esistente, non
previsto in progetto in quanto giudicato in un primo momento non
necessario e peraltro oneroso, ma che durante il corso dei lavori è
stato reputato indispensabile a scongiurare successivi interventi a
struttura ultimata: questo anche perché si sono fatti degli
interventi che hanno interferito con le preesistenti strutture del
tetto. Altro caso significativo è rappresentato dalla rinuncia, da
parte della Direzione dell'IVAT, della realizzazione del punto
vendita originariamente previsto in una struttura piramidale
sovrastante il locale adibito alla sala esposizioni principale
nell'interrato, in quanto giudicata dall'IVAT stesso non
compatibile con le esigenze attuali della gestione del museo e
ingestibile in termini economici e di risorse umane da parte
dell'ente stesso. Ulteriore fonte di prolungamento dei tempi di
realizzazione è stata una controversia contabile tra l'Associazione
temporanea imprese appaltante e la Direzione dei lavori in corso
d'opera che ha richiesto l'intervento risolutore del collaudatore,
che ha scongiurato la sottoscrizione di riserve e di richieste
aggiuntive da parte del raggruppamento d'imprese deputato
all'esecuzione delle opere.
Per quanto concerne la capacità previsionale progettuale,
definita "scarsa" nell'interrogazione del Consigliere Bortot,
faccio presente che l'ottica iniziale che ha guidato i progettisti
alla progettazione esecutiva è stata durante il corso dei lavori
parzialmente modificata sia da quelle decisioni che ho citato,
quindi l'eliminazione del punto vendita dalla gestione museale, sia
dall'affidamento della seconda fase di realizzazione e della
progettazione dell'allestimento del museo ad un secondo progettista
che per ragioni etico-professionali si è trovato ad interpretare in
maniera forzatamente diversa ed in funzione dell'allestimento
alcune scelte progettuali precedenti, quindi fra i 2 progettisti si
sono dovute concordare alcune varianti tecniche suppletive che sono
elencate in premessa. Non si è trattato quindi di "scarsa" capacità
di previsione progettuale, ma piuttosto di adattamento delle
progettazioni alle nuove esigenze.
Stima dei costi sostenuti per la realizzazione delle opere
strutturali e impiantistiche: a seguito delle considerazioni che ho
espresso... per quanto riguarda la fase 1, relativa all'appalto
principale delle opere, lo scostamento tra l'importo lordo
previsto, pari ad euro 1,162 milioni e quello liquidato, pari ad
euro 1.161.559, rappresenta un risparmio di euro 1.000,59. A tale
somma va aggiunta la spesa sostenuta per i lavori in economia di
completamento delle aree esterne. Questa spesa non era
originariamente prevista, in quanto si pensava di provvedere alla
sistemazione dell'area esterna contestualmente e all'interno della
sistemazione della strada regionale, ma la sistemazione della
strada regionale ha previsto dei tempi che erano incompatibili con
quelli necessari all'utilizzo dell'opera. Tale intervento è costato
euro 182mila, quindi il costo complessivo è di euro 1.344.000.
La decisione da parte dell'Amministrazione regionale di
avvalersi ancora della collaborazione del professionista
originariamente incaricato deriva dal fatto che quell'intervento di
climatizzazione non era stato previsto, allora cosa ha fatto il
collaudatore? Il collaudatore ha rilevato che, dovendo conservare
delle opere lignee, era però opportuno che vi fosse questo impianto
di climatizzazione, per cui si è convenuto con il vecchio
progettista, ing. Croatto, che gli veniva contestata
l'insufficienza progettuale, ossia si è detto: "non hai previsto di
fare questa climatizzazione, adesso tu ci fai il progetto di tale
climatizzazione, ma a costo zero": Questo è stato il motivo per il
quale è stato dato incarico al progettista, senza oneri, era da
discutere in sostanza perché lì poteva aprirsi una controversia,
perché il progettista aveva anche detto di non avere gli elementi
per poter vedere l'impianto di climatizzazione in quanto l'area
museale era ancora da definire, tant'è che aveva incarico l'ing.
Binel di fare tale tipo di progettazione, ma per chiudere la
vertenza si è deciso di fare in questo modo. Complessivamente per
quanto riguarda gli oneri e la corresponsione del dovuto al
progettista... questo riguarda quello che complessivamente era il
costo dell'opera, quindi 150mila euro per le 3 fasi di
progettazione: coordinamento della sicurezza 18mila euro,
coordinamento della sicurezza in fase esecutiva 32mila euro,
direzione dei lavori 130mila euro.
Président
- La parole au Conseiller Bortot.
Bortot (Arc-VA)
- Bene le risposte dell'Assessore, ma non
riesco a capire: quella struttura era preesistente, è stato dato il
primo incarico progettuale nel 1999, siamo all'inizio del 2007,
sono passati 9 anni per ristrutturare una struttura esistente e non
è ancora ultimata. Ci sono voluti 13 provvedimenti per arrivarne a
capo e 260mila euro di lavori in economia! Allora o si sbaglia a
dare incarico ai progettisti che sono degli incapaci, oppure i
tecnici dell'Assessorato non sono più in grado di fare degli
appalti, oppure c'è qualcosa che non torna, perché 13 provvedimenti
per ristrutturare una struttura esistente mi sembra
l'inverosimile!
L'ultima "chicca" è la climatizzazione. Vorrei che il Consiglio
prestasse un minimo di attenzione: climatizzare per il giusto
"confort" negli uffici amministrativi a Fénis... io sono di fronte
e vedo quanto sole ci batte, secondo me se fa caldo 8 giorni
all'anno... mi sembra esagerato, poi non vi è nessun rapporto fra
l'investimento sulla climatizzazione - 119mila euro - con il volume
dell'immobile! Se per ogni climatizzazione che dobbiamo fare in
rapporto al volume spendiamo queste cifre, rischiamo che le
climatizzazioni costino più delle opere infrastrutturali. Ho
parlato anche con degli artigiani dell'IVAT, mi sembra che le opere
d'arte in legno e anche in tessuto... l'escursione termica di quei
locali non è tale da richiedere... non siamo di fronte alla
"Gioconda", senza disprezzare le opere d'arte di nessuno... che
richieda una climatizzazione per mantenere a temperatura costante
l'umidità e per mantenere integra l'opera d'arte!
Mi sembra che vi sia una grande volontà tutte le volte che si
mette in appalto un'opera di tornarci sopra perché ci si
dimenticano per strada i pezzi; quindi o c'è una carenza
progettuale e allora bisogna cambiare i progettisti, oppure
l'importante è farsi assegnare l'incarico, farsi assegnare la
costruzione dell'opera e poi in 9 anni figurate quanta fantasia
potrei metterci per "far saltare fuori" che bisogna rifare il tetto
che non era necessario rifare, che occorre la climatizzazione che
non è necessaria, che occorre dare lavori in economia perché non
previsti nel progetto: ma quanto vengono a costare questi
progettisti che alla fine non progettano assolutamente niente! In
questi tipi di deliberazioni, Assessore, lei deve "mettere le mani"
perché ne arrivano a pacchi... di revisione di prezzi, di
integrazione delle perizie, di suppletive e ogni "ben di Dio" per i
progettisti e le imprese, salvo per l'amministrazione pubblica;
bisognerà che il Governo o il Consiglio intervenga sul Governo per
farla finita! Invito i Consiglieri ad andarsi a vedere decine e
decine di deliberazioni di questo genere, la perizia della perizia,
la suppletiva della suppletiva, il lavoro a corpo, il lavoro in
economia, poi vediamo che con quanto costa l'opera si faceva un
gran museo a livello internazionale, altro che un recupero di
quella struttura a Fénis! Questo senza avercela con Fénis e con
tutto il resto, però occorre che il Consiglio dia un "aut aut" al
Governo su questo modo di intervenire sulle opere pubbliche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK