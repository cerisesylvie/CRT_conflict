Consiglio Regionale della Valle d'Aosta - Oggetto del Consiglio n. 2209 del 8 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2209 del 8 febbraio 2012 - Resoconto
OGGETTO N. 2209/XIII - Interpellanza: "Promozione di
iniziative per incrementare la raccolta differenziata degli
imballaggi in materiale plastico".
Interpellanza
Ricordato il Convegno organizzato dalla COREPLA il 15
dicembre 2011 nel Salone delle Manifestazioni di Palazzo regionale
dal titolo "Il riciclo degli imballaggi in plastica per un'Italia
migliore";
Vista la deliberazione della Giunta regionale n. 3118
"Approvazione del protocollo d'intesa tra Regione Valle d'Aosta e
Consorzio nazionale per la raccolta, il riciclaggio e il recupero
di imballaggi in plastica (COREPLA) per la promozione della
raccolta differenziata e per la gestione dei rifiuti di imballaggio
in plastica";
Sottolineato che la qualità del materiale raccolto, ad oggi,
risulta ancora al di sotto dei valori accettabili;
i sottoscritti Consiglieri regionali
Interpellano
l'Assessore competente per sapere:
1) a quanto ammonta la percentuale di raccolta differenziata
avviata al recupero di materia sul totale raccolto;
2) a quanto ammonta il costo per lo smaltimento della
frazione di plastica non avviata al recupero;
3) a quanto ammontano i contributi concessi dal CONAI per il
recupero degli imballaggi;
4) quali attività si intendono promuovere per aumentare la
qualità del materiale plastico raccolto e quali obbiettivi e in
quali tempi si intendono raggiungere.
F.to: Bertin - Louvin - Giuseppe Cerise - Chatrian - Patrizia
Morelli
Presidente
- La parola al Consigliere Bertin.
Bertin (ALPE)
- Grazie Presidente. Sarò molto breve. Il
15 dicembre a Palazzo regionale è stato organizzato da parte del
COREPLA (Consorzio per gli imballaggi) un convegno dal titolo:
"Il riciclo degli imballaggi in plastica per un'Italia
migliore"
. Si trattava di una serie di convegni organizzati in
tutta Italia, che si inserivano nell'ambito del 150° anniversario
dell'Unità d'Italia; questo, fra l'altro, ha fatto sì - apro una
parentesi curiosa - che venisse proposto Emile Chanoux come figura
del Risorgimento italiano e, da un certo punto di vista, è
un'interpretazione curiosa che mi lascia molte perplessità. A parte
questo aspetto storiografico del quale ho molti dubbi, per quel che
riguarda il convegno, è stato molto interessante...nel quale sono
stati illustrati i risultati del 2010 e in generale il ruolo del
COREPLA e degli imballaggi plastici, che ormai rappresentano una
parte importante dei rifiuti, segnando una crescita esponenziale
dal dopoguerra in poi e che oggi rappresentano un problema. Da tale
convegno è emerso che la Valle d'Aosta, dal punto di vista della
raccolta dei materiali plastici, è la Regione con i migliori
risultati - se non mi sbaglio, 22 chili a cittadino - ed è la prima
in Italia. Situazione che cambia invece drasticamente se si passa a
guardare la qualità del materiale raccolto, che è molto bassa,
oggettivamente inaccettabile e in effetti questo produce dei
problemi seri dal punto di vista anche economico, perché il non
avere un materiale raccolto di qualità comporta da parte di chi
recepisce questi imballaggi un pagamento minore o addirittura il
non ritiro del materiale, che rappresenta un costo per la raccolta
e poi non si ha il beneficio di quello che si consegna.
L'obiettivo dell'interpellanza è quello di fare il punto della
situazione in generale rispetto a questo aspetto della gestione dei
rifiuti, le domande sono piuttosto chiare:
"a quanto ammonta la
percentuale di raccolta differenziata avviata al recupero di
materia...; a quanto ammonta il costo per lo smaltimento della
frazione di plastica non avviata al recupero; a quanto ammontano i
contributi concessi dal CONAI"
e, in particolare, cosa si
intende fare per
"aumentare la qualità del materiale plastico
raccolto e quali obiettivi e in quali tempi si intendono
raggiungere"
in questo ambito. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Il tema del recupero del materiale proveniente dalle raccolte
differenziate è un tema tanto interessante quanto complesso, tanto
che è stato oggetto del recentissimo decreto n. 1/2012 (decreto
sviluppo), che interviene sul Codice dell'ambiente, ossia il
decreto legislativo n. 152/2006, per assicurare che i nuovi mercati
creati nel settore del recupero e riciclaggio dei rifiuti di
imballaggio siano aperti alla concorrenza per garantire che i
servizi siano prestati al miglior prezzo possibile. Della tematica
localmente si sta occupando l'Osservatorio regionale dei rifiuti
che, nell'ultimo rapporto che lei sicuramente ha visto, ha dedicato
un primo approfondimento, illustrando il sistema di conferimento
delle raccolte differenziate ai consorzi nazionali.
Vorrei ricordare come proprio il CONAI, ossia l'insieme di
consorzi nazionali, si articoli attraverso l'attività di sei
consorzi di filiera, uno per ogni tipologia di materiale: acciaio,
alluminio, carta, legno, plastica e vetro, che supportano i
soggetti impegnati nella gestione dei rifiuti, nel nostro caso la
Regione e le Comunità montane, tramite l'organizzazione di un
sistema impiantistico che garantisce l'avvio al riciclo dei
materiali stessi. Il CONAI si impegna poi a corrispondere ai
convenzionati corrispettivi economici sulla base della quantità e
della qualità dei rifiuti di imballaggio raccolti e conferiti.
Questo viene fissato periodicamente attraverso specifici accordi
fra ANCI e CONAI. La Regione ha siglato gli accordi con tutti
questi consorzi di filiera, ovvero CNA, CIAL, COMIECO, RILEGNO,
COREVE e per la plastica il COREPLA.
Venendo al primo dei quesiti:
"a quanto ammonta la
percentuale di raccolta differenziata avviata al recupero di
materia sul totale raccolto"
, sulla base dei conferimenti
provenienti dalle raccolte differenziate, organizzate dalle
autorità di sotto-ambito, VALECO provvede ad inoltrare ai soggetti
individuati dai consorzi il materiale differenziato. Sulla base
dell'accordo ANCI-CONAI i consorzi avviano al recupero i materiali,
a condizione che gli stessi garantiscano una percentuale di
frazione estranea entro i limiti che CONAI pone. Questi limiti,
proprio in relazione alla contrazione della domanda sui mercati,
conseguente alla crisi economica verificatasi a partire dal 2008,
sono divenuti più restrittivi. La Valle d'Aosta raggiunge buone
prestazioni di recupero in generale, salvo però per la frazione
della plastica; questo non è dovuto ad un peggioramento del sistema
di raccolta, che al contrario risulta ben strutturato sul
territorio, permettendo di raccogliere la quantità pro capite più
elevata d'Italia (22 chili pro capite all'anno), quanto piuttosto
alla modifica delle percentuali di frazione estranee che sono
ammesse e che dal 2009 ad oggi si sono ridotte del 20 percento e
che si ridurranno ulteriormente dal prossimo mese di aprile del 25
percento rispetto al 2009. Nel 2011 la percentuale complessiva di
materiale avviato al recupero, sul totale di quello raccolto in
forma differenziata sul territorio, è pari al 100 percento per
quanto riguarda vetro, carta, cartone, ferro e legno, mentre per
gli imballaggi in plastica, pur avendo avviato tutta la frazione
raccolta al recupero, a causa dell'eccessiva presenza di materiale
estraneo, questa non è stata riconosciuta come valorizzabile. Ciò
comporta che circa il 90 percento (25.000 tonnellate all'anno)
degli imballaggi raccolti in forma differenziata dai cittadini è
andato al recupero nel 2011, mentre il 10 percento mancante è
rappresentato dalla frazione della plastica.
Quesito n. 2:
"a quanto ammonta il costo per lo smaltimento
della frazione di plastica non avviata al recupero"
, si prevede
che i costi sostenuti dalla Regione per il trasporto delle
plastiche presso gli impianti COREPLA per il 2011 - sono in corso
le chiusure delle contabilizzazioni - raggiungano un importo di
31.000 euro.
In merito al terzo quesito:
"a quanto ammontano i contributi
concessi dal CONAI per il recupero degli imballaggi"
,
complessivamente il sistema della raccolta differenziata in Valle
genera un'entrata, al netto dei costi dei soli trasporti, quindi
escludendo tutti gli altri costi, che sono la raccolta e le
predisposizioni presso il centro di Brissogne, pari a circa 670.000
euro per l'anno 2011, poi, a seguito della chiusura, avremo gli
importi dettagliati al centesimo.
Quarto quesito:
"quali attività si intendono promuovere per
aumentare la qualità del materiale plastico raccolto e quali
obiettivi e in quali tempi si intendono raggiungere"
, inizio
col dire cosa è già stato fatto, cosa è in corso e cosa prevediamo
di mettere in campo per i prossimi mesi. Vorrei di nuovo richiamare
i contenuti del programma di riduzione dei rifiuti che la Giunta ha
approvato lo scorso luglio per il triennio 2011-2013, con
particolare riferimento all'attuazione di una campagna di
comunicazione sulla raccolta differenziata che si sta avviando in
questo secondo anno di programma, nel corso della quale è previsto
di dare un particolare rilievo alla tematica della raccolta
differenziata, quindi anche degli imballaggi di plastica, ponendo
l'accento sulla qualità della raccolta, con la finalità di indagare
le ragioni delle criticità emerse nel sistema di gestione della
raccolta degli imballaggi in plastica nella regione. Sulla base dei
dati che prima ho fornito, abbiamo dapprima rinnovato la
convenzione con il COREPLA e poi abbiamo organizzato l'incontro del
15 dicembre (che lei ha citato) insieme al Consorzio stesso, che
stava effettuando un tour nazionale e che abbiamo voluto ospitare
ad Aosta. Si è trattato di un convegno rivolto principalmente agli
operatori degli enti locali, in modo da essere operativi rispetto a
chi deve organizzare sul territorio i sistemi di raccolta, ma anche
di un convegno rivolto a tutti, con l'obiettivo di discutere delle
criticità al fine di individuare tutte le misure da mettere in
campo per migliorare il sistema. Ricordo brevemente alcune altre
iniziative come le
Ecolo-Fête
con il fine di ridurre l'uso
della plastica; contrariamente a quanto si dice, non è
assolutamente finita con i finanziamenti, perché alcune pro loco,
sensibilizzate dall'iniziativa, continuano ad organizzare le feste
proprio su questi principi, chi è stato alla fiera di S. Orso e ai
vari stand può averlo notato. Ricordo anche l'iniziativa con ADAVA
per ridurre le bottiglie di plastica e altre iniziative. Credo sia
doveroso ricordare il grande sforzo di attività di informazione e
comunicazione che le Comunità montane e il Comune di Aosta hanno
messo in campo per favorire la raccolta differenziata, con la
predisposizione di tutti i sistemi volti a favorire una raccolta di
qualità. Ad integrazione delle numerose iniziative in corso, in
relazione alle difficoltà che incontrano ancora i cittadini nel
separare questa tipologia di rifiuto, abbiamo ritenuto come Regione
di intervenire a valle del ciclo di raccolta per affinare la
qualità di questa frazione. Per tale fine, su mia sollecitazione,
la VALECO dal 2009 ha dapprima attuato una selezione manuale
grossolana per rimuovere le frazioni estranee; poiché però tale
prassi, alla luce dei risultati che abbiamo visto, non consente
l'intercettazione e la separazione delle varie frazioni in modo
ottimale, è stato concordato con VALECO l'avvio di un servizio di
selezione degli imballaggi in plastica. A riscontro di questa
richiesta, VALECO ha già indetto una gara per l'affidamento della
realizzazione di un impianto di selezione, che è stata espletata e
che permetterà nei prossimi mesi l'avvio operativo di una selezione
più fine. Ciò comporterà dei maggiori costi, che si auspica di
coprire potendo contare sul maggiore contributo proveniente dal
consorzio alla luce del miglioramento della qualità conferita, come
ho detto. Ricordo infine che anche il capitolato del nuovo appalto
di gestione integrata dei rifiuti, che comprende l'impianto di
pirogassificazione, prevede l'adozione di misure per garantire il
miglioramento della qualità delle frazioni delle raccolte
differenziate. Grazie.
Presidente
- La parola al Consigliere Bertin.
Bertin (ALPE)
- Grazie Presidente.
Come dicevamo prima, la Valle d'Aosta ha dei risultati buoni dal
punto di vista della raccolta, ma la qualità è molto bassa e, come
ci ha precisato l'Assessore, da parte dei consorzi, per quanto
riguarda la plastica, il risultato è zero, portiamo questa plastica
che non viene recuperata, non viene pagata con danni economici
significativi per la nostra Regione. Infatti è facile immaginare
che questo mancato introito per la raccolta fatta, considerato
quanto ci costa tale aspetto, rappresenta un danno stimabile,
secondo me, in milioni, diventa una cifra significativa e, se
vogliamo, è una beffa per tutta la raccolta differenziata che si fa
anche con l'impegno dei cittadini se poi alla fine non si ottiene
alcun risultato pratico. Questo è un aspetto della raccolta rifiuti
che non funziona, lei ha detto che, da questo punto di vista, siete
già operativi, ma i risultati continuano ad essere zero. Prendo
atto di quanto mi dice l'Assessore: continuiamo a ricevere zero per
quel che riguarda la plastica, per cui la risposta al momento è
assolutamente insufficiente. Questi imballaggi, fra l'altro,
continuano a crescere ed è essenziale che la Regione intervenga in
modo deciso con obiettivi precisi, anche perché, al di là
dell'aspetto virtuoso della raccolta dei rifiuti, c'è una questione
economica da valutare, perché l'Amministrazione su tale punto perde
annualmente, immagino, milioni di euro; questo è grave perché, in
un momento come questo di ristrettezza economica, è, oltre che un
danno, anche una beffa. Abbiamo avuto delle risposte un po'
generiche, ne prendiamo atto, speriamo che si voglia intervenire in
modo più radicale in questo settore, raggiungendo degli obiettivi
accettabili visto che, per quanto riguarda l'aspetto quantitativo,
abbiamo dei buoni risultati. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK