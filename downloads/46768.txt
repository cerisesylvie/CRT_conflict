Consiglio Regionale della Valle d'Aosta - Oggetto del Consiglio n. 3147 del 11 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3147 del 11 gennaio 2024 - Resoconto
OGGETTO N. 3147/XVI - Interpellanza: "Intendimenti in merito
alla 'Dropping Terapia' praticata nella struttura di terapia
antalgica dell'Ospedale Beauregard".
Bertin (Presidente) -
Punto n. 46. Consigliere Baccega,
per l'illustrazione.
Baccega (FI) -
Ci siamo più volte occupati in questo
Consiglio regionale della struttura di terapia antalgica, ricordo,
in particolare, in occasione degli approfondimenti per la legge
sulla fibromialgia.
Esiste comunque una terapia innovativa ed alternativa che va ad
alleviare il dolore fisico che, in molti casi, costituisce davvero
un ostacolo quotidiano per troppe e molte persone. Queste persone,
che soffrono di forti dolori, da questa terapia traggono un grande
ed importante sollievo.
Parliamo della "Dropping Terapia", che normalmente si pratica
nella struttura di terapia antalgica, che consiste nel posizionare,
sui punti inibitori del dolore, i "Trigger Drop", compensatori che
sono sagomati per la modulazione del dolore diretto e riflesso.
È una terapia rivoluzionaria, che è già adottata nella struttura
di terapia antalgica del Beauregard da parecchio tempo e che dà
delle risposte significative.
È una terapia che, bloccando il segnale doloroso, che è
localizzato nei muscoli e nelle fonti di origine del dolore, fa
riscontrare, soprattutto nei casi sintomatici di molti problemi dei
muscoli, dei tendini e delle strutture articolari, un forte ed
immediato sollievo.
I Drop in realtà non risolvono la condizione medica, ma offrono
davvero un sollievo immediato, ma in particolare agevolano e
potenziano l'effetto delle terapie riabilitative che vengono
prescritte dai medici.
Si tratta di una terapia non invasiva, sicura ed efficace, che
allontana il paziente dall'uso dei farmaci, che normalmente viene
gestita in modo semplice ed autonomo dal paziente stesso; quindi,
direi molto significativa.
Rilevata l'importanza dell'attività ambulatoriale della
struttura della terapia del dolore del Beauregard; richiamate anche
alcune segnalazioni che ci sono pervenute da pazienti che avevano
già la visita programmata per andare a recuperare i Drop e per
procedere alla terapia preventivamente programmata; riscontrato che
questa terapia, chiamata normalmente "altra agopuntura", non ha
potuto essere praticata sui pazienti a causa della mancanza di Drop
e quindi i pazienti sono stati rinviati ad altro appuntamento, con
il disagio del mantenimento dei dolori, noi chiediamo all'Assessore
quali motivi hanno generato la mancanza di detta terapia da
somministrare a pazienti che sono sistematicamente aggrediti dal
dolore; quando detti presidi saranno disponibili nella struttura di
terapia antalgica e se intende assicurare che saranno attuati
accorgimenti organizzativi finalizzati ad accorciare i tempi
d'attesa e dare priorità ai pazienti ai quali sono state rinviate
le terapie già prenotate.
Presidente -
Risponde l'assessore Marzi.
Marzi (SA) -
Il trattamento di "Dropping Terapia" oggi
non rappresenta una prestazione dovuta come i livelli essenziali di
assistenza e la sua erogazione si è potuta rendere possibile solo
in quanto oggetto di uno studio pilota, che soltanto ultimamente ha
avuto il parere positivo del Comitato etico, in quanto tale
trattamento aveva natura sperimentale, e pertanto le forniture
potevano essere assicurate solo sino al 31 dicembre del 2023, con
risorse finanziarie dedicate.
Le scorte residue, attualmente ancora in dotazione dell'Azienda,
vengono utilizzate a favore di pazienti più fragili.
Considerata l'efficacia della terapia, nonché gli esiti positivi
dello studio, che appunto erano sottoposti all'approvazione del
Comitato etico, è soltanto adesso possibile, da parte dell'Azienda,
procedere con nuove forniture.
Parallelamente, sono in corso i necessari approfondimenti per
disciplinare tali prestazioni, perché, fino a quando la
sperimentazione non fosse finita e l'esito del Comitato non fosse
stato positivo, non era possibile prevedere che tali prestazioni
aggiuntive potessero entrare nei livelli essenziali di assistenza,
in modo da poter stabilizzarne l'erogazione e prevederne anche la
regolare copertura finanziaria.
Nel corso degli ultimi due anni tale attività si è molto estesa
e ha riguardato la terapia muscolo-scheletrica, la terapia per
cefalea, cervicalgia e nevralgia trigeminale, la terapia per
pazienti oncologici e donne in gravidanza, la terapia per pazienti
con patologie varie.
I principali benefici ottenuti sono, tra l'altro, l'attenuazione
di molti sintomi, la minore assunzione di altri farmaci, perché il
trattamento di Dropping può risultare efficace anche a seguito del
trattamento di agopuntura.
Infatti, il posizionamento del dispositivo medico produce un
effetto benefico sui pazienti in cura, che si prolunga nel
tempo.
Grazie a tutto ciò, i trattamenti di agopuntura di norma più
frequenti vengono quindi diluiti nel tempo e possono essere
programmati ad intervalli di 2-3 settimane.
Fanno eccezione i pazienti sottoposti settimanalmente a
chemioterapia o con problemi particolarmente urgenti, per i quali
il servizio è sempre stato disponibile.
Ad oggi, sono seguiti 72 pazienti oncologici, i quali hanno
raggiunto il contatto dell'ambulatorio in parte su indicazioni
dell'oncologia, in parte attraverso il passaparola e anche grazie
alla sensibilizzazione svolta dall'Associazione dei pazienti
familiari.
Dei 72 pazienti oncologici attualmente seguiti, si stima che il
10% beneficia della sola agopuntura, il 20% beneficia della sola
Dropping Terapia e il 70% beneficia della combinazione delle due
tecniche.
Appurata quindi l'efficacia del trattamento, anche in
combinazione con le prestazioni di agopuntura, sono in corso
ulteriori approfondimenti per ampliarne le aree di utilizzo.
Attualmente, è in atto uno studio, approvato tra l'altro dal
Comitato etico, su patologie riguardanti la spalla e sono inoltre
in previsione due ulteriori studi sulla cefalea trigeminale e sugli
effetti collaterali dei trattamenti antineoplastici, quali le
parestesie e la nausea.
Di fatto, quindi, per dare un messaggio assolutamente positivo,
è importante comprendere che, nel momento in cui gli studi sono
studi pilota, hanno necessità, una volta che questi vengono finiti,
di avere ovviamente esito positivo - come nel caso specifico è
stato - e quindi poi, soltanto quando l'esito è positivo, si può
inserire, naturalmente se se ne ha la disponibilità e la capacità,
all'interno dei LEA aggiuntivi questo tipo di prestazione. Ed in
tal senso ci stiamo muovendo.
Presidente -
Consigliere Baccega, a lei la parola.
Baccega (FI) -
Nel suo intervento, alcuni elementi di
soddisfazione, altri un po' meno.
Lei mi dice che ci sono in magazzino dei Drop ma sono destinati
solo alle persone fragili: mi sembra anomalo che comunque le
persone che avevano prenotato entro fine anno, entro fine 2023, la
loro visita e il loro percorso, fossero state rinviate; elemento
estremamente negativo, questo. Poi mi dice che non è un LEA e il
Comitato etico ha dato parere positivo soltanto recentemente.
Bene, forse visto che la sperimentazione scadeva il 31/12, forse
era opportuno prendersi per tempo. É sempre un discorso di
organizzazione, perché alla fine poi le persone stanno male,
soffrono, e qui è terapia del dolore, dolore molto forte, dolore
lancinante, e bisognava solo intervenire per tempo.
Non do delle responsabilità a lei, ma dica a coloro che sono
predisposti a gestire questi percorsi, che lo facciano con i tempi
dovuti, per garantire alle persone che soffrono di questi dolori le
loro cure palliative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK