Consiglio Regionale della Valle d'Aosta - Oggetto del Consiglio n. 859 del 27 luglio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 859 del 27 luglio 1994 - Resoconto
OGGETTO N. 859/X - Illustrazione e discussione delle leggi
relative all'assestamento del bilancio e al finanziamento di
spesa.
Presidente -
Ha chiesto la parola il relatore del
disegno di legge n. 76, Consigliere Lanivi.
Lanivi (PVA) -
Due piccole proposte all'inizio
della presentazione della relazione di accompagnamento al disegno
di legge n. 76. Credo sia opportuno che il punto 13 venga votato
prima del punto 12, quindi la proposta è di votare prima il disegno
di legge n. 80 e successivamente il n. 79.
Rispetto al disegno di legge n. 76, la relazione che ho
presentato deve subire una modifica al 2° comma, 5° rigo: la cifra
240 milioni deve leggersi 240 miliardi.
Il conto consuntivo per l'esercizio 1993 presenta un disavanzo,
fatto relativamente nuovo, pari a 254 milioni, a cui però devono
essere aggiunte le economie tecniche, cioè le assegnazioni statali
contabilizzate in entrate non impegnate entro la fine
dall'esercizio, da cui deriva un disavanzo effettivo di lire 17,397
miliardi.
Si deve però considerare che nel 1993 non è stato contratto il
mutuo di 15 miliardi, previsto ed autorizzato con legge 2 marzo
1992, n. 3, concernente interventi per la riqualificazione di Aosta
quale moderno capoluogo - somma regolarmente contabilizzata nella
spesa - e neppure il mutuo di lire 240 miliardi, autorizzato dalla
legge di bilancio a copertura del previsto disavanzo del bilancio
di previsione per il 1993.
Occorre rilevare che, dalle risultanze finali, si evince una
buona capacità di intervento, pari al 93,61 percento impegnato
sustanziato, soprattutto nel settore della finanza locale, pari al
98,33 percento, della sicurezza sociale, pari al 98,54
percento.
Per quanto riguarda la capacità di spesa, si denota una certa
difficoltà in quanto l'Amministrazione riesce a spendere solo circa
il 50 percento delle somme a disposizione, sia di competenza che
residua; in particolare, se si fa riferimento alle spese di
investimento, i cui tempi di utilizzo delle risorse accantonate
contribuiscono ad alimentare la massa dei residui perenti.
Illustrerò anche i punti seguenti: assestamento del bilancio di
previsione per l'anno 1994, applicazione del disavanzo finanziario
dell'esercizio 1993, misure per assicurare l'equilibrio del
bilancio ai sensi degli articoli 43 e 72 della legge regionale 27
dicembre 1989, n. 90.
Il provvedimento dell'assestamento di bilancio è la logica
conseguenza del risultato di gestione del 1993, in quanto dispone
l'aggiornamento del bilancio in base a tali risultanze.
Contrariamente agli anni passati, quando l'assestamento si
applicava all'avanzo di gestione dell'esercizio precedente,
quest'anno ci si trova di fronte ad un disavanzo finanziario, come
evidenziato nella relazione riguardante il conto consuntivo, al
quale viene data copertura per lire 17 miliardi mediante
l'autorizzazione alla contrazione di un mutuo, e per la parte
restante utilizzando le disponibilità già iscritte ai capitoli
relativi alle quote di ammortamento dei mutui da contrarre, quote
previste per i mutui richiamati nella relazione al conto
consuntivo, e non contratti.
Il provvedimento prevede inoltre la correzione dei residui
attivi e passivi in base alle risultanze della chiusura
dell'esercizio finanziario 1993, l'iscrizione di fondi relativi a
trasferimenti statali già previsti nel bilancio per l'esercizio
finanziario 1993 e non impegnati, gli stessi che hanno portato il
disavanzo effettivo a lire 17,397 miliardi e, infine, l'adeguamento
agli stanziamenti di cassa dovuti alla correzione dei residui
attivi e passivi.
Andando in ordine logico, passo a relazionare sul disegno di
legge n. 80. Con la finanziaria bis si è cercato di dare una
visione più chiara delle modifiche ed integrazioni che si intendono
apportare con un successivo provvedimento di variazione alla
vigente legislazione regionale di spesa, secondo le necessità
accertate nella gestione in corso.
Si è inoltre previsto in un'ottica di decentramento, viste le
difficoltà da parte della Regione di rispettare i tempi di
attuazione dei programmi di intervento FRIO e fondi per speciali
programmi di investimento, previsti dalla legge regionale 26 maggio
1993 n. 46, la possibilità da parte delle amministrazioni che ne
facciano richiesta di realizzare direttamente le opere previste da
tale programma. Per amministrazione si intendono gli enti
locali.
Nel settore scolastico con l'erogazione e il contributo agli
istituti privati si è voluto dare, come nel passato, una continuità
al loro intervento, considerandoli una valida integrazione alla
istruzione pubblica. Particolare interesse riveste il finanziamento
da parte della Regione, al fine di permettere l'attuazione di
programmi e di progetti oggetto di contributo da parte della CEE e
dello Stato nei settori dello sviluppo economico e dell'agricoltura
di montagna.
Passando al disegno di legge n. 79, con il provvedimento di
variazione si sono apportate le modifiche agli stanziamenti dei
capitoli in relazione alla determinazione del provvedimento di
legge finanziaria ed anche agli stanziamenti dei capitoli che
riguardano la gestione ordinaria, le spese obbligatorie e le spese
continuative ricorrenti. Ecco il motivo della inversione degli
oggetti all'ordine del giorno. L'onere della variazione ammonta a
lire 94.339.000.000, cui si è fatto fronte mediante maggiori
entrate per lire 12.248.000.000, riduzioni di stanziamenti di
capitoli di bilancio per i quali era stata fatta una previsione
superiore alle effettive necessità per lire 37.799.000.000 e
utilizzando gli accantonamenti previsti nei fondi globali per lire
44.292.000.000, a discapito del programma che la Giunta aveva
presentato in fase di bilancio di previsione. Le maggiori entrate
riportate analiticamente nell'allegato A sono soprattutto
determinate dal recupero di spese sostenute dalla Regione per
passività sanitarie relative al 1992; le variazioni delle spese
sono riportate specificatamente negli allegati B e C, riguardanti
quasi tutti i settori dell'Amministrazione regionale.
É evidente, come rilevato anche nella relazione tecnica
allegata, che la variazione è stata fortemente condizionata
dall'applicazione della legge regionale 21 dicembre 1993, n. 88,
che, scaduta la gestione della Casa da gioco, ha istituito la
gestione straordinaria, per cui l'Amministrazione regionale si è
trovata a dover regolarizzare gli impegni esistenti nei confronti
della SITAV, e sue controllate, per un importo complessivo di lire
39.800.000.000, di cui lire 27 miliardi quale rimborso delle spese
relative agli anni 1991-1992-1993 e primo semestre 1994 per il
personale, a norma dell'articolo 13 della convenzione 16 febbraio
1978, n. 5099 di repertorio, lire 8 miliardi per l'acquisto delle
attrezzature e degli arredi, e lire 4.800.000.000 per il fondo
rischi 1993, primo semestre 1994 e manifestazioni.
Si rileva inoltre un cospicuo aumento del fondo di riserva per
le spese impreviste pari a lire 11.800.000.000, dovuto quasi tutto
(Lire 11.300.000.000) all'accantonamento per far fronte agli oneri
a carico della Regione, in applicazione dell'articolo 4, comma 2,
della legge 8 agosto 1991, n. 274, per la regolarizzazione
contributiva alla CPDEL degli operai idraulici forestali iscritti
allo SCAU e degli operai dei cantieri di lavoro iscritti all'INPS
per il periodo 1° ottobre 1991 - 31 maggio 1994, le cui pratiche
sono in via di definizione.
Presidente -
Ha chiesto la parola l'Assessore al
bilancio e alle finanze, Lévêque.
Lévêque (Ass.tec.) -
Per comunicare all'Ufficio di
Presidenza una piccola imperfezione sull'oggetto 11: nella
descrizione dell'articolo 4, le variazioni di bilancio, eccetera,
sono impegnate nell'anno 1993 e non nell'anno 1994. É un errore di
battitura.
Presento un emendamento al disegno di legge n. 80, l'inserimento
all'articolo 3, dopo il primo comma, di una ridenominazione di un
capitolo per consentire una gestione più agevole della legge n. 27
per i danni post-alluvione.
Presidente -
Dichiaro aperta la discussione
generale. Ha chiesto la parola il Consigliere Linty.
Linty (LN) -
Il 20 luglio, nella scorsa seduta del
Consiglio regionale, sono stato nominato revisore del rendiconto
generale insieme ai colleghi Florio e Perron.
Dopo neanche una settimana, esattamente sabato scorso, al
mattino, viene recapitato all'Ufficio gruppi il rendiconto generale
dell'anno finanziario 1993 nonché la relazione al disegno di legge
n. 76.
Lunedì mi si chiede di firmare la relazione dei revisori, cosa
che non ho fatto e non intendo fare per un motivo molto semplice.
Credo che per poter analizzare in modo obiettivo una tale mole di
documenti, tre giorni (fra cui un sabato e una domenica) siano
insufficienti, visto che ai revisori del rendiconto non viene
chiesto solo di controllare il conto consuntivo, ma è loro affidato
anche il compito di indicare, di proporre alcuni metodi, alcuni
cambi di gestione e poi l'Amministrazione farà quello che meglio
crede. Ritengo che sul rendiconto generale del 1993 sia impensabile
potersi esprimere in un arco di tempo così breve.
Non solo. In questa relazione che i revisori dovevano
sottoscrivere per proporre al Consiglio regionale l'approvazione
del rendiconto è scritto che i revisori esaminano il conto del
tesoriere, corredato dalle reversali di incasso e mandati di
pagamento con relative documentazioni, constatano che gli
ordinativi di incasso riscossi corrispondano al totale delle
riscossioni, che i pagamenti corrispondano all'ammontare dei
mandati, vedono l'elenco analitico dei residui attivi con
l'indicazione dei nominativi dei debitori dell'oggetto e
dell'ammontare dei loro debiti, nonché l'ammontare delle residue
somme risultanti a credito della Regione in base ai provvedimenti,
agli atti dei quali risultano accertati residui crediti.
Credo che non avendo potuto consultare, per mancanza di tempo,
questa documentazione, in coscienza non mi sento di dover
sottoscrivere questa relazione. Anche perché ricordiamo che prima
dell'entrata in vigore della legge n. 142/90 per gli enti locali,
ai consiglieri comunali che venivano incaricati della revisione del
conto, estranei ovviamente alla Giunta, veniva dato un margine di
tempo di 30 giorni per legge per poter esaminare questa
documentazione. Quindi, in questa sede, credo di poter fare un
appello alla Commissione per il regolamento (o chi per essa) perché
ponga dei limiti di tempo accettabili per coloro che svolgono le
funzioni di revisori del conto consuntivo, in modo che abbiano il
tempo necessario per poter controllare tutta la documentazione.
La motivazione della mancata sottoscrizione però non è solo
questa. Con preoccupazione vedo per la prima volta un disavanzo di
amministrazione e al di là delle motivazioni - che sia il fatto
relativamente nuovo non significa nulla -, al di là dei mutui non
contratti, è comunque un dato, un disavanzo di amministrazione, che
fa pensare. Ricordiamo che per gli enti locali un disavanzo di
amministrazione significa: Corte dei conti. Ci sono comuni che per
800mila lire di disavanzo di amministrazione si sono sentiti
chiedere dalla Corte dei conti tutta la documentazione, con poi
controlli a tappeto. Quindi non credo che presentare un rendiconto
generale con un disavanzo apparente di 254 milioni, ma reale per
circa 17,397 miliardi, premettendo il fatto che non siano stati
impegnati questi fondi statali, non è da imputare alla Giunta
regionale per il semplice fatto che probabilmente non ci sono stati
i tempi per poterlo fare.
Quanto detto prima, cioè nelle funzioni che coinvolgono i
revisori dei conti, vale a dire il controllo e le proposte, in
questo poco tempo che ho avuto a disposizione sono riuscito a
formulare due rilievi sostanziali: uno per quanto riguarda
l'entrata, e uno per quanto riguarda la spesa; questi sono due casi
che mi sembravano i più simbolici. Premetto però che nel corso
dell'esame del conto consuntivo porrò le domande necessarie a chi
di competenza. Chiedo scusa se non ho potuto fare di più, ma con il
tempo che avevo sono riuscito a far solo questo.
I rilievi sono esattamente questi. Al capitolo 8700, titolo III,
categoria 9, sono stati incassati dividendi sulle azioni di società
per la quota di partecipazione regionale per solo 1,463 miliardi;
questo è un dato che deve far riflettere perché se sommiamo gli
stanziamenti che vengono fatti in un anno dall'Amministrazione
regionale per la sottoscrizione di azioni presso società e ci
troviamo poi con 1,460 miliardi di dividendi incassati, credo che
sia una scelta questa antieconomica per la Regione.
C'è poi invece un aspetto relativo alla spesa; al capitolo 26005
nel settore della politica del lavoro c'è da constatare che nel
1993 la Regione ha speso lire 1.012.000.000 per il funzionamento
dell'Agenzia del lavoro, più lire 1.260.000.000 ai capitoli 26020,
26030, 26040, per monitoraggi, indagini, studi, orientamento e
iniziative professionali. Se sommiamo queste due cifre, arriviamo
ad una somma di lire 2.330.000.000 circa, tenendo però in
considerazione il fatto che da questa cifra sono esclusi i corsi di
formazione professionale finanziati dalla CEE.
Ora, sarebbe interessante sapere, a monte di questa spesa di
2,330 miliardi, nel 1993 quanti posti di lavoro e quanto personale
ha collocato l'Agenzia del lavoro con questa cifra; a questi vanno
poi aggiunti gli stipendi del personale (che non ho preso in
considerazione) ma è comunque un dato che deve far riflettere.
Questo è quanto ci tenevo a comunicare a questo Consiglio; mi
riservo eventuali ulteriori interventi nel corso dell'esame
analitico del conto.
Presidente -
Ha chiesto la parola il Consigliere
Marguerettaz.
Marguerettaz (PpVA) -
Brevemente, per fare alcune
sottolineature.
Tanto per cominciare, credo che non si possa non riprendere un
concetto che ha già espresso Linty per quanto concerne la questione
dei revisori del conto.
Credo che la decisione che ha preso Linty di non firmare gli
atti che devono firmare i revisori dei conti sia una decisione da
ammirare, in un certo senso. A fronte di questa decisione permane
un interrogativo, che credo sia lecito, sugli altri due revisori
dei conti, i quali o dimostrano una dedizione e un impegno fuori
dal comune, o invece dimostrano di fare come un gesto di fiducia
nei confronti di questo conto consuntivo. Sono queste le due
ipotesi, altre non ve ne sono.
Certo che se le incombenze dei revisori dei conti sono tutte
quelle che citava Linty nel suo intervento, un minimo di dubbio
permettete che me lo tenga. Ma a parte questo vorrei fare alcune
osservazioni in merito a questi atti.
Un conto consuntivo è sicuramente il momento in cui si fanno i
conti, come suol dirsi, con l'Amministrazione, con una capacità di
un'amministrazione; è sicuramente il momento più significativo di
un anno di gestione amministrativa.
A fronte delle cifre, tutte quelle considerazioni che senza il
conforto delle cifre possono spesso assumere le dimensioni delle
strumentalizzazioni, delle demagogie, dei giochi di parte, vengono
a cadere a fronte dei numeri.
E allora andando ad analizzare questi documenti, un dato appare
subito chiarissimo. Però, prima di dire questo, è bene fare una
considerazione. Andiamo a fare una valutazione dell'Amministrazione
del 1993, che vede coinvolta solo parzialmente questa Giunta, ma
non possiamo, al tempo stesso, dimenticare che questa Giunta,
questa maggioranza, al momento del suo insediamento, ha messo come
primo punto politico della motivazione del suo costituirsi la
parola continuità; quindi, andando a giudicare politicamente la
gestione 1993, non andiamo a fare un attacco o delle considerazioni
più o meno eleganti su delle persone, ma andiamo a fare delle
considerazioni politiche che in questo senso possono investire
l'intero anno.
A fronte dei dati che emergono da questi documenti, tralascio,
proprio perché è già stato affrontato in maniera abbastanza
approfondita dal collega Linty il discorso sul disavanzo, per
sottolineare due questioni. Si dice che nel 1993 le due
amministrazioni hanno avuto delle buone capacità di intervento,
perché una grossa percentuale delle competenze sono risultate
impegnate. Sì, questo è vero, ma pur partendo dalla considerazione
che il settore degli impegni è positivo nel senso che il 93
percento delle cifre a disposizione sono state impegnate, è
comunque importante andare a notare come i cosiddetti avanzi
coinvolgono in maniera principale due settori, cioè i settori che
hanno visto il maggiore disavanzo rispetto agli altri sono il
settore dei lavori pubblici e il settore dell'industria. Questa è
una considerazione di carattere anche politico, che ritengo vada
fatta.
Ma questa capacità di impegno (nel senso di impegnare le cifre)
fa decisamente a pugni con un'altra questione alla quale il
Consigliere Lanivi ha accennato e che credo vada invece
approfondita decisamente. É la questione della capacità di
spesa.
La capacità di spesa dell'Amministrazione del 1993 è decisamente
bassa, ricordava il Consigliere Lanivi, si aggira intorno al 50
percento degli impegni. Anche qui credo sia necessario andare a
vedere, settore per settore, dove questa capacità di spesa è più
forte e dove è meno. E guarda caso scopriamo che i settori dove è
meno forte la capacità di spesa sono i lavori pubblici e
l'industria. L'industria addirittura assume delle percentuali
decisamente preoccupanti: l'Assessorato all'industria nel 1993 ha
avuto una capacità di spesa pari al 15 percento; è una percentuale
mostruosamente bassa.
Tutta questa situazione porta ad un aumento deciso, ancora una
volta, dei residui; i residui, che alla fine del 1992 erano circa
760 miliardi, passano, alla fine del 1993, a circa 970 miliardi.
Credo che questo
trend
sia estremamente preoccupante, anche
perché se siamo intorno ai 1000 miliardi di residui per
un'amministrazione, non sono espertissimo di questi temi, ma
immagino che questo comporti un ingolfamento progressivo della
macchina amministrativa.
Queste sono alcune sottolineature che volevo fare per dire che
tutto questo ha una conseguenza, che trova una sua continuità nelle
variazioni di bilancio per andare a reperire quei 94 miliardi cui
faceva riferimento il Consigliere Lanivi e che, secondo la linea e
le considerazioni che ho poc'anzi fatto, vedono (come si dice in
linguaggio poco tecnico ma chiaramente efficace) "quando si va a
raspare i barili" che i barili più raspati sono ancora una volta
quello dell'industria e quello dei lavori pubblici.
Questi sono alcuni spunti sui quali tutti noi siamo chiamati a
riflettere, soprattutto in un momento in cui questi due settori
sono fra i più, se non i più delicati in questa
Amministrazione.
Presidente -
Ha chiesto la parola il Consigliere
Lanièce.
Lanièce (GA) -
Non mi dilungherò anche perché i
colleghi che mi hanno preceduto hanno evidenziato dei problemi
molto importanti, a partire da quello dei revisori dei conti, in
cui giustamente il Consigliere Linty ha fatto notare che
bisognerebbe dare maggior tempo agli stessi per poter meglio
approfondire e verificare la congruità e l'esattezza del conto
consuntivo e quindi la richiesta del Consigliere Linty mi trova
d'accordo.
Questo conto consultivo è particolare perché, forse per la prima
volta, finisce con un disavanzo, e questa è già una cosa
sintomatica, che deve far riflettere, perché dimostra che forse non
si è operato bene o che magari non si è potuto operare bene, anche
perché sappiamo tutti che la pubblica amministrazione deve tendere
sempre al pareggio, e il fatto stesso che ci sia un disavanzo vuol
dire che quanto era stato promesso non è stato mantenuto, o
comunque che non sono state fatte le opportune scelte.
Il consuntivo è una dimostrazione numerica e valutativa dei
risultati ottenuti dall'Amministrazione durante l'esercizio; se
andiamo a verificare, abbiamo un disavanzo di circa 254 milioni
che, con l'aggiunta dell'altro valore, raggiunge un valore
approssimativo di 17 miliardi, quindi un disavanzo abbastanza
pesante.
Per quanto riguarda le singole parti in cui si può suddividere,
vorrei fare una riflessione generale sulle entrate e sulle spese. A
fronte di una previsione di entrate pari a 1.832 miliardi, abbiamo
un accertamento di entrate pari a 2.268 miliardi, quindi si tratta
di una differenza di 435 miliardi che deve far riflettere, perché
dimostra che fra il bilancio di previsione e il consuntivo c'è
stata una grossa differenziazione, dovuta ovviamente a delle
previsioni errate.
Se si va a vedere le spese, più o meno la situazione è analoga;
anche qui abbiamo una previsione iniziale di circa 1.832 miliardi,
a fronte dei quali abbiamo degli impegni finali pari a 2.419
miliardi, con una differenza di 587 miliardi. Anche questo dimostra
che il consuntivo può dirsi non abbastanza veritiero rispetto a
quelle che erano le previsioni, per cui c'è una difformità fra
quanto era stato previsto e quanto effettivamente oggi andiamo a
verificare circa le effettive spese e le effettive entrate. Questa
differenziazione ci deve far riflettere, e ovviamente l'Assessore
ce ne spiegherà i motivi.
Per quanto riguarda i successivi provvedimenti, ci saranno altre
precisazioni da fare perché, se si vanno a verificare le variazioni
di bilancio previste per il 1994, e poi si va a verificare lo
stesso bilancio di previsione, che è stato votato a dicembre in
quest'aula, e che è stato presentato dall'Assessore, si può subito
notare che effettivamente tutti quei sogni nel cassetto che fanno
parte dei cosiddetti fondi globali, i quali rappresentano
l'elemento qualificante di un bilancio di previsione ed indicano le
linee direttrici in cui si vuole muovere la Giunta regionale che
approva il bilancio di previsione, la maggior parte di questi sogni
nel cassetto - se così si possono definire - sono stati eliminati
per far fronte alle necessità di spesa. Però verificando poi uno
per uno i vari punti dei fondi globali che sono stati o eliminati o
diminuiti, ovviamente ci si chiede cosa si farà di tutti questi
"sogni nel cassetto", anche perché alcuni riguardano dei settori o
degli interventi più che mai necessari. Poi mi riserverò di
chiedere man mano all'Assessore eventuali motivazioni delle scelte
operate.
Vorrei concludere sottolineando quello che aveva detto
giustamente il Consigliere Marguerettaz, cioè che se si va a
verificare nei vari capitoli, si vede che le maggiori
differenziazioni riguardano il settore dell'industria e dei lavori
pubblici, e questo può anche essere un elemento a carattere
politico. Di questo, come forza di minoranza, chiediamo delle
giustificazioni, aspettandoci delle risposte concrete da parte
dell'Assessore.
Presidente -
Altri che chiedono la parola? Se
nessun altro chiede la parola, chiudo la discussione generale.
Ha chiesto la parola l'Assessore al bilancio e finanze
Lévêque.
Lévêque (Ass.tec.) -
Prima un breve riepilogo
della situazione che i quattro provvedimenti presentano.
Rendiconto 1993: come è stato detto sinteticamente, ci troviamo
di fronte ad un disavanzo di amministrazione di 270 milioni e ad un
disavanzo finanziario di circa 17 miliardi; questi ultimi, dovuti
sostanzialmente al fatto che sono entrati dei Fondi Stato (Fondi
sociali europei o Fondo sviluppo regionale), che abbiamo
introitato, e ai quali daremo corso nel 1994 e non sono stati
invece impegnati nel 1993.
Direi che un disavanzo di amministrazione di 270 milioni è
vicino a quello che si dovrebbe considerare un buon risultato di
amministrazione; l'amministrazione pubblica non è
un'amministrazione come quella privata che più risparmia e più ha
ben gestito. L'amministrazione pubblica deve cercare il più
possibile di spendere e di intervenire in base a quelle che sono le
risorse di cui dispone, per cui sotto questo profilo credo che non
si possa mostrare preoccupazione rispetto ad una cifra di questo
genere, estremamente limitata, e devo dire che è limitata anche se
inglobiamo in questo lo scorrimento dei 17 miliardi dei Fondi
Stato, perché nella sostanza sono comunque spese che sono state
coperte dai Fondi Stato per altre voci, ma che ci troviamo poi a
dover affrontare nel 1994.
Rispetto al quesito di Lanièce, cioè i motivi dello scostamento
dei risultati rispetto alle previsioni, lo inviterei a fare due
considerazioni. La prima, un confronto fra le previsioni iniziali e
le previsioni definitive, che questo Consiglio aveva esaminato nel
primo assestamento, mostra un avvicinarsi, soprattutto per quanto
riguarda alcune parti cospicue di entrata e alcune parti di spesa,
a quello che è il consuntivo finale. Dov'è la grossa differenza? La
grossa differenza è relativa a quelli che erano i 275 miliardi di
mutui. Ora io credo che non possa essere considerato un dato
negativo il fatto che oggi questa Amministrazione, invece che
trovarsi indebitata per 275 miliardi, si trovi indebitata per
17.
Credo che lo sforzo che questo Consiglio, questa Giunta, hanno
fatto nel produrre decisioni ed atti amministrativi nella seconda
parte del 1993, ma anche nel corso di tutto l'esercizio 1993, è
stato quello di non andare ad una velocità superiore a quelle che
sono le sue disponibilità. Questo è un tema che era già un tema del
bilancio di previsione 1994 che abbiamo presentato. Abbiamo detto,
in quella sede, che esistevano delle velocità diverse fra quello
che è il rallentamento delle disponibilità finanziarie che la
Regione ha e l'adeguamento che la macchina (intesa come insieme di
provvedimenti, di leggi, di decisioni, di opere in corso, di
pregressi) ha. Questo ha comportato che noi, presentando un
triennale, abbiamo dovuto, per il 1994, prevedere un'ipotesi di
mutuo a pareggio ancora rilevante, che ci auguriamo e stiamo
lavorando perché si verifichi così come nel 1993 un suo di fatto
non utilizzo. E poi, nel resto del triennio, abbiamo previsto un
rallentamento della velocità inerziale della spesa proprio per non
trovarci a fare dei programmi, che non hanno copertura in entrata
se non proprio a fronte di mutui.
Il secondo provvedimento non fa altro che recepire le risultanze
del rendiconto e quindi spesare questi 17 miliardi di disavanzo
finanziario sul previsionale 1994. Anche qui vorrei fare una
considerazione. Questi 17 miliardi 300 milioni sono finanziati per
17 miliardi con l'autorizzazione all'accensione di un mutuo;
autorizzazione che potrà non avvenire se non sarà necessario, ma
che comunque consente di rendicontare 17 a fronte di quella che
invece era una ipotesi decisamente maggiore, con un impatto non
solo sul livello patrimoniale, cioè sull'indebitamento, ma con un
impatto che c'era sui capitoli di ammortamento dei mutui, perché
aver acceso un mutuo a 240 miliardi prevede, in ragione d'anno,
degli oneri vicini a 24-25 miliardi solo come oneri del debito.
Mentre invece trovarsi in una situazione in cui potenzialmente
potremmo essere nella necessità di accendere un mutuo per 17, direi
che il costo di questo debito può gravare al massimo per 1,5 o 1,2
miliardi. Questo significa che si sono liberate, con la necessità
di non dover accendere un mutuo di quelle dimensioni, le risorse
finanziarie già previste nel bilancio 1994 per gli oneri finanziari
del mutuo grosso, per coprire invece un rendiconto che è
decisamente molto più asciutto.
Quindi l'assestamento di bilancio non comporta dei significativi
oneri aggiuntivi, malgrado ci si trovi davanti a questo disavanzo
finanziario di 17 miliardi.
Il terzo provvedimento è una vera e propria finanziaria bis,
anche se di ridotte dimensioni, e prevede insieme ad alcuni
interventi di adeguamento relativamente ad iniziative di spesa
regolate da leggi - richiamo brevemente gli interventi sul settore
scolastico, gli interventi sul settore turismo e sport, gli
interventi su storia e comunicazioni, l'attuazione della legge
"giovani" che con il lavoro fatto può essere ripresa già nell'arco
del 1994 -, ma ha un suo elemento qualificante nella parte che
consente l'attuazione diretta da parte degli enti locali dei
programmi FRIO, sia di quelli presentati ai sensi della legge n.
46, sia di quelli presentati ai sensi della legge n. 51 e non
ancora andati avanti.
Questo è un fatto che va nella direzione di consentire un
miglior funzionamento complessivo dei provvedimenti in essere e
dovrebbe consentire, in una fase difficile per l'Amministrazione
regionale, di mandare avanti, con la compartecipazione degli enti
locali, una serie di progetti finanziati dalla Regione, che
potranno essere realizzati direttamente da essi.
Il costo complessivo di questa finanziaria bis è di circa 5,6
miliardi e come dicevo prima viene coperto con gli oneri che erano
previsti relativamente agli oneri finanziari nel bilancio di
previsione 1994, che non saranno sostenuti proprio in ragione del
fatto che il mutuo a pareggio allora previsto fortunatamente non
dovrà essere acceso.
Infine due parole sulla prima variazione di bilancio come
inquadramento. É una manovra da circa 94 miliardi, che si finanzia
per circa 12 da maggiori entrate accertate, da 37 miliardi come
riduzione da capitoli del bilancio di previsione e per 44 miliardi
da stanziamenti iscritti a fondo globale.
I grandi fabbisogni di questa manovra sono i seguenti: circa 40
miliardi per la questione "Saint-Vincent", circa il 42 percento
della manovra di variazione; 14 miliardi per oneri del personale
(ma in questi ce ne sono più di 11 legati alla regolarizzazione
della posizione contributiva del personale agricolo dei lavori
pubblici che a seguito della legge del 1991 deve essere
regolarizzato); 12 miliardi previsti per l'acquisto dell'ospedale
che si è concluso con il disegno di legge che sarà discusso
successivamente da questo Consiglio. Sostanzialmente solo queste
tre voci, che ammontano a circa 66 miliardi, coprono il 70 percento
della variazione di bilancio.
Volevo dire due parole rispetto a quelle che sono le riduzioni,
e le riduzioni dei capitoli e le riduzioni degli stanziamenti
iscritti a fondo globale. Per quanto riguarda le riduzioni dei
capitoli, gli uffici e i diversi assessorati si sono prodigati nel
fare un'attenta valutazione di quello che poteva essere il
fabbisogno minimo di funzionamento per la restante parte dell'anno
e, in base a questo, è stato messo a disposizione l'eventuale
esubero che poteva essere derivante da programmi che, qualora non
ridotti, avrebbero potuto comportare comunque una sovrabbondanza
nel corso dell'esercizio.
Rispetto ai fondi globali mi sento di dire che le dichiarazioni
di Lanièce, che parlava di "sogni nel cassetto", non sono da
condividersi per due ragioni: 1) perché i fondi globali previsti
erano circa 160 miliardi, ne sono stati utilizzati 104, ne sono
ancora disponibili circa 11, dalla variazione ne sono stati presi
44, quindi ad oggi, a chiusura del primo semestre, i 2/3 dei fondi
globali previsti sono stati utilizzati e c'è stata una coerenza
elevata fra l'utilizzo dei fondi globali e i programmi per cui
erano stati messi sul bilancio, e questo è un fatto importante; 2)
i fondi globali che vengono utilizzati non devono far pensare
automaticamente che non si attuano quei programmi o che si rinuncia
ai programmi che erano stati indicati nei fondi globali, ma
significa semplicemente in alcuni casi aver fatto una valutazione
in base allo stato a cui si è nell'attuazione di quei programmi e
all'effettivo bisogno entro il 31 dicembre 1994 di quei soldi che
erano previsti. Voglio dire, non significa non attuare il tale
programma l'aver prelevato da quella voce i miliardi che lì erano
previsti, ma significa essere ancora ad un iter della
predisposizione del disegno di legge, necessario per prelevare i
soldi dai fondi globali, e delle attuazioni successive che fanno
ritenere che non sia necessaria la disponibilità entro novembre di
quei fondi. Per cui non è un rinvio di sogni che rimangono nel
cassetto, ma è solo una valutazione realistica della fase a cui ci
si può trovare in questo momento rispetto a quelle volontà
programmatiche, e rispetto quindi al fabbisogno finanziario
conseguente.
Alcune considerazioni brevi rispetto a quanto detto da Linty.
Rispetto al problema dei revisori dei conti, il Consiglio ha
nominato la settimana scorsa i revisori, evidentemente la
necessaria approvazione dei provvedimenti finanziari ha dato loro
un esiguo margine di tempo, si può condividere questo. Richiamo il
fatto che il compito dei revisori è prevalentemente orientato alla
verifica dei requisiti formali, non di merito, che sono invece
squisitamente politici.
Vorrei invece richiamare la valutazione più politica che Linty
ha fatto sul disavanzo; l'ho già detto prima, si tratta secondo me
di una situazione che non ha nessun tipo di preoccupazione da
generare, se non la consapevolezza che c'è un rallentamento del
tasso di crescita delle disponibilità finanziarie della Regione,
già segnalato ampiamente in sede di bilancio di previsione, a cui
bisognerà far fronte con una selezione, con una migliore efficacia
di quella che è la dinamica della spesa.
Rispetto ai due casi specifici che Linty ha citato, intanto sui
dividendi ci sono due discorsi da fare. Il primo, di carattere
generale, è che le participazioni dell'Amministrazione regionale
non sono partecipazioni con l'ottica di una finanziaria, cioè non
sono partecipazioni dalle quali ci si deve aspettare degli indici
di ritorno finanziario che sono da investimenti. Hanno finalità
diverse spesso, che sono di carattere non strettamente economico ma
territoriale, di supporto, eccetera. Il secondo è che esiste tutta
una serie di società in cui la Regione ha una partecipazione
maggioritaria, i cui utili non vengono distribuiti perché non è
funzione dell'Amministrazione quella di distribuire dei dividendi.
L'esempio che vale per tutti è Finaosta, una finanziaria che nel
corso dei 10-12 anni di attività è passata da quelli che erano i 20
miliardi iniziali ai 90 miliardi di capitale sociale, in buona
parte per la messa a riserva degli utili che poi sono stati
capitalizzati.
Infine, la previsione di entrata così come era stata ipotizzata
era sostanzialmente non lontana da quello che poi si è verificato,
per cui questo non costituisce neanche una particolare sorpresa. Se
il Consigliere Linty ritiene che gli indici di
performance
finanziari della Regione siano bassi, credo che vada considerata la
natura dell'ente Regione e delle partecipazioni che l'ente Regione
assume; non sono partecipazioni di portafoglio e di speculazione,
ma hanno delle ragioni in genere diverse.
Riguardo alla spesa per la politica del lavoro, volevo solo
richiamare che gli stipendi sono compresi nel costo di
funzionamento dell'Agenzia, perché l'80 percento del personale
dell'Agenzia del lavoro non è dipendente dell'Amministrazione,
quindi grava su quella voce di un miliardo per il funzionamento,
per cui in effetti fra il costo di funzionamento e le attività di
monitoraggio, studio e ricerca, con 2,3 miliardi l'attività
complessiva viene ad esaurirsi con l'aggiunta dei finanziamenti per
i corsi di formazione, che in buona parte sono nazionali o
comunitari. Una valutazione attenta costi-benefici di
quest'attività potrà essere fatta in un'altra occasione con più
dati alla mano e con una valutazione anche di quello che è
l'impatto effettivo sul tessuto economico ed occupazionale della
Valle.
Rispetto al discorso di Marguerettaz, bisogna essere corretti
nel fare le affermazioni, soprattutto quelle che tendono a mettere
il dito su eventuali piaghe. Come si fa a dire che è inspiegabile o
attribuibile ad inefficienza il fatto che il liquidato che viene
riferito all'industria rispetto all'impegnato sia così basso? Nel
1993 sono state impegnate decine di miliardi per l'acquisto delle
aree delle centrali Cogne, sappiamo che nel mese di dicembre sono
stati firmati i protocolli d'intesa che hanno chiuso la trattativa,
per cui hanno dato una cornice alle modalità con cui operare; era
evidente che non potevano essere liquidati quegli impegni di spesa
che comunque sono stati determinanti per dare una cornice alla
trattativa. É evidente che a questo punto ci saranno stati cento
miliardi impegnati e trenta spesi, ma la differenza è conseguente
alla trattativa che attualmente è conclusa nella sua cornice, però
non ancora perfezionata, perché allo stato attuale non sono ancora
state materialmente liquidate, dal momento che non sono ancora
stati stipulati i contratti di compravendita. Questo è un punto da
chiarire.
Sul discorso lavori pubblici vorrei fare due considerazioni;
intanto, è una caratteristica specifica dei centri di spesa su
investimenti e opere il fatto di avere una percentuale di liquidato
rispetto all'impegnato diversa dai centri di spese correnti, per
cui soprattutto nei lavori pubblici quello che è impegnato è
generalmente superiore a quello che è liquidato, anche solo perché
tutti gli impegni che si riferiscono all'ultimo quadrimestre
generalmente, essendo relativi ad opere, non possono essere oggetto
di liquidazioni conseguenti.
In aggiunta voglio dire che bisogna tener conto che questo è un
problema che nel corso degli anni ha un suo controbilanciamento,
nel senso che viene liquidato solo il 50 percento dell'impegnato
del 1993, ma c'è poi quello che era stato impegnato prima e non
liquidato, che proprio in questo esercizio viene a verificarsi.
Infatti, se vediamo secondo gli assessorati a pagina 22, Lavori
pubblici, notiamo che già la percentuale diventa diversa, perché su
previsioni iniziali di 88, cui seguono previsioni definitive di
100, c'è stata una liquidazione di 74 per i Lavori pubblici, per
cui si compone l'effetto del pagamento relativo agli impegni
dell'esercizio, a cui si deve sommare il pagamento degli impegni
degli esercizi precedenti che scorrono nell'anno. Pertanto, la
natura delle attività svolte ai Lavori pubblici induce a
comprendere perché lì più che altrove si verifichino questi
scompensi fra impegnato e liquidato.
Credo di non avere altre osservazioni di carattere generale; se
ci sono poi delle ulteriori richieste di specificazione, sono a
disposizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK