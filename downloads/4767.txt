Consiglio Regionale della Valle d'Aosta - Oggetto del Consiglio n. 465 del 16 settembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 465 del 16 settembre 1982 - Resoconto
OGGETTO N. 465/VII - VERIFICA DELLE MOTIVAZIONI CHE HANNO
DETERMINATO LA CONCESSIONE DI UNA GARANZIA FIDEIUSSORIA REGIONALE A
FAVORE DELLA S.p.A. AUTOPORTO VALLE D'AOSTA.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica, Bajocco e Péaquin.
INTERPELLANZA
Nell'ultima seduta del Consiglio regionale prima della pausa
estiva è stata approvata una garanzia fideiussoria fino all'importo
di 10 miliardi a favore della S.p.A. Autoporto Valle
d'Aosta.
La motivazione base del provvedimento (vedere relazione
introduttiva) consisteva nella possibilità di recuperare traffico
commerciale perduto, attraverso la concessione agli operatori di
dilazioni (30 giorni) per il versamento dei tributi.
Poiché è emerso in queste settimane:
a)
che il traffico più significativo in termini
valutari (quello dei vitelli vivi e della carne) era già in netta
ripresa nel periodo gennaio-luglio 1982;
b)
che la possibilità di dilazioni (fino ad oltre 16
miliardi) era già in funzione in precedenza presso gli operatori
già presenti in autoporto;
i sottoscritti Consiglieri regionali
INTERPELLANO
l'Assessore alle Finanze per sapere:
1°) a quale punto si trovino le pratiche per la concessione
della fideiussione a favore della Società S.p.A. Autoporto;
2°) attraverso quale società ed in rapporto con chi la S.p.A.
Autoporto Valle d'Aosta utilizzerà la garanzia regionale, non
essendo la stessa finora autorizzata ad esercitare operazioni di
spedizioni e sdoganamento;
3°) se non sia il caso, vista la caduta delle motivazioni
addotte in Consiglio, di sospendere di fatto l'operatività della
garanzia fideiussoria a favore della S.p.A. Autoporto in vista di
un ripensamento dell'intera questione.
PRESIDENTE:
Ha chiesto di illustrare l'interpellanza il
Consigliere Mafrica. Ne ha facoltà.
MAFRICA - (P.C.I.):
Riprenderò quanto è contenuto
nell'interpellanza, rispetto alla quale però devo aggiungere dei
particolari.
E' stata approvata nell'ultima seduta del Consiglio regionale
del mese di luglio una garanzia fideiussoria fino all'importo di 10
miliardi a favore del la S.p.A. Autoporto di Aosta.
In quella occasione avevamo sollevato alcuni dubbi, perché non
riuscivamo a capire come potesse essere data una garanzia
fideiussoria ber interventi nel settore delle spedizioni ad una
società che non si occupava di spedizioni ma che dava servizi agli
operatori per le spedizioni. Non avevamo neanche chiaro allora come
in effetti si sarebbe proceduto in seguito.
Da notizie avute in questi giorni, le motivazioni che erano alla
base del provvedimento del mese di luglio ci sembrano non
corrispondere al vero.
In quel provvedimento si diceva in sostanza che era necessario
dare una garanzia fideiussoria alla S.p.A. Autoporto per
intervenire, tentando di recuperare del traffico perduto, per
favorire quindi le entrate tributarie del la Regione.
Dai dati che ci sono stati forniti - che sono verificabili -
risulta che nei primi sei mesi dell'anno la parte di traffico che
porta più imposte indirettamente nelle casse regionali era già
stata recuperata, cioè il traffico di vitelli e di carne era già in
netta ripresa nel primo trimestre, quindi questo problema posto
come motivazione non era in effetti quello reale.
La seconda motivazione che ci veniva data nella presentazione
era quella di poter concedere una dilazione di trenta giorni agli
importatori per il pagamento di quanto dovuto alla dogana.
Abbiamo avuto notizie in questo periodo che in realtà non la
S.p.A. Autoporto ma gli altri operatori privati nel campo delle
spedizioni all'autoporto avevano già questa possibilità di credito
differito per oltre 16 miliardi complessivamente.
Allora, essendo venute meno queste motivazioni del
provvedimento, chiediamo cosa intenda fare la Giunta.
Il punto base del nostro ragionamento è questo: la struttura
autoporto è essenziale per il bilancio regionale della Valle
d'Aosta; nel 1981 dall'autoporto - adesso c'è anche il Consigliere
Ricco che è documentato su queste cose - sono venute allo Stato
somme per oltre 150 miliardi e quindi indirettamente alla Regione i
7/10 di questa cifra, che sono 105 miliardi per il 1981; dal 1983
saranno i 9/10.
La Regione, quindi, ha un interesse diretto perché le operazioni
che si svolgono all'autoporto siano compiute con il massimo di
trasparenza e di correttezza amministrativa, evitando il ripetersi
ad Aosta di quanto è successo in altri posti di confine.
Vorremmo ora sapere dal Presidente della Giunta se corrisponde
al vero che la garanzia regionale concessa alla Società per Azioni
Autoporto potrebbe essere utilizzata da un'altra Società,
trovandosi questa sotto inchiesta per non avere condotto le
operazioni dogana li in altro posto di confine nel modo dovuto.
Attendiamo conferma su questo punto dal Presidente della
Giunta.
A noi sembra che si sia proceduto in questa materia in modo un
po' affrettato, certo con buone intenzioni, ma senza disporre di
tutti gli elementi di fatto, perché qui sono in gioco interessi
regionali, entrate che dall'autoporto finiscono poi nelle tasche
regionali, ed infine interessi di operatori privati che possono
portare a delle situazioni di conflitto, che sicuramente non
andrebbero a vantaggio del bilancio regionale.
In sostanza vorremmo sapere se quanto abbiamo riferito risulta
anche alla Giunta; se quella garanzia fideiussoria
sono stati fatti passi in quel senso; se la Giunta non intende
riconsiderare, dopo uno studio più approfondito, tutta la materia,
per evitare che la garanzia fideiussoria regionale magari serva a
permettere operazioni che altrimenti non potrebbero essere
consentite.
PRESIDENTE
: Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Direi che l'ultima possibilità è da
escludere a priori: la garanzia fideiussoria deve permettere un
rapporto che faciliti, indirizzi, incanali un certo tipo di
traffico attraverso il Monte Bianco, con sdoganamento all'Autoporto
di Aosta.
E' chiaro che in questo campo vigono delle regole che non sono
sempre tutte conosciute e scritte: vi sono delle società che hanno
le conoscenze necessarie per garantire queste correnti di traffico
da una parte e dall'altra. Si tratta di favorire la Regione con una
corrente di traffico che precedentemente passava attraverso il
Ponte San Luigi, che a seguito di un piccolo scandalo tipicamente
doganale, tipicamente italiano, viene dirottata attraverso il
Traforo del Monte Bianco con sdoganamento all'Autoporto di
Aosta.
Le cose si sono svolte così come il Consigliere Mafrica le ha
raccontate; recentemente alcune società export-import mi hanno
presentato una lamentela dicendo che si troverebbero in una
situazione difficile, dal punto di vista teorico per adesso, in
quanto potrebbero essere nella stessa condizione di un'altra
società, che in più ha dalla sua parte delle azioni Autoporto. Come
dire che tutti sono uguali, ma qualcuno è un po' più uguale degli
altri.
Ho sentito per ora le due parti, sto conducendo un'indagine per
poter stabilire quali sono le risultanze effettive, avendo
evidentemente ben presenti quelli che sono gli interessi valutari
d'incasso della Regione.
Per adesso la fideiussione non è in opera; in base a risultati
di questa indagine e forse anche a seguito degli accordi ottenibili
con le parti, la Regione prenderà la sua decisione, rimanendo
inteso che un aumento di traffico rappresenta 8 miliardi di IVA ed
è interessante per la Regione. Credo che forse ci sia qualcosa da
attivare all'interno dei rapporti orizzontali per il maggior bene
della Regione, perché non sono direttamente dipendenti da noi.
PRESIDENTE
: Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Una raccomandazione alla Giunta
regionale fatta proprio come rappresentanti della comunità
valdostana è quella di procedere con la massima cautela, ricercando
la maggior trasparenza possibile perché abbiamo l'impressione che
la fonte principale di entrate regionali sia situata in un
equilibrio di rapporti tale che non è facile prendere delle
decisioni giuste senza correre dei rischi.
Noi come forza politica non parteggiamo per nessuno degli
operatori in questione: ci interessa che gli interventi regionali
mirino a garantire il massimo di introiti nella legalità allo
Autoporto di Aosta.
Sappiamo le cifre che interessano la Regione: è facile fare i
conti per ciò che riguarda gli operatori privati perché se ogni TIR
lascia solo per il servizio £. 50.000, con 75.000 TIR sono 3,5
miliardi, quindi gli interessi sono di una certa consistenza.
Invitiamo il Presidente della Giunta e la Giunta a prendere le
decisioni con la dovuta meditazione e di considerare attentamente
eventuali altre iniziative: mi riferisco a quanto si sta pensando
di fare con un ingresso molto minoritario della Regione in uno di
questi gruppi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK