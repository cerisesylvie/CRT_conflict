Consiglio Regionale della Valle d'Aosta - Oggetto del Consiglio n. 1604 del 9 febbraio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1604 del 9 febbraio 2011 - Resoconto
OGGETTO N. 1604/XIII - Interrogazione: "Realizzazione di una
Carta dei Servizi da parte dall'Azienda USL della Valle
d'Aosta".
Interrogazione
Ricordato che l'Accordo regionale per i medici di assistenza
primaria prevede, all'articolo 12, la realizzazione di una Carta
dei Servizi predisposta dall'Azienda USL della Valle d'Aosta, per
l'illustrazione delle principali informazioni sull'attività del
medico di famiglia;
Evidenziato che l'accordo è stato approvato dalla Regione a
maggio del 2006 e rispondendo ad una interpellanza nella quale si
chiedevano i motivi del ritardo nella predisposizione della Carta
dei Servizi l'Assessore regionale competente spiegò che la stessa
era già stata abbozzata ma che occorreva aggiornarla rispetto alle
novità introdotte del contratto collettivo;
i sottoscritti Consiglieri regionali
Interrogano
L'Assessore regionale competente per sapere quale è oggi lo
stato dell'arte e quando potrà essere divulgata la Carta dei
Servizi, adempimento previsto da uno specifico Accordo tra la
Regione autonoma Valle d'Aosta e l'organizzazione sindacale dei
medici di medicina generale.
F.to: Rigo - Carmela Fontana - Donzel
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
In riferimento al quesito tengo a precisare che proprio per
quanto riguarda la Carta dei Servizi, richiamata nell'accordo
regionale siglato nel 2006, si prevedeva, all'articolo 12, appunto
un modello che contemplava in particolare l'organizzazione
dell'assistenza medica in Valle d'Aosta, fra cui il servizio di
continuità assistenziale MED, l'accessibilità allo studio del
medico e alla disponibilità telefonica, i certificati rilasciati
gratuitamente dai medici di medicina generale, nonché le modalità
della scelta e revoca degli stessi e le forme di aggregazione. La
scelta aziendale è stata quella di pubblicare le necessarie
informazioni sul sito istituzionale per flessibilità che offrono le
pagine web di essere aggiornati in tempo reale: tale scelta, anche
sotto il profilo della strategia comunicativa, è quella
maggiormente condivisa e diffusa nel resto d'Italia e negli altri
paesi europei.
Da alcuni anni la direzione aziendale, avvalendosi del
contributo delle strutture di comunicazione del sistema
informatico, ha provveduto a pubblicare sul sito istituzionale una
serie di informazioni che soddisfano in larga misura i bisogni
informativi dell'utenza, in coerenza con quanto contemplato nel
sopracitato accordo. In particolare questo accordo richiamava, come
requisito di cui al punto a), la guida dei servizi territoriali
distrettuali realizzata nel 2007 e pubblicata sul web, scaricabile
e postalizzata attraverso le pagine gialle nel corso del 2007 a
tutti i cittadini valdostani, che illustra l'organizzazione
dell'assistenza medica in ambito territoriale distrettuale; le
attività della continuità assistenziale sono illustrate sempre nel
sito concernente i servizi sul territorio. Per quanto riguarda il
requisito al punto b), i servizi in rete, i medici territoriali
veterinari, tutti i medici di famiglia, indicazioni precise sono
previste per ogni medico, sede, numero di telefono per
disponibilità telefonica, orari giornalieri di apertura al
pubblico, nominativi dei medici aggregati.
Per quanto riguarda una ricerca effettuata all'interno della
rete per verificare la presenza di eventuali carte di servizi dei
medici di famiglia prodotte da altre aziende sanitarie, ha
confermato la scelta adottata dall'azienda valdostana. Qui ho degli
esempi delle ASL di Nuoro, Varese, Modena, nelle Marche, eccetera.
Quindi in molti casi le informazioni pubblicate da altre aziende,
che vanno anche sotto la voce "carta di servizio" o "guida dei
servizi", si limitano all'elencazione degli orari di apertura al
pubblico. Pur tuttavia, al fine di concorrere a migliorare sempre
più l'informatizzazione destinata ai cittadini, nulla osta
all'implementazione del sito web allo scopo di connotarlo sempre
più quale strumento di servizio a favore della popolazione. Si
segnala infine la prossima realizzazione di una news letter
elettronica, "news informa famiglie", contenente informazioni
pratiche di servizio, che sarà pubblicata sul sito e inviata agli
utenti che ne faranno richiesta. Questo è quello che c'è stato
finora.
Per quanto riguarda l'organizzazione delle informazioni legate
soprattutto alla medicina sul territorio, voglio ricordare che a
dicembre ho aperto il tavolo di consultazioni con le organizzazioni
sindacali dei medici per le trattative regionali per quanto
riguarda l'accordo regionale integrativo previsto dal contratto che
è appena stato siglato questa estate, quindi il contratto
collettivo nazionale per il biennio 2008-2009, nell'ambito del
quale questo punto - informazione e comunicazione - è stato messo
nell'ordine del giorno e ne discuteremo...anche perché sono
perfettamente cosciente di come tutta una fascia di popolazione
(vedasi gli anziani, eccetera) ha difficoltà ad andare sul web a
vedere quali sono le organizzazioni.
Alla luce delle proposte che farò nell'ambito dell'accordo
regionale, quindi, ci saranno delle modifiche tendenti a migliorare
l'assistenza dei medici di famiglia. Aspetterei questo accordo, che
deve essere siglato entro aprile obbligatoriamente, tenendo conto -
questa è una mia idea personale - che ogni distretto ha
un'organizzazione differente della medicina sul territorio: ad
esempio, nel distretto n. 4 abbiamo il sub ambito, quello di
Verrès, che ha la medicina di gruppo...il sub ambito della Bassa
Valle non ha la medicina di gruppo. Quindi l'idea sarebbe quella di
fare una carta snella cartacea, soprattutto rivolta alle persone
anziane, che vada a dare delle comunicazioni nello specifico
rispetto all'organizzazione degli studi medici di quel distretto,
anche perché stanno partendo soprattutto nelle medicine di
aggregazione le visite su prenotazione e non in tutti i distretti
c'è un'organizzazione di questo tipo. Quindi l'idea è quella di
fare un cartaceo che sia riferito all'organizzazione del distretto
in particolare. Grazie.
Président
- La parole au Conseiller Rigo.
Rigo (PD)
- Grazie Presidente. Ringrazio l'Assessore per
le informazioni date oggi al Consiglio, informazioni che vanno
anche al di là della mera richiesta contenuta nell'interrogazione.
Devo dire subito che alcune delle informazioni datemi mi trovano
perfettamente d'accordo, l'obiettivo di diversificare, rispetto ai
distretti, le informazioni mi sembra coerente e corretto.
Abbiamo voluto riportare in Consiglio regionale il tema della
Carta dei Servizi per due motivi: il primo, ovviamente, era per
conoscere lo stato dell'arte; il secondo, per stigmatizzare la
ripetuta non ottemperanza di articoli e disposizioni contenute
nelle leggi e nei regolamenti che questo Consiglio, o
l'Assessorato, o i vari assessorati approvano negli anni. Per prima
cosa quindi volevamo conoscere cos'era successo da novembre 2009 ad
oggi. Allora l'Assessore spiegò che la carta era abbozzata e che
occorreva aggiornarla, poiché, parole sue,
"questa Carta dei
Servizi potrà essere sicuramente realizzata"
.
Due parole per ricordare che la sanità pubblica è un patrimonio
prezioso - lo ha già accennato l'Assessore -, i suoi servizi sono
una risorsa ed un'opportunità di benessere e di sviluppo per tutti.
E la Carta dei Servizi, o quanto meno quello che può essere una
carta dei servizi informatica o cartacea, è sicuramente uno
strumento informativo. Leggo dal sito dell'Azienda (ed è aggiornato
a ieri):
"al fine di rendere sempre più trasparente il rapporto
fra servizio sanitario pubblico e assistiti, migliorando
l'informazione circa i diritti e i doveri che attengono
all'attività dei medici di famiglia e le prestazioni che ogni
distretto. (attraverso i poliambulatori e consultori,ecc.) è in
grado di offrire in termini di cura e diagnostica"
...in una
parola, da quanto ho capito, rafforzare il rapporto di fiducia fra
medici e assistiti, cosa fondamentale.
Oggi abbiamo avuto un aggiornamento della situazione, ma - al di
là delle cose dette - la sostanza è che la carta non c'è e
l'Assessore ci ha detto che lavoreranno dai prossimi mesi per
trovare uno strumento informativo che possa esser di accesso a
tutti, non solo attraverso lo strumento informatico. Tra l'altro
voglio dire che non ho visto ancora le guide ai servizi
(ospedalieri e territoriali distrettuali) realizzate e distribuite
dall'Azienda USL della Valle d'Aosta nel 2006 e che, a novembre
2009, l'Assessore, rispondendo all'interpellanza, informò che erano
"in fase di aggiornamento, in attesa di essere ristampate e
nuovamente diffuse"
.
Tornando alla Carta dei Servizi, passo al secondo motivo; la
Carta dei Servizi è prevista da un accordo stipulato a maggio 2006,
fra l'Assessorato regionale della sanità, l'Azienda USL della Valle
d'Aosta e le organizzazioni sindacali dei medici di medicina
generale. Orbene, se era prevista, mi sembra logico pensare che
fosse un adempimento necessario; era necessario allora e...oggi non
lo è più? Mi sembra corretta anche questa osservazione, i tempi
cambiano, i rapporti con gli utenti cambiano, però io dico:
finiamola di prendere impegni e lasciare tutto lì! Nel sito
dell'Azienda compare ancora la dizione "Carta dei Servizi", e non
c'è nessuna indicazione di andare a vedere in altre parti del sito;
se uno vuol vedere la Carta dei Servizi, vede quella e rimane
quella! Quel sito internet che lei mi dice molto
aggiornato...certo, uno che è capace forse riesce, ma per uno che
non sa bene districarsi nei meandri dei siti internet, non c'è
alcun riferimento, non c'è alcuna possibilità, per chi voglia
utilizzare tutte le grosse informazioni che ci sono, di
seguirle!
Quindi credo che quella di dimenticare molte volte nei cassetti
impegni presi, è una cattiva abitudine che ci dobbiamo togliere.
Possiamo cambiare idea, perché sappiamo che professionalmente,
tecnicamente, amministrativamente cose dette due anni fa non vanno
più bene...diciamolo nei siti, attraverso le informazioni...abbiamo
deciso di fare così, attraverso le informazioni con i medici di
famiglia. È possibile cambiare idea, certamente, non dobbiamo
essere finalizzati a quello che scriviamo nei sacri testi, ma
dobbiamo informare che abbiamo cambiato idea, che abbiamo
trasformato la nostra idea di rapporto di informazione con i
medici! Vale per questo, ma vale anche per altri accordi, ne
abbiamo discusso anche in questo Consiglio: vorrei ricordare quello
degli accordi per i
pisteurs-secouristes
.
Président
- Je voudrais solliciter les collègues Bieler
et Lanièce de déposer le rapport, parce que nous sommes arrivés à
l'échéance. Merci. Cela vaut va aussi pour les amendements,
évidemment.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK