Consiglio Regionale della Valle d'Aosta - Oggetto del Consiglio n. 537 del 7 aprile 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 537 del 7 aprile 1999 - Resoconto
SÉANCE DU 7 AVRIL 1999 (MATIN)
OGGETTO N. 537/XI Intendimenti circa la sottoposizione al
Consiglio regionale delle conclusioni del gruppo di lavoro
incaricato dello studio di fattibilità di un nuovo ospedale.
(Interpellanza)
Interpellanza Preso atto dell'ordine del giorno n. 2445,
approvato dal Consiglio regionale in data 6 marzo 1997, relativo
alla decisione di "avviare concretamente il processo di fattibilità
di un nuovo ospedale";
Considerato che in data 28 luglio 1998 è stata data applicazione
al primo punto dell'impegno, cioè quello relativo alla nomina del
gruppo di lavoro incaricato dello studio;
Preso atto che il gruppo nominato ha concluso il suo lavoro
nell'aprile 1998;
Preso atto del secondo punto dell'impegno deliberato "sottoporre
al Consiglio regionale, entro il termine di un anno la relazione
contenente le indicazioni del gruppo di lavoro per le conseguenti
decisioni politiche";
I sottoscritti Consiglieri regionali:
Interpellano
l'Assessore competente per conoscere:
1) se intende ottemperare all'impegno preso da questo
consiglio;
2) quando intende portare all'attenzione di questo consiglio le
conclusioni del gruppo di lavoro.
F.to: Squarzino Secondina - Beneforti
Presidente La parola alla Consigliera Squarzino Secondina.
Squarzino (PVA-cU) È ben vero che nel passato Consiglio è stato
detto e ripetuto con chiarezza sia dal Presidente della Giunta sia
dall'Assessore Vicquéry che questa maggioranza ormai aveva fatto
una scelta precisa di programma rispetto al nuovo ospedale per cui
era inutile tornare sull'argomento. Tempo perso. Mi sia invece
consentito di farlo proprio in virtù del fatto che quello era
appunto un programma di maggioranza di governo che impegna le forze
politiche che ne fanno parte e non impegna certamente le forze
dell'opposizione, anzi mi sembra che sia proprio compito
dell'opposizione riportare in Consiglio quelle scelte che si
sarebbero potute fare se queste stesse forze avessero potuto
governare.
Dato che uno dei punti cardine del programma dell'Ulivo era, ed
è ancora, la costruzione di un nuovo ospedale, prima che sia
dilapidata una quantità ingente di denaro pubblico che è mangiato
dai lavori di ristrutturazione e di ampliamento dell'Ospedale,
lavori i cui costi sono in perenne aumento e lievitano senza alcuna
possibilità di controllo, prima che tutto questo avvenga, siamo
ancora dell'idea che sarebbe opportuno ed urgente decidere per un
nuovo ospedale.
Questa volta ripropongo una richiesta fatta a più riprese in
questo Consiglio anche dal collega Marguerettaz, una richiesta con
la quale si chiede di rispettare quanto questo Consiglio aveva
deliberato il 6 marzo 1997. Ricordo che, le forze dell'attuale
maggioranza avevano deliberato proprio quest'ordine del giorno, nel
senso che già allora i Consiglieri del gruppo Verde non avevano
votato quest'ordine del giorno come pure non avevano votato anche i
Consiglieri Autonomisti.
In questo documento, votato a maggioranza il 6 marzo 1997, una
volta ricordato che si voleva avviare in modo concreto un processo
per la fattibilità del nuovo ospedale, si impegnava il Governo
regionale a fare due cose, la prima: nominare un gruppo di lavoro
composto da esperti di diversi settori. Questo gruppo di lavoro è
stato nominato il 28 luglio 1998, quindi questa prima parte del
deliberato è stata realizzata. Non solo, ma questo gruppo di lavoro
ha prodotto un documento, il famoso studio Limacher, consegnato
nell'aprile del 1998.
Il secondo impegno era quello di sottoporre al Consiglio
regionale, entro il termine di un anno, la relazione contenente le
indicazioni del gruppo di lavoro per le conseguenti decisioni
politiche. Il termine di un anno credo che fosse, nell'ottica
dell'ordine del giorno così come era formulato, da intendersi dal 6
marzo 1997 al 6 marzo 1998. Adesso siamo al 6 marzo 1999, quindi
sta di fatto che quest'impegno non è stato realizzato, ma quello
che non è stato fatto nel passato, può essere fatto nel futuro, nel
senso che l'impegno di sottoporre al Consiglio regionale la
relazione contenente le indicazioni del gruppo di lavoro può ancora
essere assolto.
Per questo motivo nell'interpellanza chiediamo se l'Assessore
intende ottemperare all'impegno preso da questo Consiglio, dalla
sua forza politica, dalle forze politiche che attualmente
costituiscono la maggioranza di governo e quando - entro un mese o
due giorni o un anno - intende portare all'attenzione di questo
Consiglio le conclusioni del gruppo di lavoro.
Aspetto la risposta dell'Assessore.
Presidente La parola all'Assessore alla sanità, salute e
politiche sociali, Vicquéry.
Vicquéry (UV) Se è vero che la perseveranza è la virtù dei
forti, non possiamo non riconoscere alla Consigliera Squarzino - se
vista in termini positivi - questa virtù, in termini negativi
potrebbe essere definita in termini diversi, ma mi taccio, mi
taccio…
Però prendo atto che lei stessa ha riconosciuto che è
un'interpellanza che ha i connotati dell'inutilità perché in un
sistema democratico, Consigliera Squarzino, evidentemente ci sono
delle regole da rispettare e le regole da rispettare sono state
stabilite in questo Consiglio regionale nel momento in cui il
Presidente del Governo regionale ha presentato il programma di
legislatura nel quale, come già è stato chiarito più volte, era
stata chiaramente data una risposta al problema dell'ospedale e di
conseguenza ovviamente al problema dell'ordine del giorno che è
oggetto dell'interpellanza.
Questo è quanto noi intendiamo dire, nel senso che nessuno da
parte della maggioranza, men che meno da parte del Governo
regionale aveva e ha intenzione di non esaminare questa tematica di
così grande rilevanza. Nel momento in cui il Presidente della
Giunta regionale ha esplicitamente detto quali erano le intenzioni
della maggioranza regionale, noi ritenevamo e riteniamo che
l'argomento fosse stato in sé stesso affrontato così come è stato
affrontato perché se andiamo a vedere i processi verbali di quel
Consiglio regionale, evidentemente questo tema è stato
affrontato.
Comunque sia, l'Assessore competente ha indirizzato una lettera
in data 14 ottobre 1998, ricevuta in data 22 ottobre, alla V
Commissione, che recitava: "Con riferimento a quanto stabilito dal
Consiglio regionale con deliberazione n. 2.445 del 6 marzo 1997 e
dalla Giunta regionale con deliberazione 2.666 del 28 luglio 1997,
si invia la relazione relativa allo studio di fattibilità per un
nuovo ospedale elaborato dall'apposito gruppo tecnico di lavoro".
Per cui noi riteniamo di avere ufficializzato il documento perché
fino a prova contraria la V Commissione consiliare è organo
istituzionale di quest'Amministrazione.
La commissione consiliare si è riunita una prima volta il 18
febbraio con questo punto all'ordine del giorno e la riunione è
andata deserta e una seconda volta in data 5 marzo 1999 con
l'audizione del sottoscritto e del Coordinatore del gruppo di
lavoro, Dr. Montesanti.
Quella è la sede nella quale abbiamo dibattuto a dire il vero
con serietà e con serenità reciproca dei diversi punti di vista, è
quella la sede nella quale ci si può confrontare in termini tecnici
perché ritengo che il Consiglio regionale abbia una valenza diversa
di ordine più di strategie, di ordine più di tipo politico e
programmatorio. Riprendo l'argomento trattato dalla Consigliera
circa l'ordine del giorno che va letto e visto nella sua interezza
perché, tralasciando tutta una parte delle premesse, si dice ad un
certo punto che:
"…- riconosciuto con soddisfazione,
che sono stati raggiunti i principali obiettivi in materia
sanitaria indicati nel programma di maggioranza della X
legislatura, e, più precisamente:
a) sono stati definitivamente risolti i rapporti con l'Ordine
Mauriziano, con l'acquisto, da parte della Regione, del presidio
ospedaliero;
b) sono stati ridefiniti i ruoli e le competenze
dell'Assessorato della Sanità, dell'USL e degli Enti locali;
c) è stato predisposto un piano di riorganizzazione dei servizi
ospedalieri che tende a riunificare in un'unica sede tutte le
patologie acute, fatta eccezione per quelle psichiatriche,
afferenti al polo della salute mentale;
d) è stato predisposto l'aggiornamento del Piano socio-sanitario
regionale, che rappresenta un notevole passo in avanti dal punto di
vista culturale in materia di programmazione socio-sanitaria;
- ritenuto, pertanto, di consolidare esclusivamente gli
interventi già previsti nel piano di riorganizzazione della rete
ospedaliera ed extraospedaliera regionale di cui alla deliberazione
n. 6107/1996, per i quali esiste la copertura finanziaria;
Prende atto
del raggiungimento dei principali obiettivi in materia sanitaria
indicati nel programma di maggioranza della X legislatura;
Prende atto altresì
del programma di riorganizzazione della rete ospedaliera ed
extraospedaliera per il periodo 1997/2000;
Riconosce
la validità del modello satellitare, così come delineato nel
documento redatto a cura dell'Agenzia per i Servizi Sanitari
regionali "Individuazione del modello di struttura ospedaliera
idoneo alle esigenze regionali"
Dà mandato
alla Giunta regionale di accelerare la realizzazione degli
interventi di cui alla deliberazione della Giunta regionale n.
6107…, da inserire nel programma
straordinario…" e impegna quanto già è
stato detto.
Per cui ribadiamo che ci riconosciamo in toto nel documento
votato in data 6 marzo 1997, riconosciamo in toto la validità di
questo modello satellitare, riconosciamo in toto la necessità di
accelerare la realizzazione di interventi che - mi sia permesso -
definire come li ha definiti testé la Consigliera Squarzino "una
quantità di denaro dilapidato" mi sembra quanto meno esagerato.
Sono dilapidati interventi finanziari che vanno dal
potenziamento del polo oncologico alla ristrutturazione della
Radioterapia? Lascio ai consiglieri la valutazione di certe
affermazioni.
Potrei continuare all'infinito perché qui dobbiamo capirci una
volta per tutte: o ci dite chiaramente che l'intenzione di certe
forze dell'opposizione - perché non mi risulta che tutte siano
sulla stessa posizione - è quella di bloccare gli interventi in
atto, cosa che è stata chiaramente detta in campagna elettorale
perché lo ha ribadito in questa sede la Consigliera Squarzino,
allora ditecelo chiaramente in modo che si sappia come rispondere
perché se questa è la tesi, ci batteremo al contrario per dare
applicazione a quest'ordine del giorno che è stato votato il 6
marzo 1997 dalla maggioranza che allora era costituita in
quest'aula consiliare con l'impegno di accelerare i provvedimenti e
non di rallentarli con tutte le difficoltà del caso.
Se qualcuno ritiene che accelerare i provvedimenti e la mise à
jour degli stessi provvedimenti perché se facciamo riferimento alle
centrali tecnologiche ed altro, stiamo facendo un investimento che
costa di più in termini relativi, ma che darà dei risultati in
termini assoluti a medio e a lungo termine molto importanti per
quanto riguarda la cogenerazione, l'energia elettrica e il
risparmio energetico - un tema su cui il gruppo dei Verdi ha sempre
posto giustamente l'attenzione - ecco, se qualcuno ritiene che
questo sia dilapidare denaro pubblico, lascio alla Consigliera
Squarzino la responsabilità di tale affermazione.
Noi siamo decisamente su posizioni contrapposte.
Per concludere, ribadisco quanto è stato detto la settimana
scorsa: ampia e totale disponibilità da parte del Governo regionale
a mettere in discussione la futura programmazione degli interventi
ospedalieri consistenti nella pianificazione della fase tre che
stiamo facendo in queste settimane, pianificazione della fase tre
che porterà ad un'applicazione di quanto previsto nel paragrafo
dell'ordine del giorno votato il 6 marzo 1997 del riconoscimento
della validità del modello satellitare.
Le modalità su come aprire questo confronto siamo totalmente
disponibili a concordarle in una logica, ritengo, di reciproca
collaborazione tra forze di maggioranza e forze di opposizione, nel
senso che se vogliamo discutere di temi concreti e di temi che
avranno una envergure importante nel prossimo futuro, a mio parere,
la sede più opportuna è quella della V Commissione allargata
eventualmente ai Capigruppo di maggioranza e di opposizione.
Si dà atto che dalle ore 12,23 presiede il Presidente
Louvin.
Président La parole à la Conseillère Squarzino Secondina.
Squarzino (PVA-cU) Ringrazio l'Assessore per la lettura che ha
fatto dell'ordine del giorno. Lo ringrazio perché mi sembra che
abbia fatto emergere le stesse cose che a suo tempo dissi in
quest'aula quando discussi di quest'ordine del giorno e quando
spiegai perché la nostra forza non lo avrebbe votato.
Allora dissi che era un ordine del giorno contraddittorio al suo
interno, nel senso che nella prima parte, nella parte delle
premesse erano elencate tutte le decisioni prese dentro il piano
socio-sanitario e veniva ribadito quello che ha detto adesso
l'Assessore ovvero la scelta di un sistema satellitare, la scelta
di lavorare con le strutture esistenti, la scelta di ampliare e di
ristrutturare le strutture esistenti, cioè ribadiva proprio quello
che nella parte impegnativa viene messo in dubbio.
Mentre nella premessa si dice: "si impegna, al raggiungimento
dei principali obiettivi" che erano stati individuati, "riconosce
la validità nel modello satellitare così come delineato nel
documento redatto dall'Agenzia dei servizi sanitari", che prevede
proprio l'Ospedale di viale Ginevra per acuti, il Beauregard per
lungodegenti e poi altri "interventi di ospedalizzazione sul
territorio" oppure di "aiuto a domicilio", mentre si dice che si
riconosce tutto questo, e lo si riconosce come un dato positivo, si
dice poi: "impegna la Giunta ad iniziare uno studio per un nuovo
ospedale".
Se è vero, come ha detto l'Assessore adesso, che la seconda
parte era inutile, e che si riconosce solo nella prima parte ma non
nella seconda parte della delibera, allora è anche vero che ci
troviamo di fronte ad un deliberato e ad una risoluzione incoerenti
fra di loro, e che di questo l'Assessore era ben consapevole. Di
fatto sono stati presi in giro tutti i colleghi, cioè l'Assessore
ha proposto quest'ordine del giorno sapendo che quello che valeva
era la prima parte, non la seconda parte. Questo è stata fatta, se
vi ricordate bene, perché quest'ordine del giorno consentiva ad
alcuni colleghi della maggioranza di allora - ai colleghi dei
Democratici di Sinistra e ai colleghi della Fédération - di votare
il piano socio-sanitario in cui si diceva che non c'era il nuovo
ospedale.
È stato questo un ordine del giorno strumentale, funzionale ad
approvare il piano socio-sanitario che affermava che esiste il
sistema satellitare non prevede il nuovo ospedale. La costruzione
di un nuovo ospedale non era nella volontà politica della
maggioranza, non era nel piano socio-sanitario, quindi capisco
anche che la maggioranza dica: "Ma noi già allora avevamo detto che
non ci interessava il nuovo ospedale".
Mi stupiscono due cose. Primo che pur sapendo la contraddizione
fra queste due parti si sia portato avanti lo stesso tale ordine
del giorno. Questo è, lo ripeto, un prendere in giro i colleghi
perché si dice: "Abbiamo affermato che va bene il modello
satellitare, che esclude il progetto di un nuovo ospedale, ma
impegniamo a studiare cosa vuol dire fare un nuovo ospedale", così
prendiamo tempo e mettiamo a tacere i sostenitori dell'ospedale
nuovo. Ciò è molto grave.
Mi stupisce anche che, i colleghi dei Democratici di Sinistra e
della Fédération, si siano prestati a questo balletto, a questo
gioco delle parti. Adesso mi si viene a dire che quest'ordine del
giorno non ha nessun valore nella seconda parte e nella prima parte
sì , perché nella prima parte sì e nella seconda parte no? È
l'Assessore che lo dice oggi, ma il Consiglio non lo sapeva quando
lo ha votato!
Seconda cosa, la seconda parte dell'ordine del giorno chiede una
cosa che non è stata fatta, Assessore perché il Consiglio e lei
anche, Assessore, ha votato una risoluzione in cui diceva:
"… sottoporre al Consiglio regionale,
entro il termine di un anno la relazione contenente i risultati del
gruppo di lavoro, per le conseguenti decisioni politiche." Allora,
le decisioni politiche conseguenti allo studio Limacher in realtà
erano già state prese prima, per cui quest'altra frase non serve a
niente, è anche questo un po' di fumo che si offre ai colleghi o
alle altre forze politiche.
Certo che noi abbiamo visto che nel programma di governo è stata
fatta una scelta precisa, ma se fosse vero che in questo Consiglio
non si può discutere dei temi che la maggioranza di governo non ha
elencato, non ha fatto suoi come programma di governo, allora
vorrebbe dire che il Consiglio non ha nessun valore. Non credo che
il Consiglio debba limitarsi a discutere solo all'interno dei
contenuti del programma di maggioranza. Credo che ogni Consigliere
possa discutere tranquillamente dei diversi temi e non che ogni
volta si senta dire da qualcuno della maggioranza: "Ormai questo è
il nostro programma e noi non vogliamo neanche che lo
discutiate".
Ho chiesto la discussione in Consiglio di nuovo e non solo in
commissione - certo che anch'io c'ero in V Commissione, anch'io ho
partecipato in V Commissione alla discussione -, ma perché credo
che problemi così grandi abbiano necessità di essere trattati da un
numero maggiore di consiglieri perché tutti quanti dovrebbero
essere informati. Inoltre sarebbe interessante sentire il parere
degli altri colleghi e non sempre e solo il parere dell'Assessore e
del Presidente della Giunta. Discutere in Consiglio regionale
significa consentire a tutti di esprimere la propria opinione, di
confrontarsi e di dire chiaramente come la pensano.
Lei aveva cominciato in un modo garbato, Assessore, di questo la
ringrazio, ma alla fine si è lasciato andare e mi dispiace per lei
perché, quando lei dice che chiede ai consiglieri dell'opposizione
di collaborare con la maggioranza per realizzare il suo programma,
ebbene, Assessore, credo che lei non possa chiedere a noi certe
cose.
Se i Verdi avessero collaborato con la maggioranza per quanto
riguarda i TIR e il Tunnel del Monte
Bianco…, non hanno collaborato - anche
se quello era il programma della maggioranza -, ma hanno continuato
a dire qual era a loro avviso la posizione più corretta, dal loro
punto di vista certamente, ma questa è la funzione che deve
svolgere un'opposizione proprio quella di ricordare le altre scelte
possibili. Perché collaborare ad eseguire al meglio le scelte che
la maggioranza ha fatto senza interpellare l'opposizione credo sia
tipico di un regime bulgaro, che pretende che tutti lavorino nella
direzione di chi ha il potere.
Rispetto alle spese "dilapidate", io mi ero scritta l'intervento
dove avevo scritto: "denaro pubblico mangiato dai lavori di
ristrutturazione", forse la parola è più corretta che non
dilapidato, ne prendo atto, quindi, "mangiato", però "mangiato" e
un sinonimo di dilapidato perché vuol dire che si spende più denaro
di quello che all'inizio si era preventivato.
Rispetto alla seconda domanda, provocatoria che è giusto da
parte sua che lei mi ponga: "Volete interrompere tutti i lavori?",
io ho sempre risposto nello stesso modo, ho sempre detto che
occorre in questo momento fare quei lavori minimi necessari per
rendere vivibile la vita degli utenti e degli operatori in attesa
di attivare urgentemente il nuovo ospedale. Certo che vanno fatti
alcuni lavori, ma nell'ottica della costruzione di un nuovo
ospedale. Questa è la mia posizione, che lei non la condivide.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK