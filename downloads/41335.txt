Consiglio Regionale della Valle d'Aosta - Oggetto del Consiglio n. 480 del 7 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 480 del 7 marzo 2019 - Resoconto
OGGETTO N. 480/XV - Interpellanza: "Promozione di iniziative
per consentire ai non udenti di assistere ad iniziative
socio-culturali della Regione".
Rollandin (Presidente)
- Punto 31 all'ordine del giorno.
La parola alla collega Nasso; ne ha facoltà.
Nasso (M5S)
- Questa iniziativa nasce dalla volontà di
imitare alcune realtà virtuose che in vari ambiti permettono alle
persone non udenti di poter assistere a manifestazioni di diversa
natura; pensiamo ad esempio a manifestazioni culturali in cui ci
sono delle presentazioni, delle conferenze o delle presentazioni di
libri dove accanto c'è sempre un interprete LIS. Come dicevo prima,
ci sono soprattutto nelle grandi città questi esempi virtuosi che
potremmo riproporre anche nella nostra Regione. Io credo che sia un
gesto di indispensabile integrazione e attenzione da parte nostra,
cioè delle Istituzioni, garantire anche ai non udenti il diritto di
assistere alle iniziative culturali, eccetera, così come a tutti
gli altri cittadini.
Come dicevo prima, abbiamo appreso che in molte realtà è
presente costantemente un interprete che, attraverso il linguaggio
dei segni, permette dunque ai non udenti di seguire un'iniziativa,
conferenza o presentazione che sia. È ritenuto quindi
indispensabile conoscere la realtà locale per intraprendere o meno
un determinato percorso. È per questi motivi che interpelliamo
l'Assessore competente: per sapere qual è ad oggi - perché questo è
un dato importante - la percentuale di non udenti della popolazione
valdostana, se è intendimento di questo Governo promuovere
iniziative per il superamento di queste barriere e se esistono ad
oggi degli studi sulla possibilità di rendere totalmente fruibili
iniziative di stampo sociale e culturale della nostra Regione ai
non udenti.
Presidente
- La parola all'Assessore Baccega per la
risposta; ne ha facoltà.
Baccega (UV)
- Direi che il tema, sicuramente importante,
richiedeva una risposta a due voci, ma l'Assessore Viérin mi ha
delegato a rispondere per quanto riguarda le sue competenze.
Le attività culturali ci comunicano che stanno affrontando la
tematica relativa all'abbattimento delle barriere che impediscono
ai non vedenti una completa fruizione dei beni nell'ambito di un
ampio progetto finalizzato alla creazione di un sistema di supporti
digitali e multimediali, soprattutto per le visite ai castelli.
Attualmente i fruitori dei castelli vengono accompagnati nel
percorso di visita dal personale opportunamente formato che
fornisce oralmente informazioni sul sito. L'introduzione di un
sistema di dispositivi digitali in grado di gestire immagini e
suoni consentirà di rispondere alle esigenze di diverse tipologie
di clientela, tra le quali anche quella dei non udenti e, a tal
fine, si prevede di coinvolgere gli enti e le associazioni di
categoria nella fase di progettazione del sistema. Segnaliamo
inoltre che presso il Museo di arte moderna e contemporanea del
Castello Gamba è possibile effettuare la visita della collezione
con l'ausilio di un
tablet
che fornisce informazioni
dettagliate sui percorsi e sulle opere anche accessibili ai non
udenti. Si fa presente infine che il Dipartimento Sovrintendenza
per i beni e attività culturali, qualora vi sia la richiesta, è
disponibile a prevedere la presenza di un interprete anche
attraverso il linguaggio dei segni che permetta proprio ai non
udenti di poter seguire le diverse iniziative organizzate. Il BREL
infatti, sollecitato in tal senso, nell'organizzare il 12 ottobre
2018 la conferenza "Il pane dal chicco alla tavola" ha previsto la
traduzione simultanea della lingua dei segni.
Quesito n. 2: "
qual è la percentuale di non udenti della
popolazione valdostana
". Dico quante sono le persone affette da
sordomutismo: 14 di sesso maschile e 20 di sesso femminile (in
totale sono 34).
Quesito n. 3: "
se esistono ad oggi degli studi sulla
possibilità di rendere totalmente fruibili iniziative di stampo
sociale
". Non si è a conoscenza di studi in tal senso. Voglio
sottolineare che nei mesi scorsi ho incontrato per ben due volte
l'Ente Nazionale Sordi, la struttura regionale, perché è loro
intenzione nel 2020 organizzare il 25° anniversario del Comitato
Giovani Sordi Italiani qui, in Valle d'Aosta, quindi direi anche
una
liaison
turistica. Direi che in questo percorso di
approfondimento sulla manifestazione e sulle reali esigenze che
hanno evidenziato anche e soprattutto dal punto di vista sanitario,
potremo sicuramente entrare nel merito e, assieme all'Associazione,
faremo queste verifiche. Pensavo poi che si potrebbe fare anche una
cosa, proprio per dare maggiori risposte, individuare magari, nella
prossima
Saison Culturelle
, alcuni film sottotitolati per
dare anche a loro la possibilità di partecipare a questo importante
percorso, che è il giro del mondo in 50 film.
Presidente
- La parola alla collega Nasso per la
replica.
Nasso (M5S)
- Ringrazio l'Assessore Baccega e l'Assessore
Viérin, che ha delegato le risposte al suo collega. Ben vengano le
iniziative che lei mi ha elencato - mi ha parlato delle visite ai
castelli, di alcuni musei -, perché sotto questo aspetto secondo me
non ci sono barriere da mettere tra i colori politici. A mio avviso
ogni mattoncino che si mette è qualcosa di guadagnato, quindi non
posso dire nient'altro che essere soddisfatta di queste iniziative;
alcune le conoscevo già, altre me le ha elencate lei. Molto
interessanti sono i numeri, direi fortunatamente molto bassi, per
una realtà così piccola; sono sicuramente numeri che rispecchiano
anche le percentuali italiane e, per fare un ragionamento a voce
alta, io pensavo, al di là dei musei, dei castelli o come ha detto
lei, alcune conferenze, perché spesso e volentieri ci sono
conferenze organizzate anche da associazioni private o sotto il
patrocinio della Regione anche con 100-200 persone. È anche vero
che con un numero così basso potrebbe essere un'idea, in futuro,
che una di queste persone comunicasse la sua presenza prima, così
poi la Regione agirà di conseguenza, perché sennò si rischierebbe
di avere una risorsa preziosa per nulla se poi alcune di queste 34
persone non saranno presenti ad un'iniziativa, con una richiesta
per
mail
o con una telefonata. Questa potrebbe essere una
direzione interessante quando ci sono conferenze con alti
numeri.
Per quanto riguarda l'intenzione di rendere fruibile anche i
film con i sottotitoli il prossimo anno, alcuni ci sono già - vedi
la
Saison Culturelle
e di altri tipi di iniziative -, perché
quando le cose ci sono ben venga dirlo. Pertanto, come ho detto
prima, questi piccoli passetti che vanno in questa direzione sono
un seme per un'integrazione totale anche da parte di queste persone
non udenti. Ringrazio pertanto per la risposta. Continueremo ad
avere le antenne dritte, perché è una tematica senz'altro
interessante ed importante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK