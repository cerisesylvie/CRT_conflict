Consiglio Regionale della Valle d'Aosta - Oggetto del Consiglio n. 1707 del 20 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula
Oggetto del Consiglio n. 1707 del 20 dicembre 1995 - Resoconto
SEDUTA ANTIMERIDIANA DEL 20 DICEMBRE 1995
OGGETTO N. 1707/X Presenza di cantieri di lavoro nel tratto
autostradale Pont-Saint-Martin/Aosta. (Interrogazione)
Interrogazione Rilevato che l'autostrada A5 è sovente
interessata da lavori di manutenzione, i quali perdurano anche per
lunghi periodi;
Constatato che non sempre tali lavori stradali sono giustificati
da reali esigenze di ordine manutentivo;
Tenuto conto altresì del pericolo che rappresentano i suddetti
cantieri per la circolazione autostradale;
Considerato che paradossalmente le opere manutentive si
effettuano spesso in coincidenza dei periodi delle "grandi
vacanze", producendo inevitabili intasamenti del traffico veicolare
o pesante sulle corsie e/o carreggiate rimaste disponibili;
i sottoscritti Consiglieri
Interrogano
la Giunta regionale per conoscere:
1) quali sono le motivazioni che giustificano la presenza di
cantieri nel tratto autostradale indicato in premessa;
2) nel periodo 1° gennaio 1995-15 novembre 1995 per quanti
giorni l'autostrada A5 - tratto Pont-Saint-Martin - Aosta est - è
stata interessata da cantieri;
3) a quanto ammontano le spese sostenute per le opere oggetto
della presente interrogazione per il periodo 1° gennaio 1995 - 15
novembre 1995;
4) qual è il piano programmatico di intervento sul tratto
autostradale in questione per l'anno 1996 e il relativi
stanziamenti preventivati.
F.to: Linty - Tibaldi
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Rispondendo all'interrogazione formulata
dai Consiglieri Linty e Tibaldi e sulla base delle informazioni
acquisite presso la SAV, occorre anzitutto rilevare come su una
struttura stradale interessata nel 1994 da lire 9.751.490 transiti
di veicoli, di cui il 19 percento di mezzi pesanti e che hanno
percorso complessivamente sulla stessa oltre 334 milioni di
chilometri, interventi di manutenzione sono determinati oltre che
dalla necessità di conservazione dell'opera, anche dalla esigenza
di mantenere elevato il livello di servizio e di sicurezza di una
arteria che deve consentire alte velocità di trasferimento.
Tra gli elementi più soggetti a tale tipo di attenzione c'è
evidentemente il manto stradale, per la conservazione del quale, in
base ad osservazioni visive di dettaglio e rilevazioni di tipo
strumentale, viene individuato il momento più opportuno di
intervento manutentivo da attuare preventivamente al manifestarsi
di situazioni di collasso.
Conseguentemente a tale serie di osservazioni vengono avviati i
programmi di manutenzione e rinnovo. Operandosi sul piano viabile,
ogni intervento determina soggezioni al traffico rappresentate da
riduzione della sezione stradale utile, disciplinate a norma di
codice della strada e pertanto non pericolose, là dove l'utenza si
comporti conformemente alle segnalazioni apposte.
E' peraltro evidente, in particolar modo nella nostra regione,
che la buona riuscita delle pavimentazioni è legata alla stesa del
conglomerato in stagione favorevole, escludendo pertanto i mesi
freddi, generalmente novembre-dicembre-gennaio-febbraio.
E' altresì preoccupazione generale dell'Amministrazione
autostradale non dar corso a restringimenti di carreggiata nei
periodi di grosso traffico, quali il periodo pasquale, l'inizio del
mese di maggio caratterizzato da una concentrazione di giorni
festivi, e i mesi estivi di luglio-agosto. Pertanto tale tipo di
intervento deve essere concentrato nella restante parte dell'anno,
nel nostro specifico caso, stante la breve estesa dell'autostrada,
anche con più interventi concomitanti.
Nel 1995 si sono avute deviazioni di carreggiata per 136 giorni
con soggezioni per il traffico determinate da interventi di rinnovo
e manutenzione alla sovrastruttura stradale. Per ridurre il disagio
a questi, sono stati associati interventi anche di altra natura,
quali i rinnovi degli impianti di illuminazione di una
galleria.
Le spese complessive di manutenzione, che saranno riscontrabili
nel bilancio sociale relativo all'anno che sta concludendosi,
ammontano a 4,7 miliardi di lire. Importo di analogo ordine di
grandezza sarà ipotizzabile per il 1996.
Il piano programmatico degli interventi manutentivi per il 1996
è in fase di approntamento e dovrà altresì essere ricalibrato al
termine della stagione invernale per tenere conto delle eventuali
conseguenze degli agenti atmosferici. Agli effetti delle soggezioni
al traffico vedrà interventi manutentivi alle pavimentazioni
collocate essenzialmente fra le stazioni di Verrès e di
Quincinetto, e per i rinnovi illuminotecnici presso le gallerie
Garin in Comune di Châtillon.
Presidente Ha chiesto la parola il Consigliere Linty.
Linty (LN) Questa interrogazione nasce da un'esigenza
dell'interrogante, perché percorrendo l'autostrada tutti i giorni
viene difficile da comprendere come fino a ieri un tratto di strada
era perfettamente liscio ed asfaltato e il giorno dopo si vedono
questi macchinari da cantiere che raschiano l'asfalto per
ricoprirlo con un manto nuovo.
Ora, se l'intervento manutentivo ha un senso là dove ci sono
delle fratture o delle buche sull'asfalto, viene da chiedersi come
mai ci sia un intervento di manutenzione là dove tali fratture non
vi sono, anche se, non essendo un tecnico, non conosco se ci sono
dei cedimenti strutturali sotto i cavalcavia o altre cose.
Comunque viene da chiedersi come mai la A5 è quasi sempre un
cantiere, perché se è vero che ci sono stati 136 giorni nei quali
si sono verificate delle deviazioni di traffico, a me sembra che
comunque questi giorni siano tanti, al di là dei milioni di
chilometri percorsi, e a maggior ragione proprio per l'intensità di
traffico che attanaglia la A5. E i giorni aumentano se non ci sono
i cambi di carreggiata, ma se, come ieri sera nella fattispecie,
essendo necessario asfaltare un piccolo tratto di strada, si
verifica un altro restringimento.
Inoltre, chiedo se ci vogliono 5 miliardi l'anno per mantenere
questo tratto di autostrada, pur - come dicevo prima - tenendo in
considerazione la mole di traffico che l'attraversa. Chiedo solo,
là dove è possibile, di comunicare alla società che gestisce questo
tratto di autostrada di fare gli interventi solo là dove il manto
stradale è messo in seria discussione da fratture o da buche, anche
perché credo che la Regione detenga una notevole quota di azioni
della SAV, quindi giusto è che faccia sentire la propria voce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK