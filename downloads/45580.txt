Consiglio Regionale della Valle d'Aosta - Oggetto del Consiglio n. 2248 del 4 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2248 del 4 aprile 2023 - Resoconto
OGGETTO N. 2248/XVI - Interpellanza: "Predisposizione di un
disegno di legge che contenga misure per contrastare il caro
bollette e notizie in ordine alla bozza di norma di attuazione
sulla soppressione della componente tariffaria dello
Stato".
Marguerettaz (Presidente) -
Colleghi, vista l'assenza
dell'assessore Bertschy, nell'ambito di quelle previste nel suo
Assessorato, c'è la 32 che è stata fatta dal collega Marquis, per
cui risponde il presidente Testolin, quindi prego il collega
Marquis di prenotarsi per la presentazione del punto n. 32
all'ordine del giorno. La parola al collega Marquis per la
presentazione.
Marquis (FI) -
Abbiamo presentato quest'iniziativa a
seguito di una mozione approvata nello scorso 5-6 ottobre 2022 dove
sostanzialmente, a fronte della situazione del "Caro bollette",
veniva dato mandato con un impegno che è stato approvato in aula al
Governo regionale di predisporre una bozza di norma di attuazione
sulla soppressione per le bollette in Valle d'Aosta della
componente oneri di trasporto e di sistema.
In quella circostanza, nell'ambito della discussione, era stato
evidenziato che in quel particolare momento, così come ancora oggi,
gli oneri di sistema sono azzerati nelle bollette per scelta dello
Stato nel riscontrare le difficoltà che si hanno a far fronte al
"Caro energia".
Quando abbiamo presentato quest'interpellanza, era uscita una
notizia stampa che entro il 31 del mese di marzo scorso molto
probabilmente sarebbe cessata la soppressione temporanea, che era
stata disposta dallo Stato, di questa agevolazione di sottrazione
dalle bollette degli oneri di sistema e di trasporto.
Questa è un'incidenza che per chi non ha consumi - perché
bisogna fare questo raffronto - su una bolletta vale circa il 27%
della bolletta bimestrale che i cittadini devono pagare.
A fronte di questa situazione, dell'impegnativa che era stata
data al Governo d'intervenire nel più breve tempo possibile,
considerata anche l'instabilità che c'è stata e quindi queste
problematiche, siamo a chiedere se è già stato predisposto
qualcosa, se c'è la volontà di adempiere a quest'impegnativa per
provare a percorrere questa strada, una strada che si sostiene
possa dare delle soluzioni in Valle d'Aosta, perché la Valle
d'Aosta, a differenza degli altri, è anche titolare della rete di
concessione di distribuzione attraverso la società Deval, quindi
siamo sostanzialmente degli esportatori di energia: lo Stato
dovrebbe considerare che la Valle d'Aosta, nell'ambito di un
bilancio energetico, non ha energia in entrata ma energia in uscita
e si gestisce la propria rete.
Crediamo che questo sia un tema di assoluto interesse da
perseguire, da provare con tutte le nostre energie a ottenere nei
confronti dello Stato.
Ho detto che il 31 del mese di marzo correva voce che doveva
cessare quest'agevolazione, che è stata prorogata per ulteriori tre
mesi, quindi la situazione è in divenire e quindi bisogna tener
conto che probabilmente a breve cesserà questo beneficio che è
stato dato dallo Stato.
Chiediamo se è possibile predisporre questa bozza e se si
condivide, così come è stato fatto nell'anno passato, di
predisporre un disegno di legge per riscontrare le difficoltà a cui
devono far fronte i cittadini che versano in situazioni di maggiore
difficoltà e di disagio per sostenere il costo di accesso
all'energia.
Pertanto, anche in quest'ambito, si chiede se c'è la possibilità
o la volontà di predisporre un disegno di legge che possa dare un
aiuto e un sostegno a chi vive delle situazioni di grande
difficoltà.
Presidente -
Per la risposta, la parola al presidente
della Regione Testolin.
Testolin (UV) -
Il consigliere Marquis, richiamandosi a
una mozione approvata nella seduta tenutasi il 5 e il 6 ottobre
scorsi, interpella il Governo regionale al fine di conoscere "Se
sia stato dato corso all'impegno di cui all'iniziativa sopra
indicata nel predisporre la bozza di norma da sottoporre alla
Commissione Paritetica".
Ora, a tal proposito, occorre preliminarmente rilevare come si
sia in attesa della nomina dei componenti statali della Commissione
Paritetica da parte del Governo Meloni, peraltro in carica dal 22
ottobre, dunque successivamente alla presentazione della suddetta
mozione. In ogni caso occorre rilevare come, sin dai primi giorni
dell'insediamento, il Governo regionale abbia richiesto al
competente Dipartimento una ricognizione di tutte le questioni
poste all'attenzione della Commissione Paritetica che potranno
essere oggetto d'interlocuzione non appena la stessa sarà
ricomposta.
Sulla questione oggetto della presente interpellanza, molto si è
discusso durante la seduta consiliare dello scorso ottobre, ma la
situazione - come già allora risultava evidente - è complessa se la
si vuole affrontare con serietà e con spirito risolutivo,
aggiungerei.
Occorre verificare infatti attentamente il quadro normativo e le
facoltà di cui dispone la Regione, ma questo sarà il lavoro
propedeutico alla presentazione delle istanze a suo tempo
condivise.
Per quanto attiene invece il secondo quesito, ossia "Se si
condivide la necessità di predisporre entro sessanta giorni un
disegno di legge di aiuti per le famiglie valdostane teso a
fronteggiare il 'Caro bollette'", si evidenzia come la situazione
dei costi delle bollette al momento sia in moderata remissione.
Si ritiene dunque più opportuno attenzionare le prossime
decisioni del Governo nazionale in relazione alle quali si dovranno
operare dei ragionamenti valutando, se del caso, coordinate azioni
similari a quelle già adottate nel recente passato per sostenere i
cittadini e le famiglie nell'affrontare queste maggiori spese, che
è sostanzialmente una valutazione simile a quella che ha espresso
lei nella presentazione dell'interpellanza e che sarà oggetto di
valutazione con il divenire di una situazione che, seppure
lentamente, come spiegato sopra, sta migliorando.
Presidente -
Per replica, la parola al collega
Marquis.
Marquis (FI) -
Ho ascoltato con attenzione le
considerazioni che il Presidente ha svolto in risposta di
quest'iniziativa.
Che la situazione non sia particolarmente facile, articolata e
complessa è noto sull'argomento, però che sia una situazione che
meriti di essere affrontata con la dovuta attenzione e solerzia, è
altrettanto vero.
Quello che si è potuto comprendere dalla sua risposta Presidente
- e ovviamente lei può solo rispondere per questo breve lasso di
tempo in cui ha preso carica - è che il Governo, dal 7 ottobre a
oggi, non ha ancora preso in carico questo problema, neanche a
livello di valutazione preliminare della documentazione necessaria
per inquadrare la problematica e per arrivare alla definizione di
una norma di attuazione.
Quindi, per quanto ci riguarda, sollecitiamo quest'approccio,
che si faccia questa verifica documentale, perché riteniamo che sia
fondamentale andare in questa direzione. Ci sono delle ragioni che
ci portano a sostenere quest'opportunità, questa possibilità,
perché la Regione credo che debba rivendicare i propri diritti,
perché gli oneri di trasporto e di sistema, per la maggior parte,
sono degli oneri che vengono resi disponibili per incentivare la
realizzazione di impianti rinnovabili.
Noi ci troviamo in una situazione paradossale: dobbiamo andare,
quali titolari di gestione di una rete di distribuzione della
concessione, a corrispondere dei sostegni alle altre Regioni per
incentivare la loro produzione di energia rinnovabile.
Credo che delle ragioni per sostenere questa posizione ci siano,
sollecitiamo il Governo a prendersi carico di questa questione,
così come sul punto n. 2, sebbene ci siano delle situazioni che
siano leggermente, dico moderatamente, migliorate rispetto
all'autunno scorso, c'è sempre la necessità di sostenere chi ha
delle grosse difficoltà a pagare le bollette.
Quindi anche sotto questo profilo credo che piuttosto che
arrivare poi in ultimo, e come al solito di corsa, ad affrontare
delle situazioni con estrema difficoltà, è anche bene prendersi per
tempo e analizzare con la dovuta calma la situazione per cercare di
portarsi avanti e non dover poi intervenire a posteriori con tutta
una serie di difficoltà, così come abbiamo già avuto modo di vedere
nel passato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK