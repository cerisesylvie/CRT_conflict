Consiglio Regionale della Valle d'Aosta - Oggetto del Consiglio n. 4346 del 24 marzo 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4346 del 24 marzo 1993 - Resoconto
OGGETTO N. 4346/IX Valutazione della situazione conseguente
all'indagine giudiziaria relativa alla realizzazione del raccordo
del Gran San Bernardo.
(Approvazione di mozione).
Mozione Appreso che la Procura della Repubblica di Aosta,
nell'ambito dell'indagine sugli illeciti connessi con la
realizzazione del Raccordo autostradale del Gran San Bernardo, ha
individuato ipotesi di reato che coinvolgono imprenditori,
parlamentari, dirigenti della SAV, l'ex Presidente della Giunta
regionale ed il suo segretario particolare;
Evidenziato, in particolare, che la Magistratura sta indagando
su fenomeni di corruzione che avrebbero accompagnato l'inserimento
del raccordo del Gran San Bernardo nel programma delle Colombiadi e
gli affidamenti dei lavori;
Ritenuta necessaria una valutazione attenta della situazione che
si è creata e che coinvolge la credibilità ed il ruolo delle
istituzioni regionali;
Il Consiglio regionale della Valle d'Aosta
Impegna
il Presidente della Giunta regionale a predisporre e presentare
al prossimo Consiglio una relazione:
a) sull'iter del progetto del Raccordo del Gran San Bernardo,
dalla prima deliberazione di affidamento dell'incarico di
progettazione fino ai decreti del Ministro di Lavori Pubblici di
approvazione del progetto e della prima variante;
b) sulla situazione azionaria e patrimoniale della SAV e sui
comportamenti dei rappresentanti della Regione nel Consiglio di
Amministrazione e nelle Assemblee dei soci nella SAV S.p.A.;
c) su eventuali fatti illeciti di cui la Presidenza della Giunta
regionale è venuta a conoscenza.
F.to: Riccarand.
Presidente
Ha chiesto la parola il Consigliere
Riccarand.
Riccarand (VA)
Ringrazio il Consiglio per la
disponibilità dimostrata a discutere subito questo argomento. Il
nostro Gruppo ha individuato, con questa mozione, lo strumento
tecnico per poterlo affrontare e ci sembra che possa essere
rappresentato da una prima riflessione che oggi si può fare, ma
finalizzata soprattutto ad una relazione che si richiede al
Presidente della Giunta da presentare al prossimo Consiglio
regionale.
A mio avviso ci sono almeno tre aspetti da valutare. Il primo è
quello rappresentato dall'iter del progetto, dai problemi che ha
presentato questo tipo di progettazione e dai problemi ancora
aperti rispetto alla parte conclusiva del raccordo che si vuole
realizzare.
Il secondo aspetto riguarda il ruolo all'interno di questa
vicenda, la composizione cioè della SAV, ed il ruolo che hanno
avuto i rappresentanti della Regione all'interno della società
stessa.
Il terzo aspetto riguarda più propriamente quello che sappiamo e
che è emerso dalle indagini giudiziarie in corso su una serie di
illeciti che hanno accompagnato la vicenda del raccordo del Gran
San Bernardo.
Per quanto riguarda l'iter del progetto, se ne è già discusso
più volte in questo Consiglio, soprattutto dietro pressione del
Comitato di Signayes, che da un anno e mezzo ha segnalato
l'incongruità del progetto ed il fatto che lo stesso, redatto
affrettatamente, non ha tenuto in considerazione le esigenze della
frazione.
Sappiamo che esiste una situazione in evoluzione con incontri in
sede ministeriale e la predisposizione in corso di un progetto di
variante e, quindi, credo che la relazione che qui si richiede al
Presidente della Giunta, possa essere l'occasione per fare il punto
della situazione anche per quanto riguarda la zona di Signayes ed
il progetto che si sta realizzando.
Per quanto riguarda il ruolo della SAV, c'è una situazione non
affatto chiara sulla composizione azionaria di questa società.
Sappiamo che ci sono stati dei passaggi di pacchetti di capitale
azionario, da Istituti di Credito alla società autostrada
Torino-Milano. Passaggio azionario che in un certo senso non è mai
stato ufficializzato e che ha creato una situazione di non
trasparenza azionaria, ma che comunque ha di fatto consentito
l'assunzione del controllo da parte della SAV e di un gruppo di
imprese facenti capo a Ligresti e a Gario.
Questa situazione, creatasi, credo, a motivo del blocco
dell'autorizzazione del Ministero del Tesoro verso una garanzia
fideiussoria per un prestito che la SAV aveva richiesto di circa
300 miliardi di lire ad un pool di banche, per portare avanti la
realizzazione di quest'opera.
In seguito al blocco da parte del Ministro c'è stato poi un
intervento dell'Amministrazione regionale, che ha garantito
un'anticipazione di garanzia fideiussoria su una quota di mutuo di
lire 25 miliardi.
Sulla situazione azionaria della SAV, non mi risulta che a
tutt'oggi sia stata fatta la dovuta chiarezza e quindi su questo
aspetto credo che sarebbe opportuno avere una comunicazione in
Consiglio per sapere come stanno effettivamente le cose; se il
pacchetto del 12 percento acquisito dalla società Autostrade
Torino-Milano è ritornato ad altri soci o se è rimasto alla
società; chi controlla effettivamente in questo momento la SAV;
qual'è la sua situazione patrimoniale, se è vero che questa società
è sull'orlo del tracollo; se è vero che non ha i soldi per pagare
le imprese; se è riuscita ad ottenere dei mutui e da chi.
Collegato a questo c'è poi il problema del rinnovo del Consiglio
di amministrazione della SAV, in particolare per quanto riguarda i
sette rappresentanti dell'Amministrazione regionale.
Al Consiglio del 6-7 aprile dovranno essere nominati i nuovi
rappresentanti e sappiamo che si pone il problema di rinnovare in
toto la delegazione dei rappresentanti della Regione perché non
possiamo dare un giudizio positivo sul ruolo svolto dai
rappresentanti della Regione all'interno del Consiglio di
amministrazione con tutte le vicende in corso.
Questo aspetto sarà anche oggetto di voto nel prossimo
Consiglio.
La terza questione che poniamo con la mozione è quella della
vicenda giudiziaria. Anche qui le notizie che abbiamo come
Consiglio, sono frammentarie, ed in questo caso non possono essere
diversamente perché il titolare dell'inchiesta è la Magistratura;
però le dimensioni della vicenda sono grandi, notevoli, gravi e
preoccupanti.
Sappiamo che sono stati arrestati e sono inquisiti tre impresari
di notevole importanza che operano in Valle d'Aosta, quali Binasco,
titolare dell'Itinera; Follioley, titolare della più grande impresa
operante in Valle d'Aosta e Bertino, titolare di un gruppo
d'imprese che operano in modo intenso, nella nostra Regione.
Sappiamo che sono stati inviati avvisi di garanzia al Presidente
ed al Direttore della SAV e che inoltre sono stati coinvolti
nell'inchiesta, sempre con avvisi di garanzia e con gravi
imputazioni, esponenti di questo Consiglio o che comunque hanno a
che vedere con il sistema dei Partiti regionali: quali l'ex
Presidente della Giunta regionale, il suo segretario particolare,
il capogruppo del PSI, il capogruppo del PRI, il capogruppo degli
ADP, l'ex Consigliere Tonino, il Sindaco di Courmayeur Tamietto e,
sappiamo ancora che sono stati coinvolti in questa vicenda, con
avvisi di garanzia, il Deputato On. Botta e l'amministratore
finanziario della DC a livello nazionale Citarristi.
Infine non so se questo è collegato direttamente al raccordo del
Gran San Bernardo, ma è stato arrestato un responsabile dell'Anas,
Scotto, che ha operato a lungo in Valle d'Aosta. E che credo sia
stato rilasciato in questi giorni.
Esiste una vicenda che coinvolge almeno una quindicina di
persone ed alcune di esse hanno svolto un ruolo economico e
politico di notevole rilevanza.
Quello che si è capito dalle notizie giornalistiche è che ci
sarebbero stati dei fenomeni di corruzione, legati all'inserimento
del raccordo del Gran San Bernardo, nel programma delle opere
"colombiadi" con tutto quello che questo comportava e cioè tangenti
versate a livello nazionale e a livello locale per favorirne
l'inserimento e quindi la conseguente aggiudicazione dei lavori
delle Imprese di fiducia, senza la partecipazione a gare di appalto
e senza le procedure normali per le assegnazioni delle gare.
Abbiamo inoltre appreso che l'ex Presidente della Giunta
regionale avrebbe ricevuto pacchi con centinaia di milioni da
Follioley e che questi soldi sarebbero serviti a finanziare la loro
coalizione di maggioranza DC-PDS-PSI-ADP-PRI.
I giornali scrivono che negli uffici degli assessorati si
passavano, di mano in mano, pacchi di decine di milioni provenienti
da Follioley.
Sono fatti gravi che colpiscono pesantemente il ruolo del
sistema politico dei partiti, ma anche il ruolo del Consiglio e
dell'Amministrazione regionale. Io ritengo che sia doveroso
ricostruire in modo più chiaro possibile i fatti ed aprire un
dibattito per capire le problematiche che hanno potuto creare una
simile situazione e che cosa occorre fare per uscirne e per evitare
che questo si ripeta.
Io credo che le forze politiche che sono state coinvolte
direttamente o meno, debbano riflettere su questi avvenimenti ed
esprimere una valutazione sulla vicenda.
Al cittadino deve essere lanciato un messaggio e va detto che
cosa si intende fare per evitare che quello che è successo, e che
non sembra essere smentito, non debba più ripetersi in futuro.
Ripeto che si tratta di avvenimenti particolarmente gravi, anche
se non si può dire che non si siano mai verificati, ma qui ci
troviamo di fronte ad un qualcosa di organico, ad un sistema d'uso
della tangente in modo esteso e diffuso, che ha coinvolto non solo
singole persone o singole forze politiche, ma addirittura un intero
sistema politico che evidentemente non può che portarci ad una
seria riflessione verso un sistema di funzionamento partitico e
politico inaccettabile.
Lo scopo di questa mozione è semplicemente questa: esprimere la
preoccupazione da parte del Consiglio rispetto a questa situazione,
sottolinearne la gravità che sconvolge tutte le regole del
confronto politico.
La mozione chiede che ci sia un impegno da parte del prossimo
Consiglio per un'esposizione organica su queste vicende nei suoi
vari aspetti e ci possa essere un pronunciamento da parte di tutte
le forze politiche.
Questo è l'obiettivo della mozione ed il dispositivo credo che
sia molto chiaro: "Si impegna il Presidente della Giunta regionale
a predisporre e presentare al prossimo Consiglio una relazione
sull'iter del progetto del raccordo del Gran San Bernardo, dalla
prima deliberazione di affidamento dell'incarico di progettazione,
fino ai Decreti del Ministro dei Lavori Pubblici di approvazione
del progetto della prima variante, sulla situazione azionaria e
patrimoniale della SAV e sui comportamenti dei rappresentanti della
Regione e del Consiglio di amministrazione nell'assemblea dei soci
della SAV S.p.A., sui fatti illeciti di cui la Presidenza della
Giunta regionale è eventualmente venuta a conoscenza, su quello che
ufficialmente si sa e si è in grado oggi di ricostruire, anche
sulla base di contributi di chiarezza che ogni Consigliere, e qui
ne abbiamo diversi, e ogni forza politica ha il dovere di
esprimere".
Si dà atto che, dalle ore 11,35, presiede il Presidente
Bich.
Presidente
Ha chiesto la parola il Presidente della
Giunta, Lanivi.
Lanivi (GM)
Mi pare che il Consigliere Riccarand abbia
presentato un'illustrazione alla mozione che in linea di massima ci
trova d'accordo, quindi voteremo facendo solo le seguenti
osservazioni:
Primo, per quanto riguarda tutta l'informativa che doverosamente
sono chiamato a dare al Consiglio regionale, sarà un'informativa di
cui potrò fare riferimento, e cioè il Consigliere Riccarand sa che
molta documentazione è stata sequestrata dall'autorità giudiziaria
e quindi io potrò riferire solo per quella in mio possesso ed per
quello che richiederò direttamente agli interessati.
Secondo punto: va ribadita l'enorme confusione di ruoli delle
funzioni, cioè la funzione della magistratura è una, quella degli
organi politico-amministrativi è un'altra e quindi mi asterrò dal
fare considerazioni che vadano oltre le mie competenze.
Terzo riferimento a cui vorrei fare cenno, sono le valutazioni
di tipo politico che spettano a persone e forze politiche
interessate da queste vicenda.
Per quanto mi concerne credo di interpretare la volontà della
Giunta e della maggioranza; pertanto siamo d'accordo nel votare
questa mozione e di presentare questa relazione al prossimo
Consiglio.
Presidente
Ha chiesto la parola il Presidente
Beneforti.
Beneforti (DC)
Per dire che non siamo contrari alla
mozione presentata dal Con-sigliere Riccarand. Con questa mozione
si impegna la Giunta a presentare al prossimo Consiglio una
relazione sull'iter del pro-getto del Raccordo del Gran San
Bernardo, sulla situazione azio-naria e patrimoniale della SAV e su
eventuali fatti illeciti di cui la Presidenza della Giunta è venuta
a conoscenza. Interessa anche a noi certamente conoscere tutti gli
aspetti di questa vicenda.
Come la pensiamo è stato già da noi detto ad alcuni giornali per
cui non sono contrario ad un confronto su una relazione predisposta
dal Presidente della Giunta.
Ribadisco la gravità dei fatti e mi auguro anch'io che in futuro
non debbano ripetersi.
Aspettiamo il prossimo Consiglio per conoscere la relazione che
presenterà il Presidente della Giunta e sulla quale ci
confronteremo e daremo anche il nostro apporto.
Non abbiamo niente in contrario a votare questa mozione.
Presidente
Ha chiesto la parola il consigliere
Pascale.
Pascale (PSI)
Siamo anche noi favorevoli a votare questa
mozione; e se ci sarà una relazione del Presidente della Giunta su
tutte le vicende in questione, interverremo penso anche sul punto
che Riccarand voleva mettere in discussione e cioè la questione
morale che oggi investe tutte le forze politiche.
È chiaro che questo fa parte di un sistema abbastanza vasto
praticato in Italia e anche in Valle d'Aosta in questi ultimi
anni.
Su questo non abbiamo nessuna difficoltà ad affrontare il
proble-ma, ma vogliamo dire già sin d'ora che la vicenda, di cui è
notizia sui giornali, riguarda le persone individualmente e non i
partiti.
Presidente
Ha chiesto la parola il Consigliere Cristina
Monami.
Monami (GV-PDS-SV)
Anche noi voteremo questa
mozione e ci sembra che sia giusto che il consiglio affronti questo
argomento così attuale e così scottante e ancora più giusto che lo
si faccia attraverso una relazione che il Presidente della Giunta
elaborerà e presenterà portando dati at-tendibili e concreti.
Riteniamo, quindi, che si debba fare chiarezza su questi fatti
anche gravi e sconcertanti, perché si parla di tangenti anche in
Valle d'Aosta e si ritorna a parlare di connessione tra politica e
affari e quindi credo che né le forze politiche e né quelle
istituzionali possano sottrarsi a questo confronto.
Il collega Beneforti diceva di sperare che questi fatti non
accadano più. Per costruire il futuro bisogna analizzare il passato
e se necessario anche giudicarlo. Il giudizio penale sulle persone
credo non spetti a noi, la magistratura esiste e sta facendo il suo
lavoro ed io mi auguro che lo faccia in fretta ed in maniera
approfondita e che nessuno, e nulla, scappi a questo
rastrellamento.
Per quanto ci riguarda riteniamo che non abbiamo motivo di non
pensare che Tonino, il nostro ex-segretario, sia estraneo a questa
faccenda, ragione per cui anche da parte di questo banco gli
rinnoviamo la nostra solidarietà, la nostra stima e il nostro
affetto, mentre auguriamo a lui che possa presto dimostrare la sua
innocenza ed alla magistratura di poter dimostrare come realmente
queste tangenti siano state utilizzate.
Presidente
Ha chiesto la parola il Consigliere
Stévenin.
Stévenin (UV)
Nous ne sommes pas de vautours. Nous
n'avons aucune intention de nous servir de cette situation pour
faire de la propagande politique.
Les faits sont là, devant nous, les faits sont évidents. Donc,
il n'y a rien d'autre à ajouter.
Nous suivons avec attention, comme tous ceux qui sont dans cette
salle, les événements futurs. C'est à la population de juger.
Presidente
Pongo in votazione la mozione indicata in
oggetto.
Esito della votazione:
Presenti, votanti e favorevoli: 25
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK