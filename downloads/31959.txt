Consiglio Regionale della Valle d'Aosta - Oggetto del Consiglio n. 809 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 809 del 21 ottobre 2009 - Resoconto
OGGETTO N. 809/XIII - Interpellanze: "Iniziative per
migliorare i locali adibiti alla riabilitazione dei soggetti
cardiopatici presso l'ospedale Beauregard".
Interpellanza
Ricordato che presso l'ospedale Beauregard di Aosta è attivo
sin dal 1993 un servizio di riabilitazione cardiaca per
infartuati;
Considerato che gli ormai oltre duecento utenti che ogni anno
utilizzano questo servizio debbono svolgere la fisioterapia e le
altre pratiche riabilitative in un ambiente poco confortevole,
posto tra le cucine e la camera mortuaria del presidio
ospedaliero;
Preoccupati per la grave situazione della struttura e per le
evidenti ricadute negative a carico di cittadini già segnati da un
evento rilevante dal punto di vista della salute e delle
prospettive di vita;
la sottoscritta Consigliera regionale
Interpella
la Giunta regionale per conoscere se intenda individuare, in
accordo con l'Azienda sanitaria regionale, nel più breve tempo
possibile nuovi, più ampi e più adeguati spazi per il servizio di
riabilitazione cardiologica, in modo da abbandonare quelli
attualmente in uso al Beauregard.
F.to: Carmela Fontana
Interpellanza
Preso atto dell'indecente condizione dei locali dell'ospedale
Beauregard, destinati al percorso riabilitativo dei cardiopatici,
condizione aggravata dalle interferenze con gli accessi alla camera
mortuaria ed al magazzino;
Esprimendo stupore per questa situazione che si trascina
ormai da quindici anni, senza trovare un'adeguata soluzione e che
il primario di cardiologia non esita a definire vergognosa;
Ritenendo tale condizione stridente con l'immagine di
eccellenza di cui la sanità valdostana gode nel pensiero
comune;
Preoccupati che tale inadeguatezza possa limitare
l'efficienza del reparto;
i sottoscritti Consiglieri regionali
Interpellano
l'Assessore competente per conoscere quali iniziative intende
adottare per rimuovere tale deplorevole situazione.
F.to: Giuseppe Cerise - Patrizia Morelli
Président
- La parole à la Conseillère Carmela
Fontana.
Fontana (PD)
- Grazie, Presidente.
Chi ha avuto un infarto, e per sua fortuna è uscito
dall'ospedale regionale con le sue gambe, si trova in una
situazione psicologica difficile. Qualcosa si è rotto nella
percezione delle proprie capacità e la vita diventa, di colpo, una
strada in salita che non si sa bene se sia in grado di affrontare o
meno, per cui alle difficoltà di una riabilitazione fisica si
aggiungono quelle di una riabilitazione psicologica. La complessità
di questo tipo di riabilitazione era ben presente nelle valutazioni
del medico che ha avviato questo tipo di attività in Valle d'Aosta,
la dottoressa Margherita Vona, tant'è vero che già molti anni fa
aveva fatto presente che la localizzazione della riabilitazione
cardiologica al Beauregard, fra cucina e camera mortuaria, non
poteva che essere considerata una localizzazione transitoria perché
sconveniente da un punto di vista psicologico e insufficiente dal
punto di vista operativo.
Si tenga presente che ad Aosta i pazienti fanno riabilitazione
due volte al giorno e neanche tutti i giorni, mentre nei centri più
avanzati si fanno molte più ore e molte più attività. Il risultato
finale lo abbiamo davanti agli occhi: la riabilitazione è sempre
fra la cucina e la camera mortuaria e i pazienti fanno
riabilitazione nel corridoio, dove ogni tanto passa qualche barella
con i deceduti. L'unica differenza è che la dottoressa Vona ora
dirige una clinica riabilitativa in Svizzera.
Ci chiediamo pertanto quale sia la reale intenzione della Giunta
regionale, se intenda avallare questo comportamento dell'azienda
USL della Valle d'Aosta, o se ritiene opportuno darsi da fare per
trovare una collocazione migliore ed una maggiore capacità
operativa a servizio di riabilitazione cardiologica. Grazie.
Président
- La parole au Conseiller Giuseppe Cerise.
Cerise G. (VdAV-R)
- Merci, M. le Président.
Con questa interpellanza intendiamo anche noi, come la collega
Fontana, richiamare l'attenzione di quest'Assemblea sulla
situazione di profondo disagio in cui versano i locali adibiti alla
riabilitazione dei cardiopatici all'ospedale Beauregard. Questo è
necessario per sollecitarne gli interventi, che riteniamo
improcrastinabili per rimuovere una situazione deprecabile e che
credo tutti ormai conoscano, in quanto ascesa all'onore della
cronaca locale.
Ritengo superfluo ogni ulteriore commento, in quanto credo sia
sufficiente leggere alcuni passaggi delle dichiarazioni rilasciate
dal primario, da un'infermiera del reparto di cardiologia e da un
paziente, dichiarazioni che sono più eloquenti di qualsiasi
considerazione che si può fare in merito. Non voglio tediarvi nel
leggervi tutto l'articolato, ma credo che alcuni passaggi siano
significativi.
"Avanti così, fra carrelli di panni sporchi, l'odore delle
cucine poco distanti, e le salme dirette all'adiacente morgue. Un
locale buio con una sola finestra, che si affaccia su un muro
grigio accanto al quale è parcheggiato un carro funebre... una
vergogna!"
- commenta il primario di cardiologia -
"Il
disagio per gli utenti è enorme, sono pazienti delicati che
soffrono di cuore, sono reduci da uno choc, hanno diritto ad un
luogo accogliente in cui fare un percorso riabilitativo sereno, non
chiediamo la luna".
"Lavoro qui dal 1994"
- dice un'infermiera -
"e la
situazione non è mai cambiata e non perché l'USL o gli assessori
non ne siano a conoscenza: ne ho visti passare molti di politici,
qui! Ogni volta si mostrano scandalizzati, increduli delle
condizioni in cui facciamo stare i pazienti, però poi nessuno di
loro fa niente, almeno finora..."
(c'è un'apertura di
speranza!).
"Il corridoio in cui i fisioterapisti si alternano per
valutare i pazienti è freddo soprattutto d'inverno e le tubature
che fuoriescono dai muri accompagnano l'esame con rumori
intermittenti. Questa è la mia sesta seduta"
- questo è un
paziente -
"e per due volte ho dovuto interrompere il test
cardiaco nel corridoio per far passare le bare"
. Poi fa un
apprezzamento per il personale medico.
Avevamo, già lo scorso Consiglio, presentato un'interpellanza
relativa alla situazione di inadeguatezza, allora, dell'impianto di
climatizzazione della geriatria del Beauregard. In quell'occasione
avevamo detto che era importante evitare che singoli episodi
potessero intaccare l'immagine sostanzialmente positiva della
sanità valdostana. A quell'episodio purtroppo se ne aggiunge un
altro, di cui non eravamo al momento a conoscenza, non certamente
qualificante neanche questo.
Crediamo pertanto che il problema che stiamo sollevando in
quest'Assemblea oggi meriti la dovuta attenzione, anche perché si
trascina dal 1993. È un'altra "patata bollente" che lei, Assessore,
si ritrova nelle mani... speriamo che in tempi accettabili riesca a
raffreddarla!
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. È una problematica,
questa, di cui sono stato messo a conoscenza quasi subito. Anch'io
faccio parte dell'elenco di politici che hanno fatto il sopralluogo
e a gennaio di quest'anno mi sono recato per verificare la
situazione di questi locali.
La collega Fontana ha già fatto una premessa di ordine medico,
di come sia importante la riabilitazione cardiologica per gli
infartuati, riabilitazione che, nonostante i locali, è stata
portata avanti in modo professionalmente corretto da parte del
personale medico, infermieristico e fisioterapico e, nonostante
tutto, i pazienti valdostani hanno potuto usufruire di una
riabilitazione qualitativamente importante, nonostante i problemi
di ordine logistico esistenti.
Posso dire che l'USL adesso sta portando avanti una
ristrutturazione di tutto il corridoio. Per quanto riguarda il
potenziamento della rete dei gas medicali e l'ammodernamento della
rete dell'acqua sanitaria e del riscaldamento, ci sarà, a breve,
una ristrutturazione di tutto il corridoio che non prevedrà più
percorsi comuni, e poi c'è - a fianco dell'attuale
hospice
,
che è terminato - una zona che resta a rustico, perché prima c'era
la centrale termica, che è stata spostata, di circa 250 metri
quadrati; questa è un'altra zona che potrebbe essere interessata ad
una delocalizzazione della struttura di riabilitazione
cardiologica.
Come ho detto, mi impegnerò in questa legislatura per risolvere
anche questo disguido di ordine logistico. Intanto credo che con la
soluzione di separare i corridoi si potrà, in tempi brevi, riuscire
a migliorare qualitativamente tutto l'aspetto della riabilitazione
cardiologica.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per la sensibilità
che ci mette per questo problema, ci ha dimostrato che c'è la
volontà di affrontarlo. Sì, la ristrutturazione ci sembra
importante, allevia un poco il problema, ma secondo me non lo
risolve. Bisogna mettercela tutta e trovare un locale adeguato. Il
nostro auspicio è quello che al più presto l'Assessore lo possa
fare. Grazie.
Président
- La parole au Conseiller Giuseppe Cerise.
Cerise G. (VdAV-R)
- Ringrazio l'Assessore per le
risposte che ci ha dato; mi pare che ci siano già delle indicazioni
piuttosto precise per come risolvere questo problema. Ci fa piacere
che lei si annoveri in quella schiera di politici che hanno fatto
questo percorso, comunque ne ha preso conoscenza diretta. Come
dicevo prima, ci sono anche gli aspetti positivi, perché si mette
in evidenza come il servizio da parte del personale sia di
eccellenza, cerchiamo anche di dare gli strumenti affinché questa
"eccellenza" possa dirsi tale. Grazie ancora.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK