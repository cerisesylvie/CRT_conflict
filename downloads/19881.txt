Consiglio Regionale della Valle d'Aosta - Oggetto del Consiglio n. 3062 del 5 marzo 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula
Oggetto del Consiglio n. 3062 del 5 marzo 2003 - Resoconto
OGGETTO N. 3062/XI Rinnovo della Commissione regionale per
l'impiego. (Interpellanza)
Interpellanza Preso atto che la Commissione regionale per
l'Impiego, nominata il 20 dicembre 1999, con durata triennale,
dovrebbe essere scaduta il 20 dicembre 2002;
Considerato che in sua assenza molti dei compiti affidati a
questa Commissione rischiano di non essere più espletati, e che
questo si tradurrebbe nella non attivazione di interventi a
servizio delle imprese e dei disoccupati;
la sottoscritta Consigliera regionale
Interpella
la Giunta per sapere:
1) se la Commissione regionale per l'Impiego è stata
rinnovata;
2) se, e come, in caso contrario, la Giunta intenda attivarsi
perché la Commissione possa riprendere a svolgere a pieno il suo
lavoro.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU)
L'argomento su cui volevo soffermarmi
oggi è proprio la Commissione regionale per l'impiego. È una
commissione che è stata istituita con legge n. 675/1977 presso ogni
ufficio regionale del lavoro e della massima occupazione.
È una commissione che svolge un ruolo importante in materia di
incontro e di riequilibrio offerta-lavoro; propone l'istituzione di
corsi di qualificazione professionale per lavoratori iscritti nelle
liste di collocamento e nelle liste di mobilità; predispone
programmi di inserimento al lavoro di lavoratori affetti da
minoranze fisiche o mentali in collaborazione con le imprese;
approva liste di lavoratori in mobilità; esprime parere sulle
richieste di cassa integrazione guadagni straordinaria; attesta
partecipazione ai lavori socialmente utili, e via dicendo. Non è
mia intenzione fare l'elenco delle infinite funzioni e attribuzioni
che ha la Commissione regionale per l'impiego.
L'ultima commissione è stata nominata dal Ministero del lavoro
nel dicembre 1999 e, avendo un incarico triennale, dovrebbe essere
scaduta il 20 dicembre 2002, quindi dovrebbe essere rinnovata. Il
guaio è che se questa commissione non viene rinnovata, molte delle
attribuzioni affidate a tale commissione non possono essere
esercitate. Sappiamo che, in questo caso specifico, la
responsabilità forse non è direttamente da attribuire alla Regione,
perché vi sono responsabilità anche da parte del ministero, però
forse vi sono ritardi anche da parte della Regione, su cui vorremmo
essere informati.
La situazione è complessa perché questa Commissione regionale
del lavoro è istituita in base ad una legge che attualmente è stata
abrogata ed è stata abrogata nel momento in cui sono state affidate
funzioni e compiti in materia di mercato del lavoro alle regioni.
La nostra regione non ha ancora visto definito in sede di
Commissione paritetica il trasferimento delle funzioni in materia
di mercato del lavoro, per cui non ha ancora legiferato in materia
per vedere una nuova commissione regionale per l'impiego. Non
abbiamo quindi questa nuova Commissione regionale per l'impiego,
nominata dalla Regione, ma non abbiamo neanche rinnovata la vecchia
Commissione regionale per l'impiego, di nomina ministeriale, che
dovrebbe essere nominata in base ad una legge che non c'è più!
Siamo di fronte ad una situazione un po' assurda, e in questa
situazione vorremmo capire la Regione come si sta muovendo.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Come ricordava la Consigliera
Squarzino, la Commissione regionale per l'impiego ha diversi
compiti ed è altrettanto vero che ci troviamo in una fase di
decentramento delle funzioni e dei compiti in materia di mercato
del lavoro, che deriva dal decreto legislativo n. 469/1997, il
quale, al momento, non è però ancora stato realizzato, in quanto il
processo avviato con tale decreto legislativo prevedeva che entro
il 6 dicembre 2001 fosse emanato dal ministero un apposito decreto
di attuazione, ad oggi - ripeto - non ancora emanato. Di
conseguenza, in assenza - siamo a quindici mesi dall'impegno che si
era assunto il Governo - di questa emanazione, le competenze
istituzionali sono ancora di pertinenza del Ministero del lavoro e
delle politiche sociali.
La Regione non è stata ferma da questo punto di vista. Come
sapete, è stato predisposto il disegno di legge n. 175 che riguarda
le disposizioni in materia di politiche del lavoro, di formazione
professionale e di riorganizzazione dei servizi dell'impiego, in
quanto, attraverso il disegno di legge stesso, le funzioni
attualmente in capo allo Stato vengono trasferite alla Regione. Il
disegno di legge è in via di approvazione, nel senso che è stato
licenziato nei giorni scorsi dalle commissioni e verrà iscritto
all'ordine del giorno di uno dei prossimi Consigli.
Per quanto riguarda questa situazione di transizione, che si è
determinata per il fatto che ci si trova in una situazione in cui
la normativa regionale non è ancora stata attivata e, di
conseguenza, è necessario portare avanti ed espletare tutte le
funzioni che gli sono demandate - alcune sono state ricordate -, la
Commissione regionale per l'impiego si era già preoccupata il 29
ottobre, in relazione alla scadenza che sarebbe poi avvenuta
successivamente nei mesi di gennaio, di chiedere, tenuto conto
della situazione particolare della Valle d'Aosta, di avere un
periodo di proroga relativo al periodo di transizione nel passaggio
delle funzioni dallo Stato alla Regione. Non solo è stato fatto
questo, ma sono state avviate e concluse le pratiche per la
ricostruzione della commissione stessa e il 7 gennaio, sulla base
delle designazioni del Consiglio regionale e delle associazioni che
sono presenti nella Commissione regionale per l'impiego, il
Direttore reggente della sede della Direzione regionale del lavoro
di Aosta ha trasmesso il tutto al ministero competente a Roma.
Ora il problema è che ad oggi non abbiamo ancora avuto risposta,
nel senso che, trovandosi in una situazione in cui queste funzioni
sono ancora di competenza statale, è essenziale avere la
ricostruzione della commissione. Ci troviamo in una situazione in
cui la Valle d'Aosta rappresenta un'eccezione, nel senso che nelle
altre regioni sono state costituite commissioni tripartite. Il
nostro meccanismo di passaggio di poteri dallo Stato alle regioni
tramite norme di attuazione ha comportato dei tempi più lunghi, ma
soprattutto i ritardi sono dovuti al fatto che il Governo non ha
ancora emanato il decreto legislativo che doveva attivare.
C'è quindi da rimarcare un ritardo dal punto di vista degli
interventi governativi che avrebbero dovuto emanare un decreto del
Presidente del Consiglio dei ministri entro sei mesi dalla data di
pubblicazione della norma di attuazione, che avrebbe provocato a
cascata tutti gli adempimenti successivi, e questo non c'è stato.
Prima di passare a dire cosa abbiamo fatto, vorrei rimarcare che si
percepisce una scarsa attenzione al processo di decentramento per
quanto riguarda i compiti del Governo, e oggi ci troviamo in una
situazione in cui rimangono le strutture del Ministero del lavoro a
gestire la situazione.
Per superare "l'impasse" in cui ci siamo trovati, siamo
intervenuti in diversi modi: innanzitutto chiedendo urgentemente un
incontro con il Sottosegretario Viespoli, abbiamo sollecitato anche
le strutture del ministero, perché si attivino per risolvere ed
emanino il decreto necessario per la ricostruzione della
Commissione regionale per l'impiego; è in atto anche un intervento
del Presidente della Regione per arrivare alla soluzione del
problema: questo è quanto è stato fatto. Non riusciamo a
costringere il governo a fare i compiti che deve fare: purtroppo
non abbiamo questa potestà!
Président
La parole à la Conseillère Squarzino
Secondina.
Squarzino (PVA-cU)
Capisco che l'Assessore e la Giunta
debbano difendere il proprio operato, ma mi è sembrata una risposta
di chi, in affanno, arriva a rincorrere le situazioni che via via
si vengono a creare. Qui c'è un ritardo di fondo che lei ha
sottolineato proprio oggi, Assessore, anche della Regione. Prima ha
detto che manca il decreto attuativo e, in assenza di questo, non
si può fare nulla. Sembrerebbe che sia solo responsabilità del
Governo, non ci resta che aspettare che faccia questo decreto
attuativo; poi, un attimo dopo, dice che il problema sarà risolto
quando il disegno di legge che è stato predisposto sarà approvato,
a quel punto saranno chiari i compiti che la Regione deve fare e lì
si potrà partire con il nuovo
sistema…
(interruzione dell'Assessore Ferraris, fuori
microfono)
… si aspetta sempre questo decreto
attuativo?
Allora, secondo me, qui ci sono delle grosse responsabilità da
parte della Regione, che non ha assolutamente operato in questo
senso! Fra l'altro, l'attuazione del decreto normativo mi sembra
che sia anche uno dei temi che dovrebbero essere esaminati dalla
Commissione paritetica; la Regione ha anche qui una grande
responsabilità. È arrivata da tempo alla Commissione paritetica -
mi sembra - questa proposta di decreto applicativo, ma rispetto a
questa proposta cosa ha detto la Regione? Quello che lei non ha
detto è che ci sono una serie di contrasti sui contenuti di questo
decreto attuativo, su cui la Regione non è d'accordo: questo è il
punto fondamentale! Su questo punto però sarebbe interessante
capire bene qual è l'oggetto del contendere.
Seconda cosa: la Regione chiede ora, a marzo, un incontro con il
Sottosegretario su questo problema, sapendo già che era un tema che
stava scoppiando. Lei sa bene, Assessore, quanto sono importanti le
competenze di questa Commissione regionale dell'impiego: i
lavoratori e le imprese sono penalizzate, sono bloccate le
procedure per la messa in cassa integrazione, non sono previste
nuove attività per l'incontro domanda-offerta. Se non funziona la
commissione, anche le attività non possono essere attivate di
nuovo, perché qui siamo di fronte all'assurdo che non è possibile
fare alcuna attività, perché se manca la commissione che porta
avanti queste attività, le attività non possono essere fatte, se
non quelle poche attività già progettate, ma tutte le nuove niente!
Anche lo stesso Ufficio del lavoro non riesce a lavorare, perché
mancano gli organismi decisionali!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK