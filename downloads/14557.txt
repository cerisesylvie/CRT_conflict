Consiglio Regionale della Valle d'Aosta - Oggetto del Consiglio n. 3013 del 11 marzo 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 3013 del 11 marzo 1998 - Resoconto
SEDUTA POMERIDIANA DELL'11 MARZO 1998
OGGETTO N. 3013/X Approvazione dello schema di accordo di
programma tra la Regione Autonoma Valle d'Aosta ed il Comune di
Aosta per la realizzazione di opere di ampliamento e
ristrutturazione del Presidio ospedaliero di Viale Ginevra, nonché
di riorganizzazione urbanistica dell'area circostante tale
Presidio.
Deliberazione Il Consiglio
Vista la legge regionale 28 aprile 1997, n. 13 concernente
l'approvazione del piano socio sanitario per il triennio
1997-1999;
Preso atto che nel piano socio-sanitario suindicato è prevista
la realizzazione di un servizio di radioterapia e quindi l'avvio
dei lavori edilizi necessari ad ospitare la struttura e le
attrezzature radioterapiche;
Richiamata la precedente deliberazione della Giunta regionale n.
1651 in data 12 maggio 1997 concernente l'approvazione di un
progetto riguardante la realizzazione del servizio di radioterapia,
l'ampliamento del Pronto Soccorso e la ricollocazione delle Unità
Operative Farmacia e Oncologia Medica nel Presidio Ospedaliero di
Viale Ginevra - Aosta;
Evidenziato che il progetto suindicato ha ottenuto i pareri
favorevoli del Comando dei Vigili del Fuoco della Valle d'Aosta
(nota n. 2247/97 in data 2 agosto 1997), dell'Unità Sanitaria
Locale della Valle d'Aosta (nota n. 1267 in data 12 novembre 1997),
nonché il parere preliminare del Comitato Scientifico per
l'Ambiente (nota n. 107-97 in data 30 ottobre 1997);
Richiamata la precedente deliberazione della Giunta regionale n.
3320 in data 22 settembre 1997 concernente l'approvazione di un
programma generale in materia di edilizia sanitaria ai fini
dell'avvio della seconda fase del programma straordinario di
investimenti ex art. 20 legge 67/1988 e successive modificazioni e
dell'attribuzione della quota assegnata alla Regione dalla
deliberazione del C.I.P.E. 124/97;
Evidenziato che il progetto approvato con deliberazione n.
1651/1997 sarà finanziato con i fondi dell'ex art. 20 - seconda
fase in quanto lo stesso rientra nel programma generale in materia
di edilizia sanitaria sopracitato;
Preso atto che il Comune di Aosta ha evidenziato che la
realizzazione delle opere sopracitate si inserisce in un contesto
urbanistico particolarmente delicato per quanto riguarda i problemi
di mobilità e sosta;
Evidenziato che occorre procedere alla realizzazione di
interventi di riqualificazione che affrontino il tema del traffico
e della sosta, in coerenza con gli obiettivi generali individuati
dal Consiglio comunale;
Preso atto che è quindi opportuno addivenire alla stipula di un
accordo di programma per la realizzazione di opere di ampliamento e
ristrutturazione del Presidio Ospedaliero di Viale Ginevra, nonché
di riorganizzazione urbanistica dell'area circostante tale
presidio, tra la Regione Autonoma Valle d'Aosta ed il Comune di
Aosta;
Visto l'articolo 27 della legge 8 giugno 1990, n. 142
(Ordinamento delle autonomie locali);
Evidenziata la necessità di avviare il procedimento per
l'approvazione dell'accordo di programma;
Esaminato il testo dell'accordo di programma approvato, come da
verbali in data 31 ottobre 1997 e 14 novembre 1997, nell'apposita
conferenza ex articolo 27 della legge 142/90, dal rappresentante
del Comune di Aosta, dell'U.S.L. della Valle d'Aosta, dal dirigente
della Direzione della Tutela del patrimonio culturale e dal Dott.
Federico Montesanti, Coordinatore dell'Assessorato della Sanità,
Salute e Politiche sociali, a ciò delegato con nota del Presidente
della Giunta, Dino Viérin in data 27 ottobre 1997, prot. n.
29256/5;
Evidenziato che l'accordo di programma in questione non comporta
variazione né al Piano Regolatore Generale Comunale vigente né a
quello adottato e, quindi, non risulta necessario alcun esame da
parte dell'Ufficio Urbanistica regionale e del Comitato regionale
di programmazione territoriale;
Richiamate le precedenti deliberazioni della Giunta regionale n.
6162 in data 30 dicembre 1996 e n. 317 in data 3 febbraio 1997
concernenti il bilancio di gestione della Regione per l'anno 1997 e
per il triennio 1997/1999 nonché la circolare della Presidenza
della Giunta n. 7 del 6 febbraio 1997 (prot. n. 320/SGT);
Richiamata la deliberazione della Giunta n. 2436 del 7 luglio
1997 (Assegnazione alle strutture dirigenziali individuate con le
deliberazioni di Giunta n. 2248/1997 e n. 2369/1997 delle risorse
finanziarie connesse alle funzioni attribuite con le deliberazioni
medesime con modificazioni della deliberazione di Giunta n.
6162/1996 e successive modificazioni ed integrazioni);
Visto il parere favorevole di legittimità rilasciato dal Capo
Servizio dei Servizi Generali dell'Assessorato della Sanità, Salute
e Politiche sociali ai sensi dell'art. 72 della legge regionale n.
3/1956 e successive modificazioni, e del combinato disposto degli
articoli 13 - comma 1 - lett. e) e 59 - comma 2 - della legge
regionale n. 45/1995, sulla presente deliberazione;
Delibera
1) di approvare il testo dell'allegato accordo di programma, che
fa parte integrante della presente deliberazione, per la
realizzazione di opere di ampliamento e di ristrutturazione del
Presidio Ospedaliero di Viale Ginevra, nonché di riorganizzazione
urbanistica dell'area circostante tale presidio, tra la Regione
Autonoma Valle d'Aosta ed il Comune di Aosta, approvato in data 14
novembre 1997, nella apposita conferenza dei servizi dei
rappresentanti degli enti predetti;
2) di dare atto che la realizzazione del progetto riguardante la
realizzazione del servizio di radioterapia, l'ampliamento del
pronto soccorso e la ricollocazione delle unità operative Farmacia
e Oncologia Medica nel Presidio Ospedaliero di Viale Ginevra -
Aosta sarà finanziato con i fondi dell'ex art. 20 della legge
67/1988 - seconda fase;
3) di stabilire che per il finanziamento delle opere incluse
nell'accordo di programma a carico della Regione [art. 2 - punti b)
- c) e d)] si procederà attraverso modificazioni e/o integrazioni
al bilancio pluriennale della Regione 1998/2000 da assumersi
successivamente alla determinazione delle spese necessarie alla
realizzazione degli interventi;
4) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'art. 8 del
decreto legislativo 22 aprile 1994, n. 320 e di darne
esecuzione.
Accordo di programma
(omissis)
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) Brevemente vorrei illustrare questo provvedimento
che i colleghi Consiglieri hanno già avuto modo di esaminare con
attenzione nelle sedi consiliari competenti per sottolineare che
l'accordo di programma che stiamo per approvare con il Comune di
Aosta rappresenta un grosso passo avanti nella politica sanitaria
della Valle d'Aosta e si colloca in un contesto di collaborazione
con il Comune di Aosta che, dopo l'accordo di programma per la
struttura ambulatoriale di Via Brocherel, sta dando degli ottimi
frutti. L'intervento è molto qualificante perché nell'accordo di
programma vengono contemperate le esigenze del Presidio ospedaliero
con quelle della città di Aosta che vedrà realizzati nell'arco dei
prossimi 3-4 anni, a seconda delle scadenze dell'accordo stesso,
alcuni importantissimi servizi sanitari e, parallelamente, un
parcheggio pluripiano il cui iter procedurale è già stato iniziato
dal Comune di Aosta.
Gli interventi riguardano soprattutto il servizio di
radioterapia, l'ampliamento del Pronto soccorso, i locali della
Farmacia e i locali dell'Oncologia. Mi pare del tutto superfluo
sottolineare in questo momento la grande importanza che riveste il
tema collegato alla terapia oncologica, evidentemente quest'accordo
di programma vedrà i suoi frutti fra qualche anno, però è un
segnale molto importante per i circa 500 nuovi casi di tumore in
Valle d'Aosta, per i circa 350 defunti in Valle d'Aosta in questa
patologia.
Non mi dilungo oltre perché i contenuti dell'accordo di
programma sono molto chiari, voglio però illustrarvi un emendamento
che presento al Consiglio e che è legato al fatto che il Comitato
scientifico per l'ambiente ha approvato l'accordo di programma e
pertanto modifichiamo in questo senso la delibera del Consiglio,
citando nelle premesse l'approvazione da parte del Comitato e la
successiva approvazione da parte della Giunta regionale che ha
adottato questa delibera in data odierna. E così viene meno
l'emendamento che avevo presentato in Commissione consiliare, di
cui chiederò poi di non tenere conto in fase di approvazione del
deliberato, emendamento che, in assenza dell'approvazione del
Comitato scientifico per l'ambiente, dava mandato alla Giunta
regionale di adeguare il presente accordo alle prescrizioni del
Comitato scientifico, il quale ha approvato con due raccomandazioni
il programma stesso.
Presidente È aperta la discussione generale. Ha chiesto la
parola il Consigliere Marguerettaz.
Marguerettaz (Aut) Con quest'atto dovremmo andare a dare corpo a
quella delibera di Giunta del 12 maggio 1997 con la quale si
approvava il progetto per realizzare tutta quella serie di servizi
che l'Assessore stesso ricordava, servizi sulla cui necessità non
abbiamo nulla da eccepire, servizi sulla cui progettualità - che
abbiamo avuto modo di vedere nel corso dei lavori della Commissione
- non abbiamo nulla da eccepire anzi, credo che stante la
situazione così com'è, gli elaborati progettuali che ci sono stati
presentati siano senz'altro positivi.
Fatte queste premesse, occorre fare tutta una serie di altre
considerazioni che hanno un taglio decisamente diverso da queste
premesse.
La prima: se è vero che c'era questa delibera di Giunta alle
spalle, se è vero quindi che c'era questa volontà politica di
andare nella direzione della realizzazione di tutti questi servizi,
è altrettanto vero che questa realizzazione subisce con quest'atto
una fortissima accelerazione. Questo significa che con l'assunzione
di quest'accordo di programma per la Regione si sveltiscono di
molto i tempi, ad esempio sotto il profilo della concessione
edilizia necessaria per realizzare questi lavori.
Quest'accelerazione a noi desta più di un sospetto perché è
indubbio che l'intervento è di notevolissimo rilievo anche sotto il
profilo economico per le risorse finanziarie che richiede, anche se
coperte in gran parte dallo Stato, e desta - dicevo - più di un
sospetto perché viene a cadere nel momento in cui siamo tutti in
forte attesa di poter vedere quelli che sono i risultati dello
studio del dott. Limacher, il quale come tutti i colleghi
ricorderanno, è stato incaricato nel luglio scorso per svolgere una
consulenza assieme a un gruppo tecnico di lavoro per l'avvio del
processo di fattibilità per la realizzazione di un nuovo ospedale
in Valle d'Aosta.
Siamo tutti in attesa dei risultati di questo studio, ma credo
che solo coloro che fra di noi saranno presenti dopo le elezioni
avranno la fortuna di vedere. Perché questo? Perché io nella mia
ingenuità, che è pari se non superiore a quella degli amici
Verdi...
(commenti vari in Assemblea)
... ah, scusa, è vero, amici Ulivisti, come si dice?
Uliviani?
Ma dicevo, io nella mia ingenuità ero convinto che un dibattito
sereno, tranquillo, pacato, alla luce di quelle che erano le
risultanze di questa consulenza sull'opportunità o meno, sulla
possibilità o meno di andare verso l'edificazione di un nuovo
ospedale, si sarebbe potuto fare prima della fine di questa
legislatura. Spero ancora di essermi sbagliato e aspetto in questo
senso un accenno nella replica dell'Assessore, ma temo fortemente
che questo non accadrà perché, a fronte di un deliberato del
Consiglio regionale, un ordine del giorno, una risoluzione in
questo senso, che mi sembra risalga all'aprile del ?97 o giù di là,
quest'incarico venne affidato a fine luglio - quindi tre mesi e
passa dopo quest'indirizzo del Consiglio regionale -, guarda caso
il contratto con il dott. Limacher fu firmato a fine settembre e
così dando al dott. Limacher i sei mesi di tempo per pronunciarsi
su questo, da fine settembre andremo magari a vedere che il dott.
Limacher consegnerà il suo lavoro dopo l'ultima seduta del
Consiglio regionale, magari anche il giorno dopo, non lo so. Spero
di no!
A fronte di quest'attesa, che spero ancora di poter vedere nel
corso di questa legislatura, ci troviamo davanti a quest'accordo di
programma che dà una fortissima accelerazione alla realizzazione di
tutte queste opere perché, come più volte ci siamo detti, ogni 100
lire che investiamo sulla vecchia struttura di Viale Ginevra
significano una possibilità in meno di andare a realizzare in tempi
vicini, con la consapevolezza di cosa significa parlare di tempi
vicini per la realizzazione di un nuovo ospedale. E appunto 100
lire investite sul vecchio significano un minor investimento sul
nuovo ospedale.
Ma fatta questa premessa, che è la parte più politica e sulla
quale davvero attendo l'intervento degli amici Verdi, ma non per
spirito di provocazione, ma perché su un tema come questo ci siamo
invece più volte trovati in sintonia... forse anche il PDS si era
aggregato poi dopo, mi ricordo che i Verdi ne hanno fatto una
bandiera di questo... fatta questa premessa politica, ci troviamo
di fronte ad un accordo di programma ed entriamo allora nel merito
di questa delibera.
La prima osservazione che voglio fare, alla quale mi aspetto una
risposta, è che quest'accordo di programma non è un accordo di
programma. A mio avviso scrivere nell'intestazione di questa
delibera del Consiglio che si tratta di accordo di programma è un
falso, nel senso che non mi sembra un accordo di programma e vado a
spiegare perché.
Un accordo di programma credo che preveda, così mi sembra
contenuto nella legge n. 142, un impegno di due enti, in questo
caso Comune e Regione, a svolgere l'uno con le proprie competenze,
l'altro con altre competenze, un'unica opera.
Qui in realtà l'accordo di programma per quanto concerne la
Regione consiste, e poi sfido chiunque a dire il contrario, visto
che spero almeno di saper leggere la delibera, nel finanziare la
realizzazione di 4500 metri quadri destinati a parcheggio e ad
altre cose che vedremo successivamente.
Perché non è un accordo di programma? Perché la Regione ha già
finanziato questo parcheggio e questa cosa c'è scritta nella stessa
delibera che voi avete letto. Al punto i) delle premesse è scritto
che tale necessità, quella di realizzare il parcheggio, è già stata
evidenziata nel piano decennale di intervento per la
riqualificazione di Aosta, approvato dal Consiglio comunale di
Aosta con deliberazione n. 168 in data 30 luglio 1996, e dal
Consiglio regionale con deliberazione n. 260 del 24 ottobre
1996.
Questo vuol dire che il Consiglio regionale, quando ha approvato
il piano decennale di intervento per la riqualificazione di Aosta,
ha implicitamente finanziato quest'opera. Allora mi chiedo a cosa
serve ridire oggi, tra l'altro con altri tipi di finanziamenti
perché quelli previsti all'epoca erano i finanziamenti legati al
piano decennale di intervento, che la Regione rifinanzia la stessa
opera disponendo di fondi diversi. Questo credo sia ciò che rende
evidente come di quest'accordo di programma non vi fosse nessuna
necessità.
Ma c'è di più e andiamo a leggere il punto n) delle premesse.
Abbiamo detto prima: premesso che l'opera era già stata finanziata,
la Regione si impegna a finanziare; adesso diciamo: premesso che il
Comune, in forza dell'accordo di programma stipulato in data 8
settembre 1995 fra Regione, Comune e CONI, detiene la disponibilità
dell'area, ma il Comune di Aosta non è proprietario di quell'area.
Noi oggi andiamo ad autorizzare, non solo, ma ad impegnarci a
finanziare un'opera realizzata dal Comune di Aosta su un'area che
non è di sua proprietà. Come facciamo come Consiglio regionale a
tollerare una cosa del genere perché non esiste un atto che
certifichi che su quell'area oggi, quando noi assumiamo quest'atto,
il Comune di Aosta può effettuare nessun tipo di lavoro.
Che cosa c'è? C'è una disponibilità da parte del CONI a cedere
la proprietà dell'area al Comune di Aosta quando sarà realizzata la
famosa struttura sportiva in Regione Tzambarlet, rispetto alla
quale abbiamo sentito parlare di diritti e rovesci della medaglia,
ma pochi in quest'aula sanno a che punto siamo con quella
struttura.
Quindi è impensabile che il Consiglio regionale dica
ufficialmente di dare dei soldi..., ma pensiamo fosse un privato
cittadino: è come se un privato cittadino facesse una domanda di
mutuo alla Regione per chiedere un mutuo per edificare una casa su
una sua non proprietà, la domanda non sarebbe nemmeno presa in
considerazione. L'ultimo funzionario della Regione che vedesse una
domanda del genere, si farebbe una risata e la butterebbe... o
magari scriverebbe gentilmente le motivazioni che lo inducono a
rifiutare questa domanda. Noi oggi invece, se ci fosse anziché il
Comune quel privato cittadino, gli prometteremmo il
finanziamento.
Vi sono altre due questioni meno importanti alle quali però mi
piacerebbe sentire una risposta.
Dicevo che noi non andiamo solo a realizzare un parcheggio
perché gli impegni del Comune prevedono non solo la realizzazione
di questo parcheggio, ma anche la realizzazione di un fabbricato
ospitante oltre al parcheggio strutture di servizio e/o di
interesse pubblico. Spero che l'Assessore nella sua replica mi dica
cosa sono perché in Commissione abbiamo visto la parte progettuale
che concerne la Regione, cioè il discorso che faceva l'Assessore di
tutti quei servizi dell'Ospedale, ma nulla abbiamo visto della
parte progettuale del Comune anche perché - dicevo prima -
difficilmente avremmo potuto vederla visto che il Comune non è
neanche proprietario dell'area. Ma evidentemente il Comune ha dei
progetti su quest'area, e dire strutture di servizio e/o di
interesse pubblico, chiunque di voi mi darà atto che si tratta di
una dizione estremamente vaga che dovrebbe essere minimamente
riempita di un qualche contenuto.
L'ultima osservazione, dopodiché sono ben felice di sentire le
repliche di chi vorrà replicare e i contributi di chi vorrà
intervenire, è a livello di curiosità. Dalle premesse
dell'Assessore ho capito che l'assunzione della delibera che dà il
parere positivo per quanto concerne la valutazione dell'impatto
ambientale porta la data odierna. A livello di curiosità mi
piacerebbe sapere quanto è durata la riunione della Giunta che ha
portato a questa deliberazione.
Presidente Ha chiesto la parola il Consigliere Florio.
Florio (PVA-cU) La vicenda che ci troviamo a discutere oggi e il
cui atto conclusivo verrà votato è una vicenda che è a dir poco
pasticciata, superficiale e condotta con un costume che talora
emerge nel comportamento di soprattutto un assessore di questa
Giunta.
È una vicenda che si è voluta portare avanti, nonostante tutto,
in un modo la cui conclusione finale non è una conclusione, come in
parte il Consigliere Marguerettaz ha detto e come cercherò di
spiegare con calma.
Una seconda considerazione generale che faccio è che questo, che
vedo oggi qui svolgersi, è un copione che per mia disgrazia ho già
avuto modo di vedere troppe volte sedendo nell'altro palazzo che ha
sede in questa città, vero, Consigliere Borre? Vero, Consigliere
Parisi? Vero, Consigliere Aloisi? Mi rivolgo a tutti i Consiglieri
regionali oggi che fecero parte nel passato della maggioranza
comunale, addirittura con responsabilità di governo. È un copione
che già troppe volte abbiamo avuto modo di vedere, nei confronti
del quale, nonostante venissero portate obiezioni, ragionamenti i
più pacati, i più fondati possibile, c'era qualcuno - vero,
Consigliere Borre? - che, salito su di un treno lanciato a folle
velocità arrivava e doveva comunque arrivare alla meta, salvo poi
oggi con beffa sentirmi dire qui dentro, quando si parla dei tempi
andati: "Ah, avevi veramente ragione. Uh, quanto avevi ragione!".
Cercherò di spiegare perché, anche perché sarebbe stato opportuno,
politicamente corretto anche, che prima di affrontare
quest'argomento si fosse preso in considerazione il risultato di
quell'incarico a cui il Consigliere Marguerettaz ha fatto cenno
poco fa. Questo era fondamentale, Assessore Vicquéry, per poter
dare a tutti... lo sappiamo che l'Assessore Vicquéry ha considerato
da sempre, e non siamo mai stati ingenui, Marguerettaz, lo sapevamo
benissimo che questo argomento, quell'incarico, lo sforzo fatto
allora perché si studiasse con calma e ponderatezza sulla
questione, veniva considerato dall'Assessore Vicquéry con una
scrollata di spalle, con una sbuffata, con la solita definizione
del rallentamento provocato da parte di qualcuno nei confronti
dell'impellente necessità di procedere comunque verso la
realizzazione del nuovo ospedale nell'area di Viale Ginevra,
spogliando nel concreto delle scelte che mano a mano si sono andate
facendo in questi anni l'ipotesi di realizzare un nuovo ospedale,
in sede nuova, diversa, esterna alla città.
Questo è il nocciolo del problema, considerato che
l'investimento generale che andremo a decidere di effettuare
sull'area di Viale Ginevra sarà tale per cui ogni altra scelta
futura non potrà che da esso provenire e continuare su questa
strada. E questo dando al Consiglio intero l'impressione che invece
dell'argomento si sia dibattuto e discusso in termini tecnici,
economici, finanziari e politici in modo approfondito. Non è vero.
Questa è una questione sulla quale una forza politica all'interno
di quest'aula ha deciso di andare verso un certo obiettivo e su
quest'obiettivo ha marciato nonostante richiami, riflessioni, e
anche inciampi talora gli altri abbiano cercato di frapporre.
Perché si tratta di un copione già visto? Prima di tutto perché
- ripeto anch'io quello che ha già detto Marguerettaz - questo non
è un accordo di programma, lo è dal punto di vista dei termini, lo
è dal punto di vista del modo con cui si è venuto costituendo, lo è
dal punto di vista della forma, ma dal punto di vista della
sostanza non è un accordo di programma. Dal punto di vista della
sostanza è un impegno assunto da parte del Comune a realizzare
certe opere perché, per quanto riguarda la Regione, per come lo
leggo io e cercherò di spiegare perché, non c'è assunzione di
impegno alcuno. La Regione si impegna a fare che cosa...
(interruzione dell'Assessore Vicquéry, fuori microfono)
... non vi è impegno alcuno da parte della Regione e spiegherò
il perché. Sono due letture diverse, Assessore Vicquéry, non sarà
mica scandaloso! Anche perché la verità si costruisce con tante
letture.
Non vi è impegno alcuno perché? Certo, vi è l'impegno di
realizzare le opere di Radioterapia, Pronto soccorso, Farmacia ed
Oncologia, ci mancherebbe! Questo è del resto l'obiettivo per cui
si è mosso tutto questo lavoro, quindi quest'impegno c'è. Quando
parlo di impegno da parte della Regione mi riferisco all'impegno
nei confronti del Comune di Aosta. E poi c'è l'impegno di
realizzare a sue spese 4500 metri quadri di quella famosa struttura
a parcheggio pluripiano, di cui si dice all'articolo 3 fra gli
impegni del Comune. Ora, 4500 metri quadri corrispondono a 150
posti auto circa, su un totale di 1000, ma questo non è un impegno
e non condivido neanche la lettura data da Marguerettaz in questo
senso, cioè che la Regione si impegna a realizzare opere già
finanziate con altra legge. Questo è vero, ma si impegna con i suoi
soldi a realizzarne solo 150 di posti auto, mentre gli altri sono
totalmente a carico del Comune e sono finanziati con la legge di
Aosta capitale.
Ricordo - vero, Consigliere Borre? - che in un passato non molto
lontano questa Regione non ha adempiuto ad un impegno che si era
assunta nei confronti del Comune di Aosta. Quando si costruì la
piastra...
(interruzione dell'Assessore Vicquéry, fuori microfono)
... darà fastidio, Assessore Vicquéry, ma è così e non erano
impegni assunti da quest'Amministrazione a voce o a telefono, erano
impegni riportati in deliberazioni e in atti amministrativi il cui
mantenimento ha comportato per questa città, in particolare per
quella zona di questa città, il macello e il bailamme relativamente
alla circolazione che tutti noi conosciamo e del quale noi tutti,
promossi ad un'aula più importante, ridiamo con sufficienza. E
questo non mi sta bene.
Ricordo che quando si costruì la piastra, alle dure proteste del
Consiglio comunale di Aosta nei confronti di un intervento che
costituiva la realizzazione di una serie di ambulatori aperti
all'esterno e che quindi provocava la formazione di flussi di
traffico notevolissimo da tutta la Regione nei confronti di quel
punto geografico della città già intasato, ci fu una sollevazione
del Consiglio comunale a seguito della quale questa Regione si
impegnò a realizzare un parcheggio pluripiano in struttura fissa di
650 posti auto. Li avete visti voi questi 650 posti auto? Io non li
ho mai visti. Prego? Non sono stati fatti.
E allora in quest'accordo di programma dove sono finiti quei 650
posti auto, per la cui realizzazione quest'Amministrazione già si
era impegnata or sono più di 10 anni, anzi 15? Quando verranno
realizzati quei 650 posti auto? E siccome l'Amministrazione, la
politica, soprattutto la gestione urbanistica di una città e di un
territorio è fatta anche di memoria storica, credo che sia
opportuno sottolineare questo fatto rispetto al quale qualcuno
dovrà dare spiegazioni.
In sostanza ecco perché dico che la Regione non assume impegni
nei confronti della città perché neppure oggi con una
moltiplicazione quantitativamente enorme sia in termini di metri
cubi che di metri quadri che di servizi che verranno localizzati
nell'area di Viale Ginevra, non si tiene neppure oggi fede ad un
impegno assunto or sono 15 anni fa.
Ecco perché la Regione non fa nulla nei confronti
dell'Amministrazione comunale della città di Aosta. Anche perché
portare a giustificazione il fatto costituito dall'impegno di
spesa, di cui alle delibere citate dal Consigliere Marguerettaz
relativamente alla legge per Aosta Capitale, è l'adempimento di
impegni e la risposta a bisogni che fanno parte di quel
ragionamento. Infatti, non è che ogni volta che qui si localizza in
Aosta una struttura pubblica di interesse sovracomunale se non
addirittura regionale, si deve fare necessariamente e sempre
riferimento alla legge per Aosta capitale, altrimenti vorrei capire
che tipo di programmazione lo stesso Comune di Aosta può aver
fatto, cercando di utilizzare il più correttamente possibile quei
soldi stanziati per esso da quest'Amministrazione.
Ma c'è un altro problema che qui sorge palpabilissimo e che
trasforma quest'imposizione in una beffa e riguarda i tempi di
realizzazione. Tutti sappiamo che per poter costruire un qualche
edificio su un'area libera è necessario che le opere di
urbanizzazione ci siano, che il privato si impegni a realizzarle in
contemporanea all'esecuzione dell'opera dell'edificio che vuole
realizzare o che ci sia l'impegno effettuato da parte
dell'Amministrazione pubblica di realizzarle al suo posto. E qui
cosa si dice in sostanza? Si dice che le opere di ampliamento delle
attività sanitarie e ospedaliere saranno completate entro il 31
dicembre 2000 e si dice che la redazione dello studio di
fattibilità del parcheggio sarà realizzata entro il 30 giugno 1998
e che i lavori di realizzazione del parcheggio stesso saranno
realizzati ma come e quando, e qui proprio siamo alla burla:
saranno eseguiti secondo i tempi e le modalità
economico-finanziarie individuate dallo studio di cui al punto
precedente. Cosa vuol dire? Dov'è la contemporaneità per affrontare
i gravi problemi che questa struttura scaricherà ulteriormente su
quella zona della città? E considerato poi qual è lo stato della
capacità progettuale ad ampia scala del Comune di Aosta, chi lo
conosce quel Comune sa se sarà possibile il rispetto di questi
tempi in rapporto alla data del 31 dicembre 2000, e dirò di più,
anche considerando la possibilità che la data del 31 dicembre 2000
per la Radioterapia, il Pronto soccorso, la Farmacia e l'Oncologia
non possa essere rispettata e che si slitti di un anno, perché sono
convinto, lo dico qui oggi, felice se sarò smentito, che il
parcheggio pluripiano non potrà essere pronto. Anche perché, guarda
caso, c'è un'altra affermazione fasulla all'interno di questo testo
che è quella - sollevata di nuovo da Marguerettaz - della
titolarità non dell'area, di metà di quell'area. Questo problema
facciamo finta che non esista, Assessore Vicquéry? Non è un
problema contingente, oggettivo, concreto, considerato che qui più
volte tutto il testo si riferisce ad una struttura pluripiano che
interessi entrambe le aree, che quindi sia organicamente eseguita
insieme e non separatamente accostando due edifici?
E allora, come pensa l'Assessore Vicquéry di risolvere questo
problema, considerato che la chiave per la soluzione dello stesso è
costituita dal Palazzetto dello sport, del quale per la verità non
so nulla, se non quanto riesco a leggere nelle pagine dei giornali
pubblicati ad Aosta?
Ma c'è un altro discorso ancora. Vi sembra possibile che, per
approvare un accordo di questo tipo, ci si riferisca ad una
porzione di città come quella riportata in questa planimetria? Ma
vi sembra possibile che per ampliare di tali dimensioni un edificio
ospedaliero con queste destinazioni, si debba prendere in
considerazione ai fini della sottoscrizione di un accordo di
programma tutta l'area attualmente dell'Ospedale e le uniche due
aree libere ancora esistenti al di fuori di quel perimetro? Ma vi
sembra possibile? Ma vi sembra che questo sia fare urbanistica? Qui
dentro siedono diversi ex sindaci, io chiedo loro se questo è fare
urbanistica in una città come quella di Aosta, nella quale il
traffico, la sosta, il rapporto fra le persone e i veicoli e
quant'altro basti, è a livelli ormai insopportabili, detto da tutti
noi e da molti di noi ridendo dell'incapacità del Comune di Aosta
di riuscire a gestire in prima persona questi fatti.
Ricordo, quando si discuteva negli anni passati dei possibili
ampliamenti di quest'edificio ospedaliero, della realizzazione
dell'A.T. su Via Saint-Martin, dell'altra ala parallela, del
reparto di Psichiatria dietro - perché, se si facesse la mappa dei
tentativi di ampliamento di quest'Ospedale ci sarebbe da impazzire,
io ne ricordo almeno una decina dei dieci anni che sono seduto in
Consiglio comunale -, ricordo che allora quel Comune così incapace
ad amministrare aveva obbligato la Regione a prendere in
considerazione, ai fini della valutazione dell'impatto del traffico
sulla viabilità, tutta l'area che andava da Corso Padre Lorenzo
fino a Via Saint-Martin e oltre ancora, e da Via XXVI Febbraio e da
Via Saint-Martin de Corléans fino a Via Parigi e a Via Roma. Tutto
questo è sparito adesso. Ma voi credete che sia possibile
congruamente affrontare i problemi del traffico prendendo in
considerazione solo l'area sulla quale verrà realizzato
l'ampliamento e quella sulla quale verrà realizzato il parcheggio?
Ma forse non sappiamo ancora che un parcheggio costituisce nei
confronti del traffico quello che una spugna costituisce nei
confronti dell'acqua? Ogni volta che si crea un'occasione di sosta
vengono richiamati su quell'occasione di sosta flussi di traffico
altissimi, sempre più vorticosi, se consideriamo poi che non c'è
altro parcheggio in tutta la zona nord della città e che questa
sarà quella - così dice la variante generale al PRG di questa città
- la porta nord della città. E come mettiamo insieme tutte queste
cose, Assessore Vicquéry, visto che sembrano tutti dettagli
trascurabili, facilmente superabili eccetera?
Ma c'è ancora un altro discorso che mi preme sottolineare e che
fa sorgere fra tutte le cose che ho detto le preoccupazioni
maggiori.
Ricordo che quando si discuteva negli anni passati dei possibili
ampliamenti dell'edificio ospedaliero, una delle possibili
soluzioni che era stata presa in considerazione era quella di
realizzare una torre sull'unica area libera ancora esistente
all'esterno dell'attuale perimetro ospedaliero che è la sede
dell'ex Cimitero di Saint-Etienne. Quest'ipotesi è stata scartata
negli anni e adesso siamo ad esaminare le soluzioni che esaminiamo
oggi. Ma c'è un piccolo inciso in uno degli articoli, articolo 3,
lett. b): "il Comune si impegna a realizzare un fabbricato
ospitante un parcheggio pluripiano di circa 1000 posti auto e
strutture di servizio e/o di interesse pubblico". In Commissione ho
chiesto al Dirigente che venne a illustrare l'intervento di cosa si
trattava e cioè cosa si intende per strutture di servizio e/o di
interesse pubblico. Lo chiesi furbescamente già sapendo che c'era
da una certa parte la risposta. Lui mi rispose: "Nulla di
particolare", e a mie ripetute domande rispose: "Non si tratta di
nessuna struttura a servizio del Presidio ospedaliero". E allora io
tirai fuori una copia di una delibera della Giunta comunale di
Aosta nella quale si dà risposta ad una proposta di realizzazione
del parcheggio da parte di imprenditori valdostani - possibile
soluzione da dare anche per affrontare in termini più veloci la
necessità di realizzare questa struttura, comunque non è questo che
ci interessa in questo momento -, delibera nella quale compariva
l'elenco seppure sommario delle destinazioni che vi si dovrebbero
insediare e, guarda caso, sono destinazioni a servizio della
struttura ospedaliera, del Presidio ospedaliero. Una soprattutto è
chiaramente definita ed è la mensa dell'Ospedale. Ma qui c'è
scritto che si tratta dello spostamento della mensa, dissi al
funzionario dirigente, il quale mi rispose: "Ah, sì, è vero, e ci
potremmo anche mettere ad esempio il centro unico prenotazioni, più
magazzini, più altro ancora". Allora, non è per caso che con questo
giretto, senza dirlo direttamente, considerata la limitatezza
dell'area di Viale Ginevra a disposizione, considerata la
concentrazione di destinazioni sanitarie lì presenti, non si
ravvisi la necessità di far entrare dalla finestra ciò che si cercò
di buttare fuori dalla porta, vale a dire di localizzare sull'area
dell'ex Cimitero parte delle strutture ospedaliere necessarie,
indispensabili al funzionamento della struttura, e che là non ci
possono più stare? Lo si dica con chiarezza, per favore, perché
questo è quello che si capisce dalla lettura di questa bozza di
deliberazione.
Mi fermo qui, riprenderò il discorso più in là. Quello che mi
preme sottolineare come primo dato di partenza della discussione su
quest'argomento è che qui si vuole pervicacemente perseguire un
obiettivo, la cui realizzazione in quella zona, oltre a non
rispondere pienamente alle esigenze di servizi sanitari di questa
Regione, sacrificherà ancora una volta e non sappiamo neppure
quanto la vivibilità della città stessa.
Si dà atto che dalle ore 17,29 presiede il Vicepresidente
Chenuil.
Presidente Ha chiesto la parola il Consigliere Squarzino
Secondina.
Squarzino (PVA-cU) Prima che fosse chiusa la discussione
generale, mi sembrava opportuno intervenire ancora per sottolineare
come parlare di lavori di ampliamento e di strutturazione nella
sede di Viale Ginevra vuol dire porre il problema dell'ospedale
nuovo o di interventi sull'attuale struttura e sulla
ristrutturazione.
Su questa scelta noi abbiamo sempre espresso una posizione molto
chiara, abbiamo sempre detto che siamo per un nuovo ospedale e le
motivazioni sono note. Come abbiamo ripetuto più volte, non solo
per il fatto che attualmente le strutture ospedaliere sono su sedi
diverse, non solo per il fatto che un'unica struttura consentirebbe
un risparmio di risorse, ma soprattutto per il fatto che l'attuale
struttura di Viale Ginevra è inadeguata per le nuove domande poste
dal servizio sanitario perché sono strutture rigide, obsolete: c'è
poco spazio, non è possibile rispondere alle esigenze continue
dell'evoluzione tecnologica.
Siamo sempre stati per intervenire nell'attuale struttura solo
per lo stretto necessario, per dare un minimo di comfort a utenti e
operatori, ma non per fare nell'attuale struttura di Viale Ginevra
degli interventi pesanti, fatti col fine di trasformarla nella
struttura per acuti.
Lo stesso Consiglio si è più volte espresso in questo senso e
non ha mai detto un no chiaro all'ipotesi del nuovo ospedale, anzi
ha espresso due pronunciamenti che vanno nella direzione opposta:
la prima volta, già nel novembre ?95, proprio in seguito alla
petizione di 8000 cittadini, questo Consiglio ha dato il via ad uno
studio dei rapporti costi-benefici sulle ipotesi di
ristrutturazione o di nuova costruzione, il cosiddetto Studio
Guzzanti. Studio Guzzanti che di fatto si è incentrato solo sulla
ristrutturazione, e fra l'altro può essere significativo, tenendo
conto dei costi attuali dell'intervento che quest'accordo di
programma va ad individuare, vedere i costi che nel settembre ?96
tale Studio aveva indicato per effettuare tutti gli interventi
nelle attuali strutture; li elenco: interventi al Beauregard,
interventi nell'ex Maternità, interventi in Viale Ginevra per
costruire quell'ala nuova necessaria per garantire almeno
un'ottantina di posti letto in più in questa struttura, in modo da
unificare in un'unica sede ospedaliera le cure per acuti.
Dopo l'elenco delle opere fatte, lo Studio Guzzanti conclude:
"In conclusione, gli interventi da sostenere sulle strutture
esistenti di Viale Ginevra, Beauregard, ex Maternità comporterà il
costo di 56 miliardi". È vero che dal ?96 ci sarà qualche
lievitazione di costo, però 56 miliardi è il costo previsto per
ampliare l'attuale sede di Viale Ginevra, per ristrutturare il
Beauregard e l'ex Maternità. Ben al di sotto delle previsioni che
qui vengono fatte.
Dicevo però che, non avendo questo Studio risposto alle esigenze
di questo Consiglio, nel momento in cui questo Consiglio ha
approvato il piano socio-sanitario, e cioè il 6 marzo 1997, lo
stesso ha di nuovo, con un ordine del giorno, richiesto che fosse
avviato concretamente il processo di fattibilità per un nuovo
ospedale. È stata individuata una commissione, come ricordava prima
Marguerettaz, sono stati fissati i termini entro febbraio del
?98.
Ricordo ancora che a luglio ?97, quando si è ridefinito il
programma conclusivo di questa legislatura, la maggioranza rispetto
all'Ospedale regionale è stata molto chiara. Ha detto che, avendo
bisogno di approfondire le problematiche riguardanti questo
settore, è necessario effettuare una scelta di enorme rilevanza
sulla base di dati ed informazioni, quindi l'impegno è di
rispettare gli obiettivi e le scadenze prefissati in modo da
giungere ad una scelta meditata e supportata da analisi
approfondite.
Allora, gli obiettivi che ci si era fissati erano gli obiettivi
del gruppo di lavoro, cioè un obiettivo ben chiaro, da raggiungere
entro il febbraio '98. Noi chiediamo pertanto che vengano portate
in questo Consiglio, in questa legislatura, le conclusioni di
questo gruppo di lavoro e che non vengano assunte, prima che
vengano esaminate queste conclusioni e prima che venga definita una
scelta, decisioni che intervengono in modo massiccio sull'attuale
struttura. Pertanto non possiamo approvare un accordo di programma
che prevede l'investimento di miliardi per opere che non aumentano
l'offerta di posti letto, che non danno la possibilità di offrire
più posti letto in questa struttura. Questo tipo di intervento è il
passo preliminare per realizzare il suo progetto; lo sappiamo
benissimo, Assessore, che è il suo progetto, che è stato anche
individuato in modo molto chiaro, che è quello di realizzare un
piano di organizzazione dei servizi ospedalieri che tende ad
unificare in una unica sede tutte le patologie acute fatta
eccezione di quelle psichiatriche. Fra l'altro, questo è stato il
motivo per cui non abbiamo votato il piano socio-sanitario proprio
perché questo è già intessuto su questa scelta.
Se poi analizziamo il piano degli investimenti che sono stati
già fatti o quelli già previsti, tenendo conto sia dei progetti ex
articolo 20 della prima e seconda fase, sia degli interventi
collaterali che la Regione ha già assunto, raggiungiamo un totale
di 129,8 miliardi, quindi quasi 130 miliardi, di cui 101 sono per
l'attuale struttura ospedaliera di Viale Ginevra, e questo solo per
coprire una parte del progetto di ristrutturazione della struttura
di Viale Ginevra, senza garantire quei posti in più di cui la
nostra Regione ha bisogno.
Sui costi poi dell'intervento, il dato che ho portato è già di
per sé significativo, ma ne voglio aggiungere un altro. La V
Commissione ha avuto l'opportunità di visitare recentemente un
Ospedale alle porte di Milano, la Clinica Humanitas, una clinica in
cui ci sono 400 posti letto; il costo di quest'operazione, acquisto
dell'area, costruzione della struttura, acquisto di tutte le
attrezzature, necessari per 24 sale operatorie, e per 95
ambulatori, e via dicendo, è stato di 202 miliardi.
Presidente Ha chiesto la parola il Consigliere Dujany.
Dujany (Aut) Richiamo già l'intervento molto approfondito del
Consigliere Marguerettaz e vorrei limitarmi ad alcune
integrazioni.
Non c'è dubbio che questa delibera impedisce di assumere
decisioni definitive alla luce di quello studio conferito al dott.
Limacher che avrebbe dovuto stabilire la fattibilità di un nuovo
ospedale o meno in Valle d'Aosta; questa decisione va a
predeterminare nel futuro una ristrutturazione dell'attuale
ospedale, per cui diventerà del tutto inutile e diventa una spesa
inutile il conferimento affidato a questo esperto da questo
Consiglio. Una mancanza totale di rispetto di quest'Assemblea credo
che sia alla luce di tutti; come già ricordava Marguerettaz, i
ritardi di qualche mese in modo tale di sforare con la fine della
legislatura, accompagnati poi con questo provvedimento, mettono
molto bene in evidenza la mancanza di centralità di questo
Consiglio che lamento molto spesso, non ultimo questa mattina.
Detto questo, assisto alla conversione del PDS, all'ipotesi di
convergenza del PDS alla ristrutturazione del vecchio ospedale,
senza che nulla si dica in merito ad una opportunità di valutazione
della questione all'esito dello studio del dott. Limacher. Ricordo
le polemiche e le risposte che c'erano state a suo tempo da parte
del segretario del PDS sull'argomento, ricordo una presa di
posizione con la quale il PDS, al di là della mancanza e del
sostegno su di una precisa mozione presentata dagli Autonomisti in
merito al nuovo ospedale, aveva comunque detto di ritenere
opportuno approfondire l'argomento. Prendiamo invece atto che con
questa totale assenza di valutazione ha modificato il proprio
atteggiamento. D'altra parte già quella mancata approvazione di
mozione a suo tempo ha creato i presupposti per cui oggi si andasse
invece in questa direzione.
Ma oltre alla gravità delle cose già dette da chi mi ha
preceduto, si vorrebbe andare ad approvare una delibera, senza che
si acquisisca e si porti all'attenzione del Consiglio una delibera
fatta nella mattinata dalla Giunta regionale in merito alle
prescrizioni conseguenti al parere del comitato scientifico per
l'ambiente. Chiederei perlomeno che a questo povero Consiglio, che
conta così poco, si distribuisse questa delibera che mi pare
importante nell'iter di approvazione. Qui però vorrei chiedere
anche all'Assessore all'ambiente, questo comitato scientifico per
l'ambiente effettivamente svolge un ruolo utile o non serve a
nulla? Perché se le preoccupazioni indicate prima dal collega
Florio hanno una qualche rilevanza (e a mio parere ce l'hanno), mi
chiedo cosa ci stia a fare il Comitato scientifico?
Allora, prima di tutto vorrei acquisire il parere del Comitato
scientifico, acquisire la delibera della Giunta, e chiedo
soprattutto all'Assessore all'ambiente che, nella legge urbanistica
ha creato la centralità della burocrazia rispetto agli organi
elettivi, se ha un ruolo da giocare questo Comitato scientifico
nell'interesse e nella tutela dell'ambiente, poiché le valutazioni
fatte dal Consigliere Florio erano ben circostanziate e piuttosto
precise. Però mi pare che queste valutazioni contrastino totalmente
con quanto avrebbe riferito il Comitato scientifico.
Chiederei perlomeno di mettere a fuoco questi ulteriori
argomenti e di poter disporre di questa ulteriore documentazione
prima di esprimere un voto.
Presidente Ha chiesto la parola il Consigliere Ferraris.
Ferraris (GV-PDS-SV) Fatalmente questa discussione sull'accordo
di programma fra Regione e Comune di Aosta è andata sulla questione
nuovo ospedale o ristrutturazione del vecchio ospedale.
Al Consigliere Dujany, che ci ha chiamato in causa poco fa,
richiamando il PDS-GV a una coerenza rispetto alla costruzione di
un nuovo ospedale, vorrei ricordare che in un passato Consiglio in
cui si era deciso il piano sanitario era successo un fatto
singolare, in quanto che il gruppo a cui lui allora apparteneva
aveva votato in favore del piano sanitario e contemporaneamente
aveva votato due mozioni una di maggioranza e una di minoranza,
fatto in se del tutto inusuale. Nel piano sanitario era prevista la
costruzione della radioterapia, quindi da questo punto di vista non
so chi sia caduto in contraddizione oggi: se chi passando
all'opposizione è caduto nell'oblio, oppure il PDS che adesso
spiegherà la sua posizione. Intanto i commenti vanno fatti dopo e
non prima l'espressione di una posizione politica.
Condivido con quanti mi hanno preceduto che sarebbe meglio in
questa situazione, e anch'io sollecito in tal senso l'Assessore
alla sanità, fare in modo che lo studio di fattibilità del nuovo
ospedale così come era stato deliberato dal Consiglio venga alla
luce al più presto. Credo realisticamente che nell'attuale
situazione politica la questione verrà demandata alla prossima
legislatura che sarà chiamata a decidere definitivamente sulla
materia.
Quello che dobbiamo capire oggi è se, votando questo accordo di
programma, si precostituisca o meno una scelta che riguarda la
costruzione di un nuovo ospedale; questa è la questione da
discutere. Non condivido il catastrofismo di chi crede che votando
l'accordo di programma in discussione si metta una pietra tombale
sulla possibilità di costruire un nuovo ospedale. Il PDS-GV non
solo in questa legislatura era ed è a favore di un servizio di
radioterapia così come siamo ed eravamo favorevoli alla costruzione
di un nuovo ospedale. Le due questioni non si escludono
vicendevolmente sono semplicemente cose diverse che non vanno
confuse.
Ho sentito anche una esegesi molto particolareggiata
dell'accordo di programma, sottoscritto da Regione e Comune di
Aosta in cui rilevo alcune imprecisioni, e su questo tornerò dopo.
Qualcuno ha detto che questa è una vicenda pasticciata per certi
versi, forse per certi versi ci sono anche delle volontà di fare
alcune forzature, ma c'è una caratteristica che segna questa
vicenda: ovvero sulle decisioni più rilevanti all'interno di tutto
l'iter riguardante la radioterapia, che è un iter che parte prima
del piano sanitario, accompagna il piano sanitario e arriva ad
oggi, c'è stato un orientamento collegiale della Giunta, per cui a
me un po' sorprende l'animosità dei colleghi Verdi rispetto alla
materia, perché vedo qualche contraddizione fra l'atteggiamento del
gruppo e l'atteggiamento che è stato ottenuto in Giunta
dall'Assessore. Ma questo non mi riguarda, queste sono questioni
che riguardano non il mio gruppo, ma un altro gruppo.
Il problema di fondo è questo: si precostituisce oppure no una
soluzione, che non porti alla costruzione di un ospedale? Si
precostituirebbe una soluzione che non porta alla nuova costruzione
di un ospedale se all'interno dell'accordo di programma presentato
dall'Assessore ci fosse la costruzione di 80 nuovi posti letto, che
trasformino la sede di Viale Ginevra in un unico ospedale regionale
per acuti. Questo significa eliminare le Unità Operative per acuti
al Beauregard, trasferire tali strutture per acuti del Beauregard
in Viale Ginevra, trasformare il Beauregard in una sede per
lungodegenti, aumentare di almeno 80 posti letto la dotazione di
Viale Ginevra.
Ma anche il più attento e il più critico lettore di questo
accordo di programma in tutte le virgole e in tutte le righe non ha
assolutamente rilevato questo, per il semplice fatto che non c'è.
Allora, valutiamo le cose per quelle che sono. Questo è un
intervento conseguente a un piano sanitario che parte di chi è oggi
all'opposizione ha votato ed è bene che non se lo dimentichi, ma
credo anche che non vadano fatte delle forzature e dette delle cose
inesatte rispetto all'accordo di programma in discussione.
L'accordo di programma fa riferimento al piano di Aosta Capitale,
il quale - e vorrei che lo si andasse a rivedere - finanziava solo
studi di fattibilità per quanto riguarda i parcheggi, non
finanziava i parcheggi in quanto tali, c'era solo un finanziamento
parziale per il parcheggio di Via della Consolata, anche qui
ristabiliamo dati certi e oggettivi rispetto a questo
argomento.
Vorrei ricordare un'altra cosa. Si è sempre detto qui come ci
debbano essere ruoli diversi fra Consiglio regionale e enti locali;
nel momento in cui il Comune di Aosta vota un accordo di programma,
credo che questo Consiglio regionale quanto meno debba avere un
doveroso rispetto nei confronti di una decisione assunta
autonomamente dal Comune, anche perché sono convinto che la
vivibilità di questa città migliora se si fa un nuovo ospedale -
non abbiamo cambiato opinione in materia eravamo e siamo per la
costruzione di un nuovo ospedale - ma la vivibilità migliora anche
se c'è la radioterapia con tutti i disagi che possono essere
alleviati ai malati. D'altronde i dati che forniva l'Assessore
sull'incremento delle patologie tumorali sono preoccupanti.
Inoltre, se si costruisce qualche parcheggio in più nella città di
Aosta, anche questo migliora la vivibilità. Da questo punto di
vista, riservandomi eventualmente di intervenire successivamente,
esprimo un parere positivo rispetto a questo provvedimento.
Si dà atto che dalle ore 18,01 riassume la Presidenza il
Presidente Stévenin.
Presidente Ha chiesto la parola il Consigliere Chiarello.
Chiarello (RC) A me non interessa attaccare né i Verdi, né il
PDS, né altri partiti. Mi interessa ricordare, sentita la
discussione e dopo un'altra discussione fatta in commissione, che
non abbiamo tare perché non abbiamo mai votato per il nuovo
ospedale, avendo sempre detto che ci volevano dei dati più
significativi con le nuove terapie per i nuovi bisogni di questa
regione prima di partire con un ospedale nuovo, quindi non abbiamo
da difendere il nuovo ospedale o delle situazioni che erano state
portate avanti da altri. Però sentendo queste discussioni, mi
sembra che - riprendo una battuta che ha detto Florio - se non ci
sono i pantaloni lunghi bastino anche i pantaloni corti, cioè ci
accontentiamo di quello che c'è in questo momento.
Già in commissione avevamo detto laddove si dice che tutte le
opere di ristrutturazione - quelle che sono state previste, anche i
posti letto in più che sono stati presentati - verranno realizzate
entro il 31 dicembre 2000, e poi invece il parcheggio, il famoso
parcheggio di programma che non è stato costruito, come dice
Florio, 15 anni fa - io non ho avuto il difetto o il pregio di
essere in quel consesso comunale - dovrebbe essere costruito negli
stessi tempi, perché se aumentano le necessità, buon senso vorrebbe
che questo parcheggio dovesse essere costruito. Invece siamo qui, a
quello che è scritto qui, ancora a dire: speriamo che ce la mandino
buona, cioè che il Palazzetto dello sport ci crei le condizioni
perché venga costruito là, con tutti i progetti, con i soldi perché
c'è anche il CONI che sta facendo una sottoscrizione in Valle
d'Aosta per costruire un qualcosa perché sembra che non riesca a
trovare i soldi.
Mentre ci sono delle realtà come date per la costruzione di
quello che compete alla Regione, l'accordo di programma per il
Comune dice: se le aree saranno messe a disposizione, perché non
sono ancora del Comune; poi cosa succederà? Come ha detto Florio,
c'è scritto progettazione e realizzazione dell'area indicata di
posti auto e poi di servizi di interesse pubblico, e questo ha
originato la domanda che abbiamo posto ai funzionari. Non mi si
venga a dire, come succede diverse volte, che i funzionari non
sanno bene quello che dicono, perché è successo anche con altri
funzionari in un'altra commissione. Si è parlato, come si diceva
prima, di uffici prenotazioni, addirittura qualcuno ha accennato ad
una farmacia per l'Ospedale, e anche ad altre cose. Vorrei capire
dall'Assessore cosa c'è sotto queste parole, articoli 35, 36, 37,
cioè dalla Regione è stato presentato un progetto che può essere
discutibile: chi lo vuole lì, chi dice che questo va ad inficiare
il progetto per il nuovo ospedale; invece per quanto riguarda il
Comune intanto devo dire che ancora una volta con i soldi di Aosta
Capitale si impone quasi al Comune di investirli lì, era già
successo per Via Paravera e succede anche qui! Vorrei capire chi
garantisce questi tempi e con quale cognizione è stato fatto questo
accordo di programma.
Presidente Ha chiesto la parola l'Assessore all'ambiente,
urbanistica e trasporti, Riccarand.
Riccarand (PVA-cU) Per dare due risposte che erano state
richieste dal Consigliere Dujany.
Per quanto riguarda il ruolo del Comitato scientifico
dell'ambiente, intanto va fatta una precisazione. Il Comitato
scientifico per l'ambiente non si è pronunciato relativamente
all'accordo di programma, ma relativamente a uno dei progetti che
riguarda l'accordo di programma. Cioè è stato sottoposto al C.S.A.,
perché così prevede la legge, il progetto di ampliamento e di
ristrutturazione della sede ospedaliera, e non l'insieme
dell'accordo di programma, quindi quello specifico progetto.
Su quello specifico progetto il Comitato scientifico
dell'ambiente ha espresso a maggioranza un parere positivo e la
Giunta con il dissenso dell'Assessore all'ambiente si è espressa in
modo analogo.
Tengo a precisare che il Comitato scientifico per l'ambiente è
un comitato tecnico-consultivo, di cui non fa parte l'Assessore
all'ambiente, e rappresenta un parere autorevole a cui la Giunta si
attiene nel 90 percento dei casi, ma da cui la Giunta - se ci sono
le motivazioni e lo ritiene opportuno - si può discostare. Quindi è
un autorevole parere tecnico, ma è bene tenere distinta quella che
è la competenza tecnica della valutazione da quella che è la sfera
della decisione politica.
Per quanto riguarda il mio ruolo, ho espresso il mio dissenso
nel merito e nel metodo rispetto all'accordo di programma, e quindi
mi sono anche astenuto rispetto a questa deliberazione sulla
compatibilità ambientale.
Presidente Se nessun altro chiede di intervenire, dichiaro
chiusa la discussione generale.
Ha chiesto la parola l'Assessore alla sanità, salute e politiche
sociali, Vicquéry.
Vicquéry (UV) Mi limiterò in questa prima risposta a dare delle
risposte tecniche, riservandomi di fare valutazioni politiche nella
fase di dichiarazione di voto, perché di politico c'è molto, e
alcuni di questi argomenti sono molto interessanti.
Dal punto di vista tecnico vorrei dare atto al Consigliere
Marguerettaz di essere intervenuto, come suo solito, con
appropriatezza, facendo delle domande giuste, a cui tenterò di dare
delle risposte adeguate. Anche se mi pare che non si debba mettere
sullo stesso piano questo accordo di programma con il problema
dello studio Limacher, perché questo è nato - come è stato riferito
- da una risoluzione del Consiglio regionale votata contestualmente
al piano socio-sanitario, il quale, come già è stato detto dal
Consigliere Ferraris, di fatto approvava già questo tipo di
interventi. Non solo li approvava, ma ribadiva un concetto espresso
in una legge che questo Consiglio regionale, Consigliere Dujany, ha
votato nel mese di giugno del 1993 con l'astensione già allora del
gruppo Verde, che si è distinto in questa legislatura per votare
contro o astenendosi a tutti i provvedimenti del "settore sanità",
per cui sta seguendo una propria linea. Mi stupirei, anzi mi
preoccuperei del contrario; nel momento in cui vedessi il gruppo
Verde votare a favore, sicuramente sarei molto preoccupato delle
conseguenze.
Però il Consigliere Dujany lo ha votato, perché la legge
regionale n. 70, cosiddetta "legge del 118", prevedeva
l'ampliamento del Pronto soccorso e la realizzazione di servizi a
completamento di quanto, che è questo. E non è stato l'Assessore
Vicquéry che si è inventato questo problema, perché se ne parlava
dai tempi della Giunta Bondaz, se n'è parlato più volte nei tempi
della Giunta Lanivi, che ha, tramite l'Assessore Cout, seguito
esattamente la linea che questo famigerato Assessore Vicquéry sta
seguendo, per cui lascio giudicare a voi circa il rispetto della
centralità del Consiglio e sulla coerenza all'interno di
quest'Assemblea.
Il Consigliere Marguerettaz dice che non è un accordo di
programma, perché in genere gli accordi di programma si riferiscono
a una sola opera; non è assolutamente vero. La legge n. 142 dà
ampia facoltà agli enti locali di definire gli accordi di programma
che si sostanziano poi in un "do ut des", io do una cosa, tu me ne
dai un'altra, non necessariamente le cose coincidono, anzi in
genere non coincidono, non è detto che uno debba finanziare una
parte e l'altro debba finanziare l'altra. Abbiamo fatto un accordo
di programma interregionale con il visto del Ministero
dell'ambiente per quanto riguarda il depuratore della Bassa Valle,
ci sono degli impegni reciproci. Così come sono stati votati da
questo Consiglio regionale accordi di programma, Consigliere
Florio, sui quali sì vorrei andare a vedere la coerenza e gli
impegni reciproci, vorrei proprio andarli a vedere. Mi riferisco
all'accordo di programma per le Ferrovie, che tutto il Consiglio
conosce: andiamo a vedere quali sono gli impegni reciproci di
quell'accordo di programma, andiamo a vedere quali sono i tempi di
rispetto di quell'accordo di programma. Ma non è questo il tema;
visto che si vuole puntualizzare solo alcune cose, vorrei essere da
quella parte del tavolo per chiedere con un'interpellanza
all'Assessore competente se sono stati rispettati questi tempi e
qual è l'impegno finanziario della Regione Valle d'Aosta a fronte
dell'impegno finanziario delle Ferrovie dello Stato.
Visto che si viene a parlare di accordi di programma anomali, mi
sia permesso di dire che questo Consiglio regionale ne ha votato
uno su cui il sottoscritto aveva dei forti dubbi, ma che essendo
stati rilevati nella sede competente, cioè in Giunta regionale, ed
essendo state date delle risposte nel senso che il sottoscritto si
aspettava, evidentemente il sottoscritto e il gruppo di cui faccio
parte hanno votato. Altro discorso è poi vedere i tempi di
realizzazione e il rispetto degli stessi accordi di programma. Qui
facciamo il processo alle intenzioni per il piacere di farlo, ma mi
sia almeno consentito di dire che anche qui ci vuole un minimo di
coerenza e un minimo di buon gusto.
Per cui, Consigliere Marguerettaz, l'accordo di programma si
riferisce anche ad opere non univoche. Dice il Consigliere che già
è stato finanziato dal piano decennale di intervento, ed ha già
risposto Ferraris su questo punto perché in effetti quel piano
decennale finanziava lo studio della realizzazione dei progetti.
Non voglio assolutamente in questa sede dare risposte in nome e per
conto del Comune di Aosta, anche perché non ne sarei in grado. Non
mi risulta, e mi riferisco ai tempi dei supposti impegni al momento
della costruzione della piastra, che il Comune di Aosta nelle sue
vicissitudini - che non sono esaltanti perché non ha mai dato prova
in questi ultimi anni, tranne l'ultima amministrazione, di
efficienza amministrativa -, pur essendo presenti autorevoli
esponenti come il Consigliere Florio in quell'Assemblea, avesse poi
scelto strade diverse quali quella di investire su Via Buthier
tramite la legge Tognoli. Ha presentato un progetto allo Stato per
il finanziamento con la legge Tognoli di grossi parcheggi sul
Buthier, che attualmente ha di nuovo disdetto perché ha cambiato
idea. Ma non voglio qui in questa sede scambiare il Consiglio
regionale con il Consiglio comunale di Aosta perché sarebbe
assolutamente deleterio, se ci riferiamo a quell'epoca.
Dice il Consigliere Marguerettaz che c'è un altro accordo di
programma che riguarda la costruzione del Palazzetto dello sport:
si riferisce all'accordo citato nelle premesse dove si fa
riferimento alla possibilità di spostare l'area CONI. È vero che in
questa fase il Comune non ha la proprietà dell'area, e lo si dice
chiaramente, là dove è scritto che il Comune detiene la
disponibilità dell'area individuata in attesa del trasferimento di
proprietà regolata dall'accordo stesso. Essendo l'accordo ben
precedente a quello che stiamo discutendo oggi, non vi è ombra di
dubbio che nel momento in cui tutti gli aspetti amministrativi
saranno regolarizzati, anche l'aspetto amministrativo della
proprietà dell'area CONI sarà regolarizzato. Ma se la mettiamo in
questi termini, già la demolizione stessa del parcheggio dell'area
CONI, cioè del Palazzetto del CONI in teoria non avrebbe dovuto
essere fatto perché avrebbe dovuto essere contestuale all'accordo
di programma.
Comunque, sono aspetti che sono stati attentamente visti dagli
uffici legali e dagli organi amministrativi, i quali non hanno
rilevato nessun motivo di illegittimità, per cui invito il
Consiglio regionale a svolgere il proprio ruolo. Ognuno di noi ha
delle competenze più o meno valide, c'è chi sa più di urbanistica
perché ha un diploma di geometra, chi sa più di diritto
amministrativo perché ha un altro titolo di studio, ma vi prego di
non scambiare il Consiglio regionale con una summa di esperti
perché faremmo una magra figura di fronte alla pubblica opinione,
in quanto in questa sede sono state dette delle inesattezze
grosse...
Florio (fuori microfono) ... quali?
Vicquéry (UV) Gliele dirò, Consigliere Florio.
Chiede in terzo luogo il Consigliere Marguerettaz dove sono i
progetti del Comune. I progetti del Comune non ci sono, il progetto
inteso come progettazione edilizia in questa fase non può esserci,
perché è demandato a uno studio di fattibilità. Per quanto ne sono
a conoscenza, il Comune ha già avviato una pratica per
l'affidamento tramite projet financing di quest'opera, si stanno
aspettando le proposte del soggetto promotore, e nel momento in cui
le proposte dei soggetti promotori verranno presentate il Comune di
Aosta sceglierà il soggetto con cui fare quanto previsto dalla
legge regionale n. 12. È evidente che il soggetto che ha avviato il
tutto è l'Amministrazione regionale, che ha presentato un progetto
per la realizzazione della Radioterapia e l'ampliamento del Pronto
soccorso e il Comune aveva due possibilità. Nel primo caso avrebbe
potuto dire: "È un aspetto puramente edilizio-urbanistico,
guardiamo il PRG, questo è perfettamente in linea con il PRG del
Comune di Aosta", piano regolatore che qualcuno di voi ha votato,
Consigliere Florio, io l'ho visto e l'ho anche seguito passo passo
nel momento della votazione e posso dire che è perfettamente in
linea con il PRG, per cui questa è una grossa anomalia che il
Consigliere Florio ha già citato in questa sede. Quindi avrebbe
potuto dire: "È in linea per cui vada in commissione edilizia e
faccia il suo percorso". Non è stata scelta questa strada, invece
abbiamo contrattato con la Giunta comunale un'ipotesi di accordo di
programma, perché la Giunta comunale aveva in parte le stesse
preoccupazioni riguardo alla viabilità e ad altri problemi che il
Consigliere Florio ha posto.
Sul VIA ha già risposto il collega Riccarand, mi pare che si
possa prendere atto che il Comitato scientifico per l'ambiente si è
espresso in senso favorevole e la Giunta regionale ha deliberato di
conseguenza.
Vengo all'intervento del Consigliere Florio. Mi limito a notare
la delicatezza del tono del Consigliere, che taccia il sottoscritto
di aver portato avanti una vicenda pasticciata, di essere un
assessore superficiale e di aver tenuto un comportamento
disdicevole. Lascio a lui questo tipo di approccio al problema, io
non ho mai fatto problemi di tipo personale, prendo atto di questo,
me ne rammarico ma non mi metto sicuramente sullo stesso piano del
Consigliere Florio, perché ritengo di avere una dirittura morale
ben più elevata di quanto possa avere il Consigliere Florio.
Evidentemente è la "haine" che esce, in patois la radze. Quando
abbiamo celebrato qualche giorno fa il Cinquantesimo Anniversario
dell'Autonomia, sentivo i commenti sottovoce del Consigliere
Florio. È quanto di più antivaldostano possa essere detto da un
Consigliere regionale, per cui è nella sua logica. Mi stupirei del
contrario se una volta in Consiglio regionale si esprimesse a
favore dei Valdostani. Ha sempre e comunque lavorato contro, e non
dico altro.
Non voglio fare il docente, ma se fossi un professore potrei
dire che l'intervento del Consigliere Florio è totalmente fuori
tema, perché non stiamo parlando di realizzazione dell'ospedale
nuovo, non stiamo contrapponendo l'ampliamento della Radioterapia
con la problematica dell'ospedale nuovo. Evidentemente è la vostra
posizione questa ed è una posizione contraddittoria, come è già
stato detto, perché questo intervento è stato votato con delibera
di Giunta regionale del 30 dicembre 1996 nella quale si chiedevano
finanziamenti allo stato per 61 miliardi, all'interno dei quali c'è
anche questo tipo di intervento. Fra l'altro, questi finanziamenti
stanno per essere concessi in questi giorni, per cui vorrei proprio
vedere se qualcuno si permettesse di perdere finanziamenti per 61
miliardi. È una responsabilità politica che ognuno di noi si
assume.
Dice il Consigliere che non vi è un impegno della Regione nei
confronti del Comune; mi pare di aver già chiarito questo punto nel
momento in cui ho risposto al Consigliere Marguerettaz, perché i
termini dell'articolo 2 e dell'articolo 3 sono chiarissimi, per cui
non c'è bisogno di aggiungere altri argomenti.
Non mi dilungo sui problemi di urbanizzazione, perché anche qui
si sta vendendo del fumo. Stiamo ampliando dei servizi, il Pronto
soccorso c'è già e ha dei grossi problemi di funzionalità legati
agli spazi, perché in questi ultimi tempi il Pronto soccorso ha
assunto delle dimensioni e dei flussi assolutamente ingestibili:
superiamo le 25-30 mila presenze annue e questo è un ragionamento
di più larghe vedute che dovremo analizzare in altra sede. Provate
a passare una notte in Pronto soccorso e vedrete in quali
situazioni lavorano, ma non c'è nessun ampliamento della struttura
in sé, perché si vanno ad istituire dei servizi e non dei posti
letto, per cui non si presume un aumento di flussi di pazienti
nell'area ospedaliera. Infatti già oggi in parte i pazienti che
fanno la radioterapia hanno comunque un'attività ambulatoriale in
Oncologia, per cui già oggi vanno in Oncologia; già alcuni di
questi partono alle 6 di mattina con il pulmino per andare a Ivrea,
e vorrei invitarvi a salire un giorno su questo pulmino anziché
fare dei bla-bla-bla, vorrei proprio invitarvi a salire per
mostrarvi qual è lo stato d'animo di questi soggetti.
Ma è totalmente fuori tema, dicevo, perché qui si deve parlare
di radioterapia e la domanda che pongo a tutti è una sola: la
volete o non la volete la radioterapia? Perché è scientificamente,
tecnicamente provato che tutte le strutture ad altissima
specializzazione, come può essere una rianimazione, o una terapia
intensiva cardiologica, o una terapia intensiva neurologica, o una
neurochirurgia, hanno un ammortamento massimo di dieci anni. In
questi giorni stanno ultimando i lavori della Rianimazione, che è
stata rifatta quasi completamente non più di dieci anni fa.
Pertanto, anche se si decidesse di costruire l'ospedale nuovo,
essendo i tempi di realizzazione dell'ospedale nuovo di 7-8-10 anni
come minimo, la Radioterapia che stiamo andando a realizzare fra
dieci anni sarà già obsoleta, la tecnologia è talmente avanzata che
ogni anno ci sono dei progressi e la struttura deve essere
modificata. Quindi vi chiedo: volete che per ancora dieci anni i
nostri parenti, i nostri amici continuino ad andare a Ivrea? Volete
che per altri dieci anni non si sia in grado di dare una risposta?
Ditemelo, questo è l'unico problema; tutto il resto è
demagogia!
Qui mi piacerebbe aprire un revival storico; mi ricordo quando
si andava a scuola e c'erano i compagni "alla Florio" che con il
pugno chiuso cantavano "El pueblo, unido, jamas sera vencido!", noi
dall'altra parte, gli Autonomisti e i Regionalisti, cantavamo
"Montagnes valdôtaines"; questi difendevano a modo loro i diritti
civili dicendo che dovevano seguire le esigenze del popolo, dicendo
di essere per coloro che rappresentano le fasce deboli. Questi
rappresentano le fasce deboli, questi soggetti si permettono di
dare delle lezioni a noi! E se voi ritenete che la difesa delle
fasce deboli sia quella di strumentalizzare tutti gli argomenti
come avete fatto in questo periodo, ognuno se ne assumerà le
proprie responsabilità: "El pueblo unido", che non si chiamano più
extraparlamentari, perché all'epoca erano extraparlamentari, poi
sono rientrati nel sistema. Per quanto mi riguarda si sono chiamati
fino a stamani Verdi Alternativi, il che significa - almeno l'ho
sempre intesa così - "Verdi Alternativi al sistema". Sono entrati
nel sistema, ma ne usciranno per quanto mi riguarda in tempi molto
stretti. Prendiamo atto che ritengono in questo modo di difendere i
diritti civili, bene, difendiamo i diritti civili. Noi difendiamo i
Valdostani, rendendoci conto che questo intervento a livello
gestionale costerà; non c'è ombra di dubbio che la Radioterapia
costerà per i cittadini valdostani, ma come ho già detto altre
volte mettiamo sullo stesso piatto l'accordo per le Ferrovie e
l'accordo per la Radioterapia, poi decidiamo se è preferibile che i
treni arrivino con un quarto d'ora di anticipo rispetto alla
situazione precedente, o se 500 pazienti all'anno devono continuare
a partire alle 6 del mattino sul pullman della morte.
Ha posto anche un altro problema, che è l'articolo 3, punto b),
cosa si intende per servizi di interesse pubblico. Rispondo per
quanto di competenza e non per le lettere scritte dal Comune di
Aosta, Consigliere Florio, perché delle lettere del Comune di Aosta
risponde il Sindaco di Aosta o l'Assessore comunale competente. Io
intendo per servizi di interesse pubblico quei servizi che il
Comune di Aosta intenderà offrire ai cittadini. Se poi in una
lettera si parla di mensa o di quant'altro, sono servizi di cui non
abbiamo mai discusso a livello di incontri con il Comune di Aosta.
I miei dirigenti rispondono per quanto riguarda le loro competenze,
ma non possono rispondere per una lettera firmata dal Comune di
Aosta...
Florio (fuori microfono) ... una delibera...
Vicquéry (UV) ... una delibera del Comune di Aosta a cui è
seguita una lettera, non è una delibera della Regione e della
Giunta regionale della Valle d'Aosta, per cui non confondiamo i
temi!
Comunque sia, non vedrei nulla di scandaloso se in quei locali
di Via Chaligne si decidesse di aprire una farmacia, che vi ricordo
è una farmacia comunale, non una farmacia ospedaliera... pardon,
era una farmacia aperta al pubblico alla stessa stregua delle
farmacie comunali.
Alla signora Squarzino non rispondo, perché tutto ciò che dice è
manipolazione della verità in senso totale, non ha detto una cosa
che sia giusta. Ha preso lo Studio Guzzanti, la cui conclusione è
quella che non s'ha da fare l'ospedale nuovo, l'ha ribaltata ed ha
estrapolato due righe dicendo delle cose che sono, ripeto, la
manipolazione della verità. Ha addirittura detto che con questi
miliardi non si aumentano le offerte di servizi.
(interruzione del Consigliere Squarzino, fuori microfono)
... la registrazione di questa seduta consiliare servirà molto a
chiarire le idee agli elettori, per cui non rispondo perché è
totalmente inutile.
Il Consigliere Dujany non faccia l'oppositore, voglio
tranquillizzarlo, perché non ha proprio "le physique du rôle". Vuol
fare l'oppositore quando giustamente è troppo semplice dargli delle
risposte sul passato. Gli dico semplicemente che questa decisione
non predeterminerà nessuna scelta rispetto all'ospedale nuovo o
ristrutturazione del vecchio, perché sarà il Consiglio regionale
che deciderà. Quindi non predetermina nulla per quanto mi riguarda,
pur essendo io convinto di una scelta, ma è il Consiglio regionale
nella sua sovranità che dovrà dare delle risposte.
Gli ricordo anche che quella risoluzione che era stata votata
contestualmente al piano socio-sanitario diceva altre cose oltre a
quella che il Consigliere ha citato; invitava la Giunta regionale
ad accelerare la tempistica, Consigliere Marguerettaz, per la
realizzazione degli interventi di cui all'articolo 20. Allora, ci
prendiamo in giro? Adesso mi venite ad accusare che ho accelerato
troppo? Prendo atto e mi assumo tutte le responsabilità per essermi
dato da fare troppo, ma era il mandato del Consiglio regionale che
invitava la Giunta a fare in fretta per non perdere i finanziamenti
dello Stato. E all'interno di questi 61 miliardi c'era anche la
Radioterapia. Abbiamo trovato una soluzione tecnica che, checché ne
dica il geometra Florio, è perfettamente legittima, di questo mi
pare che nessuno possa darne demerito alla Giunta regionale.
In ultima battuta al Consigliere Chiarello, che chiedeva in
riferimento alla data di costruzione del parcheggio comunale,
questo aspetto è legato alla tempistica della presentazione dello
studio da parte del Consiglio comunale, pertanto non si poteva
inserire oggi nell'accordo di programma.
Concludo chiedendovi una cosa sola: volete o non volete la
Radioterapia?
Presidente Ha chiesto la parola il Consigliere Aloisi per
dichiarazione di voto.
Aloisi (Aut) La mia non sarà una dichiarazione di voto, perché è
demandata al Consigliere Marguerettaz. Devo dire oggi, con
sorpresa, che dopo aver conosciuto un assessore competente, capace,
profondo conoscitore della materia, ho avuto il piacere di scoprire
un Assessore non solo decisionista, ma addirittura tritatutto!
Nel suo intervento, l'Assessore Vicquéry, ha affermato che per
tutto il quinquennio - leggasi legislatura - non ha mai avuto
l'ausilio, l'apporto e il sostegno alle sue iniziative da una
componente autorevole della maggioranza quali sono i Verdi
Alternativi.
Ma suvvia, Assessore, si è accorto di ciò a due mesi dalla fine
della legislatura e per sbottare così com'è sbottato; ne ha dovuti
ingoiare di rospi!
Eppure alcune conclusioni di natura politica poteva trarle prima
o avrebbe dovuto operare in modo tale di farle trarre (le opportune
conclusioni) a questa componente così autorevole di questa
maggioranza!
La seconda considerazione è sulle asserzioni che lei ha fatto
sul Comune di Aosta e sui suoi amministratori.
Il Comune di Aosta, caro Assessore, non ha avuto persone
incapaci, né politicamente né amministrativamente.
Al contrario vi sono state delle persone che si sono trovate ad
operare in momenti difficili e delicati della vita politica ed
amministrativa della città di Aosta, trovandosi ad affrontare
quotidianamente le più diverse e disparate emergenze a differenza
della facilità operativa in cui si trovavano gli altri comuni a
livello regionale.
Mi auguro che alla fine della sua carriera in Consiglio
regionale, carriera che suppongo sarà lunga, voglia maturare
l'esperienza di amministratore al Comune di Aosta.
Si renderà allora conto che non ci vuole solo capacità, che non
ci vuole solo pazienza, che non ci vuole solo professionalità, ma
che ci vuole, oltre ad intuito politico ed amministrativo, anche
capacità e serenità decisionale, soprattutto quando si tratta di
avere a che fare con il "Palazzo" che a 500 metri di distanza dal
Comune di Aosta vuole oggi, come voleva ieri, determinare scelte ed
indirizzi da far digerire all'Amministrazione comunale prendendo
decisioni molto più pesanti di quelle che sono oggi contenute in
questo atto amministrativo e che a volte non erano né chiare né
lungimiranti.
Io, caro Assessore, rivendico il senso e la dignità di aver
appartenuto alla tribù del Comune di Aosta, che non è una tribù di
incapaci, di visionari, di sanguinari o di pazzi.
È una tribù che ha dovuto, per certi aspetti, scendere sempre in
prima linea con archi e frecce spesso puntate contro certe
arroganze.
Allora, Assessore Vicquéry, si renderà conto che appartenere a
quella tribù non è una cosa dispregiativa, anzi, è il motivo di
orgoglio per avere avuto il coraggio, in determinate occasioni, di
tenere alta la testa non perdendo né la dignità politica né quella
umana.
Maturi prima questa esperienza e poi se sarà il caso parleremo
del Comune di Aosta!
Presidente Ha chiesto la parola il Consigliere Borre.
Borre (UV) Non voglio confondere il problema dell'ospedale nuovo
con questa delibera, quindi niente ho da dire su questa delibera,
ho sempre ritenuto che questi lavori erano da farsi.
Per quello che ha chiesto Florio sull'urbanizzazione di quella
zona e quindi la costruzione dei garages, veramente pregherei
questa Giunta di fare più attenzione e di stare più vicina
all'Amministrazione comunale, perché quei lavori siano
eseguiti.
Poi, siccome ho fatto parte per dieci anni, Assessore Vicquéry,
di una giunta comunale come Assessore ai lavori pubblici e
Vicesindaco, sono uno di quegli incapaci del Comune di Aosta che ha
creato del caos.
Vorrei dirti, Vicquéry, che forse non ci parliamo abbastanza
quando facciamo la riunione dei gruppi, perché non ti ho raccontato
tutte le vicissitudini che ho dovuto passare in quanto Assessore ai
lavori pubblici e Presidente della Commissione edilizia quando
dovevamo approvare dei progetti su una struttura che non era
neanche di proprietà della Regione, e come Comune di Aosta siamo
sempre riusciti a farla passare, siamo sempre riusciti a dare
risposte alle esigenze dei cittadini.
Per quanto riguarda quel pacco di parcheggi che dovevano essere
fatti in contemporanea con la piastra, non sono stati fatti e poi
il Comune di Aosta ha dirottato l'indirizzo su altre zone perché lì
si era di nuovo paventata la possibilità di fare un'altra ala
dell'ospedale. E quel posizionamento di garages e dell'area verde è
caduto per competenze mancate - si informi l'Assessore Vicquéry -
dei funzionari dell'Assessorato al turismo di allora, che non hanno
dato risposta nei tempi dovuti.
Quindi ti pregherei a volte di essere leggermente più cauto
nelle tue asserzioni; anche se eri preso dalla veemenza devi essere
leggermente rispettoso della dignità degli altri.
Presidente Ha chiesto la parola il Consigliere Florio.
Florio (PVA-cU) Oltre alla serie di affermazioni e di
definizioni date dall'Assessore, mi sarebbe piaciuto sentire quei
famosi argomenti tecnici ai quali si è riferito all'inizio del suo
intervento, argomenti e risposte tecniche che non ho avuto la
capacità intellettuale forse, Assessore, di comprendere. Può anche
darsi che non riesca a comprenderle perché sono un geometra,
certamente un avvocato che fa l'Assessore alla sanità fa sorgere
alcuni dubbi, certamente non in possesso di un titolo di studio
connesso strettamente con quello della carica alla quale risponde
stando seduto su quello scranno. Questo per rispondere con
gentilezza a gentilezza e con fair- play a fair- play, considerato
che il mio intervento precedente non voleva assolutamente riferirsi
alla persona di Vicquéry, ma all'Assessore alla sanità.
Ma torniamo alle cose serie. Ripeto che l'Assessore non ha dato
delle risposte tecniche e ha dirottato, come suo solito, la
discussione nell'individuazione di quanti all'interno di quest'aula
sono a favore della radioterapia e di quanti sono contrari alla
radioterapia. Certamente noi non siamo contrari e credo che qui
dentro non ci sia nessuno contrario alla radioterapia, nessuno
contrario a che i servizi sanitari di questa regione possano essere
al top, nessuno contrario a reperire i finanziamenti più diversi,
sia nazionali che internazionali, necessari per affrontare
compiutamente i problemi della sanità in Valle d'Aosta. Il
continuare a tirar fuori un falso scopo o un falso problema serve
soltanto a tentare di far dirottare l'attenzione, Assessore, ma non
ci caschiamo.
Prima questione. Si è dimenticato di riferire un particolare
l'Assessore, ed è che all'accordo di programma l'Assessore non c'è
mica arrivato sponte, non è mica stato un agrément; c'è arrivato
tirato per il naso da quello scalcinato comune che al primo
progetto di ampliamento dell'ospedale conseguente alla delibera n.
1651 ha risposto negativamente. E allora, per ovviare al problema e
considerato che l'accordo di programma consente di superare
l'ostacolo della concessione, si è passati all'accordo di
programma. Questo non ce lo ha detto l'Assessore, e non ci ha
neppure detto quali sono i motivi per cui il Comune di Aosta
respinse quella domanda di concessione, che sono esattamente - con
altre parole detti, certamente - quelli che ho elencato io: le
ricadute sul traffico, i problemi della realizzazione del
parcheggio pluripiano, quanto ne consegue su quella porzione di
città, sugli edifici vicini, con i problemi delle confrontanze
rispetto agli edifici di Via Guédoz, eccetera.
Poi ha detto un'altra bugia sul problema del projet financing.
Non è vero che il Comune ha affidato incarico di sorta, non è vero,
Assessore. Il Comune ha solo deliberato con una delibera di Giunta
favorevolmente in linea di massima ad una proposta di projet
financing... ah ecco... una cosa molto diversa da quella che
l'Assessore ha detto. E la cosa è molto diversa perché fra questa
deliberazione e l'avvio di un'operazione complessa di quel tipo,
che credo sarebbe la prima in Valle, ne passa di tempo e ci sono di
mezzo tali e tanti problemi da far pensare, lo ribadisco e
l'Assessore non lo ha smentito, che il parcheggio pluripiano non
potrà essere ultimato, non dico entro il 31 dicembre 2000, ma entro
la data di completamento delle opere di ampliamento della sede
ospedaliera. Non potrà essere pronto perché il Consigliere Ferraris
ha detto che il piano per Aosta Capitale non finanzia il
parcheggio. E allora quali sono i quattrini che il Comune di Aosta
potrà impiegare per realizzare quel parcheggio, considerato che il
programma per Aosta Capitale ha finanziato solo i piani di
fattibilità? Considerato che la Regione di quei parcheggi ne
realizza solo 150 per 4500 metro quadrato, gli altri posti macchina
con quali soldi potranno essere realizzati dal Comune?
Il fatto poi che l'Assessore sostenga che le cose che ho detto
sono completamente fuori tema non corrisponde al vero, perché non
si può guardare con un'alzata di spalle al fatto che
quest'Amministrazione non abbia rispettato un impegno, che atteneva
alla realizzazione di una struttura a servizio della sanità in
Valle d'Aosta, e che oggi pervicacemente proceda in quella linea.
Il fatto che l'Amministrazione comunale, attraverso un accordo di
programma per superare ostacoli presenti all'interno del Comune,
abbia accettato un accordo di questo tipo, che accordo non è, non
mi interessa; io qui svolgo una funzione che è quella dell'eletto e
do un giudizio di tipo politico-amministrativo e se posso anche
tecnico su quello che mi viene proposto.
Non è poi vero che non demmo un giudizio negativo di quella
delibera di Giunta, che ricordo era composta di tre punti, di tre
livelli di intervento, forse di tre fasi; noi ci battemmo perché
non fosse presente la terza fase in quella deliberazione, tant'è
che in quella deliberazione non era presente la terza fase. Questo
intervento - se ricordo bene - era presente all'interno della
seconda fase, che noi per forza accettammo attraverso l'Assessore
Riccarand, ma non potevamo evidentemente in quella sede, dopo aver
fatto sì che non fosse presente la terza fase, passare a limare la
seconda fase. Questa è la presentazione di ciò che accadde,
Assessore, non utilizzando strumentalmente il voto favorevole
dell'Assessore in quella sede per dire che abbiamo accettato allora
l'esecuzione di quest'opera, perché noi il piano sanitario non lo
abbiamo votato, fra gli altri motivi anche perché al suo interno
era presente la realizzazione in quella località, in quella zona,
con un ampliamento dell'attuale sede ospedaliera della
Radioterapia.
E non è vero che per realizzare un nuovo ospedale siano
necessari 8-10 anni; la realizzazione della struttura ospedaliera
di nuova costruzione, che la V Commissione in parte è andata a
vedere nelle vicinanze di Milano, ha comportato un periodo di 5
anni. Lo possiamo fare anche noi perché anche per noi vale il
projet financing.
Allora, ripeto velocemente il giudizio che ho dato prima.
Questa, Assessore, è una vicenda pasticciata nei confronti della
quale lei si è avviato con decisione, nascondendo o non mettendo in
evidenza atteggiamenti e decisioni, in modo tale che non fosse
possibile per questo treno uscire dai binari. Questa è una
decisione necessariamente finalizzata a risolvere il problema del
nuovo ospedale, e questo sta nei fatti, negli investimenti
finanziari occorrenti per affrontare questo problema, così come è
previsto in questo atto amministrativo. Non ci possiamo permettere
di spendere oggi le somme che stiamo spendendo, non per tenere in
piedi l'ospedale in attesa che venga realizzato il nuovo, ma per
realizzare strutture, insediamenti, attività e funzioni anche
nuove, per poi poter pensare di riprendere in mano il discorso
delle stesse strutture a breve scadenza, dando una risposta
attraverso la realizzazione di una nuova struttura. Non ce lo
possiamo permettere finanziariamente probabilmente, ecco perché
sosteniamo che la decisione di oggi costituisce il primo concreto
passo, questa volta indiscutibile, nella direzione della
cancellazione dell'ipotesi del nuovo ospedale. E ripeto di più,
Assessore, e ci vedremo, probabilmente, anche se non più in
quest'aula: creando nella città di Aosta tali e tanti problemi da
far saltare in aria quella parte di città, in modo tale che qualcun
altro, sedendo su quei banchi, abbia la possibilità di dire che nel
Comune di Aosta sono quasi tutti dei gaglioffi.
Presidente Ha chiesto la parola il Consigliere Marguerettaz.
Marguerettaz (Aut) L'Assessore nel corso della sua replica ha
posto due domande, una esplicita, l'altra implicita; partirei da
quella esplicita, ovvero: la volete la radioterapia? La risposta
non può essere che sì e credo che sia al di sopra di ogni sospetto
questa risposta, perché i primi a portare, almeno nel corso di
questa legislatura, il problema della radioterapia su questi banchi
era allora un gruppo che si chiamava ancora Democrazia Cristiana.
Credo del resto, anche se non sono certo di questo, che già prima
di noi, ancora nella passata legislatura, qualcuno avesse sollevato
questo problema.
Fatta questa premessa, cercherei di spiegare perché questa
specie di contraddizione, perché dire questo potrebbe apparire fin
troppo facile e fare il gioco dell'Assessore, che è poi quello a
cui lui tendeva ponendo provocatoriamente questa domanda.
Quello di cui dovremmo tener conto e che l'Assessore sa, come
chiunque qui dentro abbia seguito nel corso di questi 5 anni con un
minimo di attenzione l'evolversi del dibattito attorno alla Sanità,
è che nel corso di questi 5 anni ma forse già da prima il dibattito
ha avuto un'evoluzione, un approfondimento, un avanzamento; in
particolare nel corso di questa legislatura ci si è più volte
confrontati in questa sede sull'eventualità di andare ad edificare
un nuovo ospedale nella nostra regione.
Questo dibattito è maturato nel corso degli anni, non è un
qualcosa che l'altro ieri qualcuno si è inventato, ma più o meno
fin dall'inizio di questa legislatura abbiamo iniziato a
confrontarci su questa ipotesi. Oggi vediamo che il discorso della
ristrutturazione, dell'ampliamento della vecchia sede è proceduto e
in quest'ultima fase, torno a dire, ha subito un'evidente
accelerazione; la stessa tabella di marcia non ha avuto l'altro
discorso, cioè quello sull'edificazione di un nuovo ospedale. Cosa
intendo dire? Che se è vero e se siamo tutti d'accordo nel dare ai
cittadini valdostani il miglior servizio sanitario possibile, come
credo che ognuno di noi abbia fra i suoi obiettivi, è altrettanto
vero che per arrivare a questo obiettivo bisogna ragionare su tutte
le ipotesi, non su mezza ipotesi. Oggi, noi, con questo atto - in
questo mi sento di concordare con il collega Florio - andiamo a
ragionare sulla mezza ipotesi.
Lo studio del dott. Limacher terrà indubbiamente conto degli
investimenti che sono stati fatti fino ad oggi sulla vecchia
struttura, lo ha detto anche l'Assessore Vicquéry fra le righe del
suo intervento, e se investiamo oggi su una struttura così
importante come la Radioterapia, sappiamo di avere davanti a noi
dei tempi di ammortamento della spesa dell'ordine di 10 anni. È
evidente che questo diventa sotto un profilo economico un punto
decisamente a sfavore di una realizzazione del nuovo ospedale,
almeno per l'immediato. Ecco quello che si vuole dire, Assessore:
che noi oggi ci troviamo davanti a un dibattito monco.
Sulle domande che avevo sollevato ringrazio l'Assessore della
sua gentilezza nei miei confronti e mi scuso perché probabilmente
su alcune cose non mi sono espresso in maniera comprensibile. Non
intendevo dire che questo non è un accordo di programma perché
l'accordo di programma prevede la realizzazione di un'opera; non
volevo dire questo. So benissimo cos'è un accordo di programma,
anche perché a suo tempo, quando ero nel "Palazzaccio", ne firmai
uno che credo sia stato ripreso e sia ancora lì che naviga in
qualche cassetto. Quello che non è evidente da questo accordo di
programma è il ruolo che gioca il Comune di Aosta. Lei ha detto
bene, Assessore, l'accordo di programma è un qualcosa per cui uno
dà e anche l'altro dà; viene da chiedersi cosa dà il Comune di
Aosta. Dà un qualcosa che aveva già previsto al suo interno di
fare, cioè lo studio di fattibilità e l'eventuale realizzazione di
questo parcheggio, che era già stato inserito - torno a dirlo,
Ferraris - nel piano decennale per la riqualificazione di Aosta
Capitale.
Sulla questione della proprietà dell'area l'Assessore mi dice
che esiste un accordo precedente; mi sembra debole come
motivazione, glielo dico sinceramente. È come se, tornando
all'esempio che facevo prima del cittadino privato che chiede un
mutuo per l'edificazione di un immobile e si rivolge agli uffici
per chiedere un mutuo, e anziché portare l'atto di proprietà del
terreno porta un impegno dell'altro proprietario a cedergli
quest'area, nel caso in cui il medesimo adempia a determinati
obblighi. Siamo un po' in questa situazione; credo che anche in
quest'ipotesi i nostri uffici rifiuterebbero di finanziare quella
richiesta di mutuo, finché non venisse portata la proprietà.
Qui un piccolo inciso. Chiedo scusa, non voglio fare il maestro,
ma vorrei fare un richiamo a un paio di consiglieri su una piccola
necessità di chiarezza, perché quando si parla di questo problema
della proprietà che è legato alla realizzazione di quella struttura
in Tzambarlet, si fa un po' di confusione perlomeno etimologica,
nel senso che da più mesi sento definire quella struttura che
bisognerebbe realizzare come palazzetto dello sport. Quello non è
il palazzetto dello sport, quella è una semplice struttura
polivalente, frutto di un accordo di programma fra CONI, Comune di
Aosta e Amministrazione regionale.
Ricordo, visto che stiamo parlando di accordi di programma, che
ce n'è un altro in vigore dove non c'è il CONI ma ci sono solo il
Comune di Aosta e la Regione, che dovrebbe invece andare
all'edificazione di questo benedetto palazzo dello sport. Dico
questo perché non vorrei che su questo accordo di programma da qui
a un anno, due anni, tre anni, si facesse un'altra piccola
confusione - magari giocata anche ad arte - per cui quel parcheggio
che stanno realizzando in questi giorni con le travi in acciaio,
eccetera, da qui a un anno, due anni, tre anni, non passi poi come
questo parcheggio.
Nel tempo le cose si confondono, come stiamo toccando con mano
per quanto riguarda le strutture sportive, e non vorrei che non
lei, Assessore Vicquéry, ci mancherebbe, ma un qualsiasi altro
consigliere con la memoria un po' meno storica di quella del
collega Florio dicesse: quell'accordo di programma è stato
rispettato, è davanti a tutti quel parcheggio pluripiano. Ecco, non
vorrei che succedesse questo.
Ultima considerazione. Lei, Assessore, mi dice: il progetto del
Comune di Aosta non lo conosciamo; questo è vero, ma se in quel
progetto il Comune ha intenzione di creare strutture di servizio di
interesse pubblico, non è che possiamo dire che di quel progetto
non ci interessa nulla anche perché siamo in una situazione a 50
metri dall'edificio ospedaliero e credo che l'Amministrazione
regionale avrebbe tutto l'interesse a sapere cosa va a finire in
quell'area, potendo essere servizi davvero funzionali all'ospedale
stesso.
Queste erano alcune considerazioni per dire che non possiamo
votare questo accordo di programma. In chiusura rimane la domanda
implicita, perché dicevo all'inizio l'Assessore ha fatto due
domande, una implicita e l'altra esplicita.
Quella implicita non posso esplicitarla io, perché non l'ha
formulata l'Assessore, però se ho interpretato bene, credo che come
gruppo degli Autonomisti potremmo senz'altro prendere l'impegno di
farci interpreti di questa sua esigenza nel presentare al posto suo
prossimamente quest'interpellanza, per conoscere lo stato di
attuazione dell'accordo di programma nei rapporti fra
l'Amministrazione e le Ferrovie dello Stato.
Si dà atto che dalle ore 18,59 presiede il Vicepresidente
Aloisi.
Presidente Ha chiesto la parola l'Assessore alla sanità, salute
e politiche sociali, Vicquéry per dichiarazione di voto.
Vicquéry (UV) Vorrei chiarire che nel momento in cui ho fatto
riferimento all'Amministrazione comunale di Aosta, l'ho fatto per
elogiare l'amministrazione attuale che non si è limitata a
ragionare...
(esclamazioni di dissenso in aula)
... non si è limitata a discutere su un progetto edilizio, ma ha
preteso un accordo di programma. Mi scuso se qualcuno dei presenti
si è sentito toccato, anche perché non mi pare di aver usato il
termine "incapace", e se l'ho usato me ne scuso doppiamente. Mi
riferivo a un certo periodo storico, in cui sicuramente non si può
dire che l'Amministrazione comunale di Aosta ha brillato per
efficienza, ma questo potremmo dirlo tutti noi come amministratori
pubblici.
Si dà atto che dalle ore 19,02 riassume la Presidenza il
Presidente Stévenin.
Président Je donne lecture des amendements présentés par
l'Assesseur:
Emendamenti Il punto quattro delle premesse è sostituito dal
seguente:
"Evidenziato che il progetto suindicato ha ottenuto i pareri
favorevoli del Comando dei Vigili del Fuoco della Valle d'Aosta
(nota n. 2247/97 in data 2 agosto 1997), dell'Unità Sanitaria
Locale della Valle d'Aosta (nota n. 1267 in data 12 novembre 1997),
del Comitato Scientifico per l'Ambiente in data 4 marzo 1998,
nonché il parere di massima favorevole del Servizio Beni
Architettonici della Direzione Tutela Patrimonio Culturale
dell'Assessorato dell'Istruzione e della Cultura (nota n. 1964/BC
in data 10 febbraio 1998) per quanto attiene al vincolo di cui alla
legge 1° giugno 1939, n. 1089;"
Dopo il punto cinque è inserito il seguente nuovo punto:
"Vista la deliberazione della Giunta regionale n. 801 in data 11
marzo 1998 concernente la valutazione positiva sulla compatibilità
ambientale del progetto di ristrutturazione, adeguamento e
ampliamento del Presidio Ospedaliero di Viale Ginevra di Aosta,
proposto dall'Arch. Giacomo Galvani di Aosta, per conto
dell'Assessorato regionale della Sanità, Salute e Politiche
Sociali;"
Président Je donne lecture de l'amendement présenté par la
IIIème Commission:
Emendamento Dopo il punto 3 del deliberato viene aggiunto il
seguente punto 3bis:
"3bis. Di dare mandato alla Giunta regionale di adeguare il
presente accordo di programma alle prescrizioni del Comitato
Scientifico per l'Ambiente in merito alla procedura di valutazione
di impatto ambientale".
Président On passe à la votation; on vote l'acte avec les
amendements présentés par l'Assesseur et sans l'amendement présenté
par la IIIème Commission qui est déchu:
Deliberazione Il Consiglio
Vista la legge regionale 28 aprile 1997, n. 13 concernente
l'approvazione del piano socio sanitario per il triennio
1997-1999;
Preso atto che nel piano socio-sanitario suindicato è prevista
la realizzazione di un servizio di radioterapia e quindi l'avvio
dei lavori edilizi necessari ad ospitare la struttura e le
attrezzature radioterapiche;
Richiamata la precedente deliberazione della Giunta regionale n.
1651 in data 12 maggio 1997 concernente l'approvazione di un
progetto riguardante la realizzazione del servizio di radioterapia,
l'ampliamento del Pronto Soccorso e la ricollocazione delle Unità
Operative Farmacia e Oncologia Medica nel Presidio Ospedaliero di
Viale Ginevra - Aosta;
Evidenziato che il progetto suindicato ha ottenuto i pareri
favorevoli del Comando dei Vigili del Fuoco della Valle d'Aosta
(nota n. 2247/97 in data 2 agosto 1997), dell'Unità Sanitaria
Locale della Valle d'Aosta (nota n. 1267 in data 12 novembre 1997),
del Comitato Scientifico per l'Ambiente in data 4 marzo 1998,
nonché il parere di massima favorevole del Servizio Beni
Architettonici della Direzione Tutela Patrimonio Culturale
dell'Assessorato dell'Istruzione e della Cultura (nota n. 1964/BC
in data 10 febbraio 1998) per quanto attiene al vincolo di cui alla
legge 1° giugno 1939, n. 1089;
Richiamata la precedente deliberazione della Giunta regionale n.
3320 in data 22 settembre 1997 concernente l'approvazione di un
programma generale in materia di edilizia sanitaria ai fini
dell'avvio della seconda fase del programma straordinario di
investimenti ex art. 20 legge 67/1988 e successive modificazioni e
dell'attribuzione della quota assegnata alla Regione dalla
deliberazione del C.I.P.E. 124/97;
Vista la deliberazione della Giunta regionale n. 801 in data 11
marzo 1998 concernente la valutazione positiva sulla compatibilità
ambientale del progetto di ristrutturazione, adeguamento e
ampliamento del Presidio Ospedaliero di Viale Ginevra di Aosta,
proposto dall'Arch. Giacomo Galvani di Aosta, per conto
dell'Assessorato regionale della Sanità, Salute e Politiche
Sociali;
Evidenziato che il progetto approvato con deliberazione n.
1651/1997 sarà finanziato con i fondi dell'ex art. 20 - seconda
fase in quanto lo stesso rientra nel programma generale in materia
di edilizia sanitaria sopracitato;
Preso atto che il Comune di Aosta ha evidenziato che la
realizzazione delle opere sopracitate si inserisce in un contesto
urbanistico particolarmente delicato per quanto riguarda i problemi
di mobilità e sosta;
Evidenziato che occorre procedere alla realizzazione di
interventi di riqualificazione che affrontino il tema del traffico
e della sosta, in coerenza con gli obiettivi generali individuati
dal Consiglio comunale;
Preso atto che è quindi opportuno addivenire alla stipula di un
accordo di programma per la realizzazione di opere di ampliamento e
ristrutturazione del Presidio Ospedaliero di Viale Ginevra, nonché
di riorganizzazione urbanistica dell'area circostante tale
presidio, tra la Regione Autonoma Valle d'Aosta ed il Comune di
Aosta;
Visto l'articolo 27 della legge 8 giugno 1990, n. 142
(Ordinamento delle autonomie locali);
Evidenziata la necessità di avviare il procedimento per
l'approvazione dell'accordo di programma;
Esaminato il testo dell'accordo di programma approvato, come da
verbali in data 31 ottobre 1997 e 14 novembre 1997, nell'apposita
conferenza ex articolo 27 della legge 142/90, dal rappresentante
del Comune di Aosta, dell'U.S.L. della Valle d'Aosta, dal dirigente
della Direzione della Tutela del patrimonio culturale e dal Dott.
Federico Montesanti, Coordinatore dell'Assessorato della Sanità,
Salute e Politiche sociali, a ciò delegato con nota del Presidente
della Giunta, Dino Viérin in data 27 ottobre 1997, prot. n.
29256/5;
Evidenziato che l'accordo di programma in questione non comporta
variazione né al Piano Regolatore Generale Comunale vigente né a
quello adottato e, quindi, non risulta necessario alcun esame da
parte dell'Ufficio Urbanistica regionale e del Comitato regionale
di programmazione territoriale;
Richiamate le precedenti deliberazioni della Giunta regionale n.
6162 in data 30 dicembre 1996 e n. 317 in data 3 febbraio 1997
concernenti il bilancio di gestione della Regione per l'anno 1997 e
per il triennio 1997/1999 nonché la circolare della Presidenza
della Giunta n. 7 del 6 febbraio 1997 (prot. n. 320/SGT);
Richiamata la deliberazione della Giunta n. 2436 del 7 luglio
1997 (Assegnazione alle strutture dirigenziali individuate con le
deliberazioni di Giunta n. 2248/1997 e n. 2369/1997 delle risorse
finanziarie connesse alle funzioni attribuite con le deliberazioni
medesime con modificazioni della deliberazione di Giunta n.
6162/1996 e successive modificazioni ed integrazioni);
Visto il parere favorevole di legittimità rilasciato dal Capo
Servizio dei Servizi Generali dell'Assessorato della Sanità, Salute
e Politiche sociali ai sensi dell'art. 72 della legge regionale n.
3/1956 e successive modificazioni, e del combinato disposto degli
articoli 13 - comma 1 - lett. e) e 59 - comma 2 - della legge
regionale n. 45/1995, sulla presente deliberazione;
Delibera
1) di approvare il testo dell'allegato accordo di programma, che
fa parte integrante della presente deliberazione, per la
realizzazione di opere di ampliamento e di ristrutturazione del
Presidio Ospedaliero di Viale Ginevra, nonché di riorganizzazione
urbanistica dell'area circostante tale presidio, tra la Regione
Autonoma Valle d'Aosta ed il Comune di Aosta, approvato in data 14
novembre 1997, nella apposita conferenza dei servizi dei
rappresentanti degli enti predetti;
2) di dare atto che la realizzazione del progetto riguardante la
realizzazione del servizio di radioterapia, l'ampliamento del
pronto soccorso e la ricollocazione delle unità operative Farmacia
e Oncologia Medica nel Presidio Ospedaliero di Viale Ginevra -
Aosta sarà finanziato con i fondi dell'ex art. 20 della legge
67/1988 - seconda fase;
3) di stabilire che per il finanziamento delle opere incluse
nell'accordo di programma a carico della Regione [art. 2 - punti b)
- c) e d)] si procederà attraverso modificazioni e/o integrazioni
al bilancio pluriennale della Regione 1998/2000 da assumersi
successivamente alla determinazione delle spese necessarie alla
realizzazione degli interventi;
4) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'art. 8 del
decreto legislativo 22 aprile 1994, n. 320 e di darne
esecuzione.
Accordo di programma
(... omissis...)
Présents: 28
Votants: 21
Favorables: 18
Contraires: 3
Abstenus: 7 (Aloisi, Chiarello, Collé, Dujany, Marguerettaz,
Tibaldi, Marco Viérin)
Le Conseil approuve
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK