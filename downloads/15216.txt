Consiglio Regionale della Valle d'Aosta - Oggetto del Consiglio n. 1737 del 20 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
STATUTO
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 1737 del 20 dicembre 1995 - Resoconto
SEDUTA POMERIDIANA DEL 20 DICEMBRE 1995
OGGETTO N. 1737/X Auspicio di una rapida riforma federalista
dello Stato in vista della costruzione di un'Europa su base
regionale. (Ritiro di mozione - Approvazione di risoluzione)
Mozione Richiamata la risoluzione oggetto n. 1005/X in data 10
novembre 1994 concernente "Iniziativa per la riforma dello Stato
italiano in un'ottica federale" a firma dei Gruppi consiliari
dell'Union Valdôtaine, Alleanza Popolare Autonomista, Pour la
Vallée d'Aoste, Verdi Alternativi, Movimento Popolare Valdostano,
Verso l'Alleanza del Progresso, Partito Democratico della
Sinistra-Gauche Valdôtaine, A.D.P. - P.R.I. - Indipendenti,
Rifondazione Comunista e Popolari per la Valle d'Aosta;
Sentite le dichiarazioni rese dal Presidente della Repubblica
italiana in occasione di un incontro pubblico svoltosi a Milano il
20 novembre scorso in merito al futuro assetto istituzionale
dell'Europa;
Considerato che tali dichiarazioni si pongono in netto contrasto
con i principi sanciti dal trattato di Maastricht che prevede
l'organizzazione europea su base regionale;
Visto il trattato di Helsinki e la Carta delle Nazioni Unite,
che ribadiscono l'inviolabile diritto di ogni popolo di
autodeterminarsi;
Esprime
la più ferma disapprovazione nei confronti di quanto affermato
dal Capo dello Stato in ordine alla futura organizzazione
europea;
Decide
di inviare copia della presente risoluzione alla Presidenza
della Repubblica, alla Presidenza del Senato della Repubblica, alla
Presidenza della Camera dei Deputati ed ai Parlamentari
valdostani.
F.to: Linty - Tibaldi
Risoluzione Il Consiglio regionale della Valle d'Aosta
Avendo avuto notizia attraverso gli organi di stampa di
dichiarazioni che il Presidente della Repubblica italiana avrebbe
espresse in più occasioni in merito al futuro assetto istituzionale
dell'Europa;
Considerato che tali dichiarazioni potrebbero essere
interpretate come contraddittorie rispetto ai principi sanciti dal
dettato costituzionale che riconosce, in particolare alle Regioni a
Statuto speciale, formule - pur imperfette - di autogoverno nel
rispetto di specifiche identità regionali;
Considerato, altresì, che tali dichiarazioni parrebbero in
contrasto anche con i principi sanciti dal Trattato di Maastricht
che ha previsto di riconoscere un ruolo importante alle Regioni
europee costituendo il Comitato delle regioni;
Ribadito l'auspicio più volte formulato da questo Consiglio e
fatto proprio dalla Conferenza dei Presidenti delle Regioni e delle
Province Autonome di veder trasformato lo Stato italiano in senso
federalista fondato sulle attuali realtà regionali;
Ricordando che il federalismo significa unità nel rispetto di
quel diritto di autodecisione di ogni popolo fissato dal Trattato
di Helsinki e dalla Carta delle nazioni Unite e che la
valorizzazione delle diversità, e al tempo stesso dei principi di
solidarietà, non costituisce elemento di disgregazione bensì di
comune arricchimento;
Ribadisce la necessità di una rapida riforma federalista dello
Stato e della costruzione di una vera ed autentica unione dei
popoli e delle Regioni d'Europa, che veda le Regioni frontaliere,
elemento di cerniera tra culture diverse, come protagoniste
primarie di un processo di superamento degli egoismi nazionali che
ostano alla costruzione di un'Europa su base regionale;
Decide di inviare copia della presente risoluzione alla
Presidenza della Repubblica, alla Presidenza del Senato, alla
Presidenza della Camera dei Deputati;
Decide, altresì, di inviare la presente risoluzione al
Presidente del Comitato delle Regioni istituito dal Trattato di
Maastricht ed al Presidente della Conferenza delle Regioni e delle
Province autonome dello Stato italiano.
F.to: Collé - Lanièce - Piccolo - Linty - Bich - Perrin G.C. -
Florio - Ferraris - Dujany
Presidente Ha chiesto la parola il Consigliere Linty.
Linty (LN) Per dire che la mozione, così come era stata stesa
per lo scorso Consiglio, è stata sostituita con questa risoluzione
in accordo con i Capigruppo di maggioranza; penso che l'argomento
in questione era stato trattato ampiamente già nello scorso
Consiglio. Abbiamo accettato volentieri la sostituzione, anche
perché non viene apportata nessuna modifica di sostanza, viene
cambiata solo la forma.
Quindi di fronte alle dichiarazioni che abbiamo potuto sentire
da parte del Presidente della Repubblica, credo sia giusto che il
Consiglio regionale si esprima, preoccupato da queste esternazioni
che si sono verificate in più di un'occasione, e che ribadisca la
volontà di arrivare alla costituzione di uno Stato federale, ma
soprattutto che veda ben salda la sua rappresentanza in seno
all'Unione Europea. Quindi è importante ribadire il fatto che siano
le regioni a formare l'Europa del futuro e non le cosiddette
"grandi nazioni". Sono contento che il Consiglio stasera si esprima
su questo argomento.
Presidente La mozione viene ritirata e mettiamo in votazione la
risoluzione. Ha chiesto la parola il Consigliere Chiarello.
Chiarello (RC) Ringrazio i Consiglieri Linty e Tibaldi di aver
accettato di spostare ad oggi la discussione della mozione, che poi
si è trasformata in questa risoluzione.
L'altra volta avrei votato in una certa maniera, oggi voto alla
stessa maniera però con più cognizione di causa. Oltretutto ho
avuto delle conferme anche dal Presidente della Repubblica; non so
se era presente anche Viérin alla riunione dei Prefetti dell'altro
giorno, trasmessa in televisione, in cui il Presidente della
Repubblica ha detto che il Parlamento deve decidere cosa vuol fare
di questo Stato, se uno Stato autonomista, federalista, però in
Europa - ha ribadito il Presidente della Repubblica - si va tutti
insieme e non con un'Italia a pezzi. Queste dichiarazioni mi
trovano d'accordo.
Devo fare un'altra precisazione: siamo contro il trattato di
Maastricht per le basi su cui poggia, siamo per un'Europa dei
popoli e non per un'Europa dei capitali. Mi sembra che anche il
Popolo francese nei venti giorni trascorsi sulle strade abbia
confermato che c'è bisogno di un'Europa dei popoli, non di
un'Europa dei capitali.
La partenza di Maastricht l'abbiamo sempre combattuta, siamo
ancora adesso per un'Europa dei popoli, non vedo le condanne che
dobbiamo fare al Presidente della Repubblica, altrimenti mi
sentirei, ogni volta che rimanda le elezioni, di dire: facciamo una
condanna perché non mi va bene che rimandi le elezioni.
Il Presidente della Repubblica fa diverse esternazioni, ad
alcuni vanno bene e ad altri no. Dico che quello che ha detto
l'altro giorno davanti ai Prefetti a me andava benissimo.
Presidente Ha chiesto la parola il Consigliere Perrin Giuseppe
Cesare.
Perrin G.C. (UV) Je voudrais tout simplement rectifier une
affirmation qui a faite Chiarello. Nous nous étions refusés de
voter la motion qui avait été présentée par la Ligue, parce qu'il
s'agissait d'une motion de condamnation. Dans cette résolution il
n'y a pas de condamnation, nous avons voulu transformer cela en
sens positif et nous sommes satisfaits que la Ligue ait accepté
cette vision.
De la part d'un Conseil régional il s'agit d'affirmer des
principes plutôt que de condamner, donc ce n'est pas dans ce sens
que nous avons présenté cette résolution de modification de la
motion, mais parce que nous restons préoccupés de certaines
déclarations. Ici nous nous référons au Président de la République,
mais il n'y a pas que lui, il y a d'autres hauts personnages à
l'intérieur de l'Etat italien qui en font, et donc c'est de
réaffirmer ce que ce Conseil a déjà plusieurs fois voté. Nous
savons bien que les avis que nous émettons ici parfois ne sont que
des souhaits, mais au moins pour témoigner au futur la volonté de
ce Conseil.
Presidente Pongo in votazione la risoluzione in oggetto.
Presenti: 29
Votanti e favorevoli: 28
Astenuti: 1 (Chiarello)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK