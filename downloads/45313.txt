Consiglio Regionale della Valle d'Aosta - Oggetto del Consiglio n. 2086 del 14 dicembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2086 del 14 dicembre 2022 - Resoconto
OGGETTO N. 2086/XVI - Interpellanza: "Interventi volti a
migliorare la fase di allertamento dei distaccamenti dei Vigili del
fuoco volontari sul territorio".
Sammaritani (Presidente) -
Passiamo alla trattazione del
punto 25 all'ordine del giorno. Per la presentazione, la parola al
consigliere Lavy.
Lavy (LEGA VDA) -
Oramai sta diventando un poco una
ricorrenza, che dopo l'assemblea annuale dei Vigili del Fuoco
volontari, arrivi un'interpellanza in Consiglio regionale, e non lo
faccio perché mi diverte, lo faccio perché comunque in quel genere
di assemblee si traccia sicuramente un bilancio e si traccia un po'
una linea del futuro del Corpo valdostano dei Vigili del Fuoco,
soprattutto, in quel caso, per quanto riguarda i volontari.
Come era successo già l'anno scorso, anche quest'anno il capo
della Protezione Civile e del Dipartimento dei Vigili del Fuoco ha
fatto una serie di dichiarazioni che vertevano su due principali
temi. Il primo tema su una riforma del Corpo stesso dei Vigili del
Fuoco, un altro sempre riguardo al tema dell'allertamento, con
delle parole precise che hanno lasciato la platea un poco
interdetta, perché letteralmente ha appunto detto: "Prossimamente
entrerà nella fase sperimentale un avviso che arriverà al capo
distaccamento e ai vice in cui vi sarà detto che squadre del
Comando sono impegnate nel proprio territorio di competenza".
Ora io mi immagino magari volontari di Challand-Saint-Victor che
a un certo punto si vedono passare la camionetta dei Vigili del
Fuoco professionisti, si guardano e dicono: "Ma cosa è successo?" e
dopo dieci minuti ricevono la chiamata dal capo distaccamento in
cui si dice "È successo qualcosa, c'è un incendio, intervenite per
favore".
Questo direi che non va bene, perché dovrebbe essere il
contrario, prima dovrebbero essere allertati i volontari che sono
sul territorio, e soprattutto nelle testate di Valle sono
essenziali proprio perché arrivano prima rispetto ai
professionisti, e poi dopo arrivano i professionisti.
C'è ovviamente tanta altra questione al fuoco, perché sappiamo
benissimo che purtroppo, soprattutto per quanto riguarda la Plaine,
certi distaccamenti di volontari, anche se allertati, non
rispondono, e questo è un problema perché appunto se si chiedono
certe questioni, si deve avere anche una sorta di risposta da parte
dei volontari, perché comunque certo, ci sono i volontari, ma
l'impegno dev'esserci.
So benissimo che è stato messo in piedi un tavolo per la riforma
anche della legge 37, la questione dell'allertamento è già stata
toccata, l'anno scorso si era parlato di un famoso software e con
quest'interpellanza si vuole un po' capire a che punto si è con
quel genere di riforma, sia per la 37 sia per quanto riguarda il
sistema dell'allertamento, non mi spingerei sulla questione della
CUS e quant'altro, ma solamente per quanto riguarda la questione
dei Vigili del Fuoco volontari, perché sicuramente sappiamo che ci
sono svariate problematiche, e bisogna pensare sicuramente anche a
una riforma del Corpo dei Vigili del Fuoco valdostano, che ha tante
potenzialità e anche tante carenze per i professionisti, al di là
della questione della sede, dei mezzi, per i volontari la questione
della responsabilizzazione e la questione della formazione anche,
perché parliamoci chiaro, ormai gli interventi stanno diventando
sempre più complessi, basti pensare alle macchine elettriche e
tutto, non si può più avere la formazione che si aveva 40 anni fa
per intervenire.
Ecco perché si potrebbe anche pensare a una sorta
d'implementazione non dico dell'organico, ma comunque della parte
che si occupa di formazione dei Vigili del Fuoco, che magari si
possa anche spostare sul territorio per formare sul territorio
stesso i volontari, perché appunto, se si guarda le ore di
formazione dei volontari, in tanti sono un po' carenti,
purtroppo.
Ed ecco che lì poi ci sono dei distaccamenti che funzionano
benissimo, che sono generalmente quelli delle testate di valle che
sono appunto più responsabilizzati perché sanno benissimo che in
caso di intervento loro sono fondamentali perché arrivano prima,
altri distaccamenti che invece, purtroppo, intervengono meno
frequentemente, con meno volontari e anche con meno formazione.
Poi sappiamo benissimo tutto il problema della responsabilità
delle targhe, delle patenti, sono tutti problemi che si sommano, ma
l'idea chiara ci dev'essere. Cosa si vuole fare del Corpo
valdostano dei Vigili del Fuoco? Perché ovviamente se è stato messo
su un tavolo di lavoro è perché forse c'è un'idea anche da parte
del Governo su che direzione andare.
Con quest'interpellanza allora si chiede appunto se ci sia
questa direzione, se si ritengano corrette e condivisibili le
parole del capo Dipartimento Protezione Civile dei Vigili del
Fuoco, cosa prevede l'ordinazione del Corpo e quali siano le
intenzioni per migliorare la fase di allertamento dei distaccamenti
dei Vigili del Fuoco volontari in caso di necessità sul
territorio.
Presidente -
Per la risposta la parola al presidente
Lavevaz.
Lavevaz (UV) -
Sulla prima domanda, quindi rispetto alle
parole del Capo del Dipartimento di Protezione Civile, confesso che
nella formulazione dell'interpellanza non avevo chiaro quale fosse,
nello specifico, la parte dell'intervento del Capo della Protezione
Civile alla quale faceva riferimento l'interpellanza; adesso l'ha
chiarito, quindi essa è collegata in buona sostanza alla terza
domanda della sua interpellanza, la questione della fase di
allertamento.
Per inquadrare la questione, intanto la ringrazio per
l'interpellanza, credo che sia anche corretto che dopo un'assemblea
annuale, che è il momento in cui si fa il punto sulla salute di un
organismo - in questo caso importante come quello del Corpo dei
Vigili volontari - poi nel frattempo, visto che abbiamo spostato
l'interpellanza, c'è stata anche Santa Barbara di mezzo, quindi
abbiamo anche fatto dei ragionamenti insieme ai professionisti che
in qualche modo hanno coinvolto anche questo tipo di ragionamento,
il coinvolgimento e la visione del Corpo in quanto Corpo
complessivo, quindi sia la componente professionista che la
componente volontaria che credo che sia fondamentale - e credo di
averlo detto anche a Issime - che lavorino in maniera coordinata e
insieme; quindi il problema dell'allertamento, che era un problema
che mi era stato fatto presente anche personalmente da qualche
distaccamento, era un problema che abbiamo posto anche al capo
della Protezione Civile già qualche tempo fa e anche al Comandante
del Corpo.
Andando per ordine, riguardo alla questione della revisione
della legge regionale n. 37 del 2009 abbiamo deciso di lavorare in
questo modo: proprio a Santa Barbara, mi è stato detto che il
gruppo tecnico di lavoro, che è stato istituito e ha iniziato a
lavorare agli inizi di settembre, ormai già da qualche mese, ha
sostanzialmente completato il lavoro di analisi dal punto di vista
tecnico. Credo che in questi giorni, se non avessimo avuto il
Consiglio, avrei probabilmente incontrato i rappresentanti per
l'illustrazione di questo lavoro. Quindi lo faremo nei prossimi
giorni, comunque il lavoro è sostanzialmente terminato.
Abbiamo voluto, proprio in questo gruppo tecnico, inserire anche
la componente volontaria, per avere un quadro complessivo dei punti
di vista diversi su questa revisione della legge regionale n.
37/2009.
Questo è un lavoro che hanno fatto i tecnici, sostanzialmente i
Vigili del Fuoco, sia professionisti che volontari, con il
coordinatore della Protezione Civile e il Comandante dei Vigili del
Fuoco e da lì vedremo qual è la loro idea di revisione e da lì poi
ragioneremo.
Abbiamo delle idee anche noi rispetto a quali possono essere
delle migliorie, però voglio iniziare a ragionare sul loro punto di
vista, e poi da lì arrivare ad una modifica della regionale n.
37/2009 che porteremo poi in Consiglio o in Commissione e tutto
l'iter che deve fare la politica.
Da quel punto di vista, credo che il lavoro sia ben avviato e
vedremo le risultanze di questo primo lavoro tecnico per fare i
passaggi di analisi politica successiva.
Sulle fasi di allertamento dei distaccamenti, è una questione
effettivamente problematica, ma, come diceva lei, le nature degli
allertamenti sono anche molto diverse, perché spesso avviene che
siano anche magari i distaccamenti locali che vengono attivati
direttamente anche localmente, nel caso di incendi, in particolare
di quelli boschivi o di piccole dimensioni o incendi di canne
fumarie, o, viceversa, in caso di chiamata alla CUR o alla CUS, è
sorto un problema di informazione in certi casi, perché nel caso
dell'incendio boschivo è chiaro che la componente volontaria parte
immediatamente o addirittura a volte prima o comunque
immediatamente viene attivata.
Invece in determinate altre situazioni, erano sorte situazioni
d'imbarazzo perché appunto c'erano dei professionisti sul
territorio per una canna fumaria piuttosto che altre cose, senza
che i volontari del Distaccamento ne fossero informati o comunque
fossero attivati.
Quindi il sistema di gestione informatica della CUS è stato
aggiornato, c'è un nuovo sistema automatico di messaggistica che,
peraltro, è stato installato e dovrebbe partire proprio a giorni,
perché era ipotizzata una sperimentazione nel mese di dicembre,
anche questo un sistema di invio di SMS automatizzato al Capo
Distaccamento e al vice Capo Distaccamento.
Il passo successivo è discriminare questo automatismo con quello
che è informazione - ad esempio può essere un incidente stradale
piuttosto che una questione che richiede una professionalità tale
per la quale la componente volontaria rischia di non essere utile,
quindi è un'informazione che comunque arriva - e un altro invece
dove è un'attivazione, in particolare ovviamente le questioni
incendi di qualsiasi natura.
Quello che si dovrà fare in questo automatismo è discriminare
tra l'attivazione e l'informazione, questo ovviamente dovrà essere
fatto direttamente dal Comando, però quello che abbiamo chiesto ed
insistito perché si facesse è il corretto coinvolgimento della
componente volontaria.
Sono convinto che la componente volontaria, e su questo anche se
non ho tanto l'abitudine di fare benchmark, come abbiamo detto in
questi giorni, il riferimento in questo caso è alla Provincia
autonoma di Bolzano o comunque al sistema trentino dei Vigili del
Fuoco, che è un sistema molto diverso dal nostro, dove la
componente volontaria è molto più importante, è molto più centrale
nell'organizzazione del sistema antincendio, non voglio dire che
voglio avvicinarmi a quello, sennò domani mi vedo già i titoli dei
giornale, però un coinvolgimento più importante della componente
volontaria... si facevano dei ragionamenti anche in questi giorni
dove oggettivamente parliamo comunque tanto di Vigili del Fuoco e
di sistema di Protezione Civile, in generale a tanti livelli, a
partire dalla Commissione paritetica in giù, e anche di modifica
della legge regionale n. 22/2010 sul comparto sicurezza, si parlava
anche dell'eventualità di prevedere delle forme di valorizzazione
anche di questa componente volontaria, attraverso la costituzione
di una riserva di posti all'interno dei concorsi per i discontinui,
ad esempio; una questione che potrebbe in qualche modo incentivare
anche i giovani a partecipare alla vita dei distaccamenti locali, e
dall'altro fare in modo che nei concorsi poi che vengono fatti, ci
siano delle professionalità che in qualche modo si sono già anche
formate sul territorio e quindi che conoscono anche la vita del
distaccamento dei volontari. Questo non potrà che fare in qualche
modo da collante perché poi il lavoro sia fatto in maniera più
collaborativa.
Quindi questo è quello che stiamo facendo, condividendo con lei
la necessità di una valorizzazione di una componente volontaria dei
Vigili del Fuoco.
Presidente -
Per la replica, la parola al consigliere
Lavy.
Lavy (LEGA VDA) -
Io, presidente Lavevaz, concordo
assolutamente con quello che ha detto, invertirei però il
ragionamento. È ovvio che a monte ci dev'essere un ragionamento
politico, lei non lo ha esplicitato, ha detto che comunque c'è,
però io mi spingo oltre.
Lei ha parlato del modello Trentino, dicendo che non è che
voglia puntare a diventare come quel modello, io invece sì, io
punto a diventare come il modello Trentino, perché è un modello che
funziona, è un modello culturale, diverso, che richiede anni di
tempo, sicuramente per essere adattato al territorio, ma io punto
ad arrivare al modello Trentino, perché è efficiente, perché i
giovani entrano nei Vigili del Fuoco volontari, perché i giovani
credono nella cura del territorio e nel mantenimento del
territorio.
Quindi quello dovrebbe essere l'obiettivo principale, non
bisogna aver paura di dirlo.
Poi se domani escono i titoli sui giornali, chi se ne frega,
bisogna dare un segnale.
Quello è un modello? Seguiamolo.
Io quel giorno lì a Issime mi sono fermato a pranzo e avevo
appunto di fronte i Vigili del Fuoco volontari del Trentino, e,
quando abbiamo commentato le parole del dirigente Porretta, hanno
fatto una faccia che non le riporto.
Ho detto: "Cavoli, da noi delle parole del genere non sarebbero
ammissibili".
Ecco perché appunto per quello bisogna partire da quel tipo
d'impostazione.
La questione dell'allertamento, la questione della
responsabilizzazione è fondamentale, per cui anche semplicemente
informare i volontari che c'è il gruppo di professionisti che è sul
territorio per un nido di vespe, non è che fa male, non c'è
l'allertamento, però, anzi, è essenziale, almeno non ci si
preoccupa, si sa che ci sono i professionisti, si sa che non c'è
un'emergenza vera, anche perché se vedono passare i Vigili del
Fuoco, tutti si chiedono "Ma cosa è successo?". Invece con un
messaggio ai volontari si dice: "Calma. Tranquilli, non è successo
niente, è una naturale bonifica di un nido di vespe" e punto.
Va bene, adesso aspettiamo poi i risultati di questo tavolo di
lavoro, sicuramente su questo tema se ne parlerà ancora tanto, però
bisogna avere anche coraggio di prendersi le responsabilità di
dire: "Vogliamo arrivare a quel modello", sapendo benissimo che
magari serviranno degli anni, magari non ci si arriverà mai in
maniera completa come il modello Trentino perché appunto è una
questione culturale che è da secoli presente. Altrimenti qual è il
nostro ruolo?
Noi dobbiamo dare un obiettivo, l'obiettivo credo che dev'essere
per i Vigili del Fuoco valdostani quello di arrivare a essere
migliori del modello Trentino.
Presidente -
Con quest'interpellanza, abbiamo chiuso gli
oggetti trattati dalla Presidenza, pertanto vista l'ora,
interrompiamo i lavori che riprenderanno domani alle ore 09:00.
---
La seduta termina alle ore 19:53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK