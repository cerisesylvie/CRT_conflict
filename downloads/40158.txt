Consiglio Regionale della Valle d'Aosta - Oggetto del Consiglio n. 3032 del 23 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3032 del 23 novembre 2017 - Resoconto
OGGETTO N. 3032/XIV - Ritiro di mozione: "Impegno a
revisionare la legge regionale n. 41/1995 prima dell'approvazione
dell'atto dell'azienda USL".
Rosset (Presidente) -
Con 25 Consiglieri presenti
possiamo riprendere i lavori pomeridiani.
Punto n. 15 all'ordine del giorno. Ha chiesto la parola la
Consigliera Certan; ne ha facoltà.
Certan (ALPE) -
Questa mozione l'avevamo presentata credo
quasi un mese fa, nello stesso periodo in cui avevamo iniziato,
come V Commissione, a lavorare sull'atto aziendale. Innanzitutto,
proprio riguardo alla Commissione e al lavoro svolto dalla stessa,
ringrazio sia il Presidente che tutti i colleghi di Commissione,
perché comunque sono stati giorni in cui abbiamo lavorato
intensamente. Devo dire che è stato anche un lavoro proficuo,
costruttivo, che ha visto un dibattito e un confronto
importante.
Riguardo alla proposta che noi abbiamo fatto oggi, con la
mozione chiediamo essenzialmente - prima di approvare l'atto
aziendale come Giunta, perché è un atto che viene approvato dalla
Giunta - di rivedere anche la legge n. 41/1995, che di fatto detta
un po' le condizioni del Dipartimento della prevenzione. Avevamo
chiesto che i due percorsi andassero paralleli, o che comunque la
revisione della legge n. 41 anticipasse l'atto aziendale.
Assessore Bertschy, adesso la mozione è un po' superata; ne
parliamo lo stesso, ma da parte nostra può esserci anche la
disponibilità e la volontà a ritirarla, perché credo che ormai il
dibattito effettuato in Commissione abbia in qualche modo superato
questo momento.
Mi permetto però di fare due o tre passaggi, alcune
osservazioni. Senza la revisione della legge, di fatto l'atto
aziendale - lo avete anche riconosciuto in Commissione e lo ha
riconosciuto anche il Direttore generale - deve essere di nuovo
ripreso in mano tra febbraio e marzo e rivisto un'altra volta. Voi
avete già dato la disponibilità a rivedere la legge n. 41 e
l'organizzazione del Dipartimento della prevenzione e sappiamo già
che la Giunta, sin da subito, approverà un atto aziendale che di
fatto amplia e aggiunge delle strutture complesse in ambito
amministrativo, ma non va a mettere in discussione e a rivedere il
Dipartimento della prevenzione. Ci sembrava che un discorso
generale di riorganizzazione, anche strutturale delle strutture
semplici e complesse dovesse essere fatto in modo completo, quindi
anche rivedendo la legge n. 41. Ci avete già risposto dicendo che
questo atto andrà avanti con dei cambiamenti
in itinere
,
quindi adesso aspettiamo di vedere cosa approverà la Giunta.
Mi permetto e approfitto di questo momento anche per dire due
cose sull'organizzazione amministrativa. Ci rendiamo conto che
forse, come prospettiva, potrebbe essere interessante rivedere
l'organizzazione amministrativa per potenziare le strutture, magari
per andare a risolvere quei problemi - quali ad esempio liste di
attesa - che dite essere un po' imputati alla carenza di strutture
amministrative, però è anche vero che forse in questo momento ci
aspettavamo che l'atto aziendale prendesse in considerazione altre
cose.
Devo dire che come Commissione - e ringrazio anche il collega
Fabbri - abbiamo fatto delle osservazioni, le abbiamo condivise
tutti all'unanimità, e rimangono; le abbiamo trasmesse anche dopo
la seconda audizione, quindi non entro nel merito.
Un aspetto che vorrei sottolineare - glielo chiedo direttamente
qua, in Consiglio - è che venga strutturata in modo migliore non la
struttura semplice, ma la struttura "disagio familiare e violenza
di genere" al Pronto soccorso, perché credo che in questo momento
tale settore sia abbastanza scoperto a livello di professionalità.
Da parte vostra c'è stato in qualche modo l'impegno di dare un
incarico ad alta specialità - questo è quello che il dottor Rubbo
ci ha detto in Commissione - ma riteniamo che tale settore debba
avere la massima attenzione. La violenza di genere e il disagio
familiare spesso celano problemi grandi non così visibili in un
primo momento e necessita di figure professionali molto
specializzate. Chiediamo quindi di porvi un'attenzione particolare,
perché anche la Valle d'Aosta non ne è esente, o non ha percentuali
diverse da quelle nazionali riguardo a questa problematica.
Ritireremo la mozione; come gruppi di minoranza noi riteniamo
che non sia neanche necessario portarla al voto, proprio per i
motivi che ho già espresso prima.
Presidente -
Ha chiesto la parola l'Assessore Bertschy;
ne ha facoltà.
Bertschy (UVP) -
Come ha detto la collega Certan, è
evidente che la discussione politica di questa mozione arriva un
po' tardivamente rispetto alla sua presentazione, non per colpa di
nessuno, ma per i tempi che ha avuto la discussione politica qui,
in Consiglio.
Come abbiamo avuto modo di dire in Commissione, ritardare
l'approvazione dell'atto alla successiva abrogazione della legge e
alla rivisitazione poi delle strutture del Dipartimento della
prevenzione non avrebbe permesso di attivare tutte le scelte che la
nuova Direzione strategica vorrebbe mettere in campo per il
rilancio della nostra azienda, che comunque già con un'approvazione
nei prossimi giorni non potranno che vedere la luce nei primi mesi
dell'anno nuovo. I tempi tecnici amministrativi sono questi.
Rispetto alla paura che tutto questo comporti a breve una
rivisitazione voglio rassicurare tutti, perché l'abrogazione della
legge non implica una sistematica rivisitazione dell'atto,
soprattutto delle strutture oggi regolate per legge. Andrà fatta
un'attenta analisi ed è un lavoro che la Direzione si è impegnata a
fare. Avremo poi modo, una volta realizzata quest'analisi, di
capire come riorganizzare l'atto. Sicuramente ci dobbiamo abituare
ad una visione un po' diversa dell'atto aziendale, e forse anche ad
interrogarci sulla necessità che la V Commissione vada oltre ad un
compito di conoscenza e di lavoro rispetto ad un compito di
gestione, che viene assegnato alla Direzione strategica, come per
tutte le direzioni delle società e delle aziende che conosciamo.
All'atto dell'approvazione della legge finanziaria produrremo
quindi sicuramente una discussione. Però l'atto non è più fermo nel
tempo, ma andrà valutato con attenzione da chi oggi abbiamo
delegato a portare avanti gli obiettivi segnati da tutti, insieme
(gli obiettivi di mandato), e andranno valutate bene le scelte
compiute in questa prima fase per verificare che siano rispondenti
alle esigenze di una riorganizzazione e di un'efficacia
dell'azienda nella sua globalità.
Credo che il segnale importante lanciato un po' da tutti sia
questo: che oltre ad avere la nostra visione - la politica faccia
la politica - l'azienda deve essere gestita da chi oggi ha
responsabilità di gestione, e chi lavora all'interno dell'azienda
deve riferirsi e abituarsi a riorganizzare anche il suo modo di
operare per trovare le risposte all'interno dell'azienda con la
Direzione strategica. La politica ha svolto il suo compito; oggi ha
un compito di controllo - di governo per la maggioranza e di
verifica per l'opposizione - però il messaggio che voglio
sottolineare è che l'azienda ha una sua Direzione all'interno della
quale deve trovare le risposte e la politica deve sapere adattare
la sua visione, soprattutto prendere la giusta distanza da alcuni
modelli che ancora tendono a cercare risposte fuori
dall'organizzazione aziendale.
L'atto ha l'obiettivo primario di dare una capacità
organizzativa nei settori in cui oggi siamo più in difficoltà. Le
due aree (ospedaliera e la cosiddetta "amministrativa") sono state
oggetto di scelte. Mi pare che questa mattina la V Commissione
abbia inviato il parere definitivo alla Direzione strategica che
assumerà le sue decisioni e la Giunta poi avrà la possibilità di
valutare. Ribadisco questo perché è importante: non è detto che
l'atto, al di là della legge n. 41, rimarrà l'atto di
organizzazione per i prossimi anni.
Ringrazio per il ritiro della mozione e per il lavoro svolto
anche in V Commissione. Colgo l'occasione per ringraziare sia il
Presidente che tutti i Commissari, perché c'è stata la possibilità
di approfondire nel dettaglio, anche con le organizzazioni
sindacali e tutte le persone audite. È stato un lavoro importante
e, soprattutto, è importante l'azienda per i servizi che rende ai
cittadini valdostani.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Abbiamo ascoltato attentamente la
replica dell'Assessore competente.
La questione che abbiamo posto in Commissione e abbiamo voluto
cogliere presentando questa mozione, non è tanto di forma, ma di
sostanza, collega Bertschy. Condividiamo quanto lei dice: la
politica deve dare gli indirizzi, ma è poi l'azienda che deve
attuarli; oltretutto è il Governo regionale che approva la
revisione dell'atto aziendale. Capisce però che è difficile
incidere, riparametrare e rivedere le scelte principali nel momento
in cui si decide di non modificare le regole del gioco; diventa
molto difficile se non si vanno a ridisegnare le regole del gioco
e, soprattutto, il perimetro in cui si decide di modificare.
Sicuramente sono due i dati principali: il primo è quello delle
urgenze, quali sono le urgenze che il legislatore (quindi la
politica) intende mettere in campo e, in seconda battuta, le
priorità. Non so se ha colto quello che abbiamo cercato di mettere
in campo, di sollecitare, soprattutto di cambiare a livello di
metodo. Scusi, ma prima si cambiano le regole del gioco, quindi si
modifica la legge, si vanno a vedere le priorità, si modificano le
strutture complesse e quelle semplici in base alle urgenze e alle
priorità, e poi si declinano i mezzi, anche dal punto di vista
imprenditoriale e aziendalistico, per poter dare contezza alle
scelte di natura più politica, più di indirizzo.
Ci dispiace comunque che non abbiate avuto voglia di modificare,
era forse anche il momento; ci si metteva magari qualche settimana
in più, ma c'era modo di cambiare quelle regole del gioco. Mi
sembra che tali regole erano state anche condivise in V
Commissione, c'era la possibilità e la necessità - perché al di là
della possibilità c'era la necessità - di cambiare le regole del
gioco, il perimetro in cui modificare la revisione di un piano
aziendale. Poi il Direttore dell'Azienda sanitaria, all'interno
delle sue strutture, con i suoi dirigenti, avrebbe potuto dare
contezza alle modifiche.
Oggi, dopo la discussione avvenuta in Commissione, è
indubbiamente più difficile attuare la modifica delle regole del
gioco, ma sicuramente avremo modo di tornare sulla "questione
azienda USL", avremo modo in Finanziaria di presentare delle
modifiche legislative per dare quell'
input
, quelle
differenze, quelle urgenze e quelle necessità. Dal nostro punto di
vista, oggi la sanità valdostana non riesce ancora a garantire
l'alta qualità in tutte le sue forme, quantomeno dove abbiamo
contezza, dove lei ha contezza dal punto di vista politico. Io
penso che sedersi ed eventualmente fare solo delle piccole
modifiche di
maquillage
non sia il momento. Anche se il
tempo è tiranno ed è poco, avremo modo sicuramente in Finanziaria
di presentare sia emendamenti legislativi (quindi modifica delle
regole del gioco) che di natura più politica (quindi ordini del
giorno).
Presidente -
Se ho capito bene la mozione è ritirata.
Il Consiglio prende atto del ritiro della mozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK