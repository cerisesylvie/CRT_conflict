Consiglio Regionale della Valle d'Aosta - Oggetto del Consiglio n. 2689 del 18 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2689 del 18 aprile 2017 - Resoconto
OGGETTO N. 2689/XIV - Interrogazione: "Problematiche
riguardanti il servizio di ossigenoterapia domiciliare".
Rosset (Presidente) -
Punto n. 5 dell'ordine del giorno.
Per la risposta chiede la parola l'Assessore Bertschy, ne ha
facoltà.
Bertschy (UVP) -
Direi che sarà un Consiglio dove si
sentirà in maniera particolare la parola dell'Assessore alla
sanità. Il tema della sanità è ricorrente in una serie di
iniziative, questa è puntuale a riguardo del servizio di
ossigenoterapia, servizio che è stato riappaltato lo scorso anno e
fornirò un po' di dati richiesti dal Consigliere Guichardaz e dal
Consigliere Paolo Cretier. Al 31 marzo 2017 sono 556 gli utenti del
servizio, 503 con contenitore di ossigeno liquido e 53 con
concentratore. Sono divisi nei quattro distretti con questi numeri:
il distretto 1, 99; il distretto 2, 282; il distretto 3, 71; il
distretto 4, 104. È un numero che evidentemente subisce delle
variazioni perché legato alle condizioni di salute.
"Qual è la ditta che oggi gestisce il servizio". La ditta che ha
vinto l'appalto è la società Sico di Saronno. La base d'appalto era
di circa 1,26 milioni di euro e se l'è aggiudicato con il 36,9 di
ribasso. Il servizio è gestito dal 1° luglio 2016 e il controllo
sulla qualità dei servizi erogati è svolto dall'Ufficio tecnologia
della nostra azienda, con la collaborazione e il concerto del
Centro prescrittore di pneumotisiologia. In precedenza la fornitura
era affidato alla società VitalAire Italia di Milano.
"Se negli ultimi cinque anni sono state fatte segnalazioni alle
strutture competenti di malfunzionamenti..." e quali, diciamo che
di segnalazioni noi ci siamo soprattutto occupati - nella risposta
però si potrà fare una ricerca più approfondita anche sul passato -
delle problematiche connesse alla situazione del passaggio di
consegne tra un appalto e l'altro, tra il vecchio e il nuovo
fornitore. Alcune delle problematiche sollevate hanno trovato
soluzioni adeguate e risolutive nell'immediato, su altre ci si è
concentrati per una definitiva risoluzione. Sicuramente la
morfologia del territorio ha avuto bisogno di un adeguamento della
flotta di vettori per la dislocazione che abbiamo rispetto al
nostro territorio e sono stati aumentati i vettori nei distretti.
Le principali difficoltà sono legate alle segnalazioni che abbiamo
ricevuto dagli utenti, che sono state sì riferite al ritiro dei
contenitori segnalati, che si sono sottoposti ai controlli
specifici. In ogni caso, la ditta lavora rispettando quelle che
devono essere le norme dell'ISO 9000. Alcuni contenitori avevano un
difetto sull'indicatore di capacità, che ha comportato un
adeguamento tecnico presso i centri di manutenzione del
costruttore. Tali contenitori sono stati comunque sostituiti
immediatamente e la gestione segnalazioni si è poi migliorata
attraverso l'attivazione di un numero verde disponibile H24. Le
segnalazioni riscontrate, per quel che risulta agli uffici e
all'azienda, sono state risolte positivamente.
Per quanto riguarda: "i dati relativi ai costi complessivi del
servizio negli ultimi tre anni, suddivisi per mesi e pro
paziente..." e come viene erogato il pagamento della prestazione,
la spesa del servizio di ossigenoterapia domiciliare negli ultimi
tre anni (2014-2016) è stata: per l'anno 2014, 492.099 euro con una
media mensile di 44 mila euro (0,8); nell'anno 2015 la spesa annua
è stata di 541.074, con una media mensile di 45.089; nell'anno
2016, periodo gennaio-giugno, perché poi è subentrato il nuovo
fornitore, sono stati spesi 397.537 euro, con una media mensile di
66 mila euro. Per fare un primo paragone, essendo stato il periodo
di passaggio luglio, agosto e settembre tra i due fornitori, il
primo dato disponibile è il periodo ottobre-dicembre, abbiamo
chiesto anche il dato del primo trimestre 2017, per
ottobre-dicembre sono stati spesi 86 mila euro con il nuovo
appalto, con una media mensile di 28.684. Chiederemo a breve la
verifica sul primo trimestre, in modo da avere dati a riguardo
comparabili con il primo trimestre dell'anno scorso. In generale
l'appalto sta dando le risposte che sul territorio devono essere
date, però riteniamo di avere la necessità, anche sollecitati dalla
sua interpellanza, di una valutazione complessiva da luglio
dell'anno scorso, ormai arriviamo a un anno, per valutare, oltre
agli aspetti economici, tutti gli aspetti, comprese le segnalazioni
dei pazienti per vedere di dare una risposta complessiva ad appalto
ormai inoltrato, che ha portato avanti le aspettative per le quali
era stato erogato.
Riguardo ai consumi, i contenitori vengono sostituiti per
qualsiasi ragione, però non vengono fatturati. Si sottolinea
inoltre che il fornitore non consegna alcun contenitore
supplementare se non a fronte di un'adeguata autorizzazione da
parte del centro prescrittore. Rispetto a questo, quindi interessa
sapere qual è la segnalazione che è stata fatta per capire come
intervenire.
Presidente -
Per la replica, chiede la parola il collega
Guichardaz, ne ha facoltà.
Guichardaz (PD-SIN.VDA) -
Grazie Assessore. Il tema
apparentemente riguarda una fascia ristretta di pazienti, però poi
quando vediamo i numeri, ci rendiamo conto che il tema riguarda
quasi 600 persone, quindi 600 pazienti che usufruiscono, o
dovrebbero usufruire, di un servizio fondamentale, di un servizio
che deve essere efficiente al 100 percento.
Io capisco il cambio di appalto, ogni cambio d'appalto comporta
delle problematiche di assestamento. Anche a me sono arrivate
segnalazioni rispetto ad una difficoltà iniziale da parte di questa
nuova ditta di tarare la distribuzione, anche a causa di un
territorio, il nostro, che non è lo stesso territorio di Saronno:
un territorio che presuppone a volte anche la difficoltà a reperire
il paziente, pazienti che a volte sono magari residenti in
villaggi, in luoghi in cui neppure magari è segnata la via, o ci si
riferisce direttamente solo alla frazione. Certo, i problemi che
noi abbiamo rilevato sono problemi che per il singolo paziente
hanno una rilevanza fondamentale, perché il fatto di rimanere senza
ossigeno quando si manifesta un'esigenza, è vero che questo
problema viene affrontato attraverso la fornitura di nuove bombole,
però crea spesso il panico sia nei diretti interessati, sia nei
parenti. Io ho delle segnalazioni che ovviamente mi sono arrivate,
che le farò poi, Assessore, avere direttamente, ho anche delle
segnalazioni fotografiche che segnalano la fornitura di bombole di
ossigeno non piene, o che si esauriscono in tempi molto più rapidi
rispetto alle bombole precedenti, quindi su questo le chiedo
eventualmente di attivarsi magari con degli
auditing
direttamente presso i singoli pazienti. Le consiglierei anche
direttamente di sentire i medici del territorio, i medici di
Medicina Generale, per esempio, mi è arrivata una segnalazione
qualche tempo fa di un medico che parla di difetti nelle bombole
appena consegnate, ritardi nel pronto intervento, quindi gli stessi
medici che comunicano che vi sono delle difficoltà, infine aspetto
i dati definitivi. Certo, la differenza mensile pro paziente è
consistente, quindi se il dato di 28 mila euro rispetto all'ultimo
dato di 66 mila o del dato precedente è un dato corrispondente al
vero, l'appalto effettivamente ha portato ad un risparmio. Bisogna
fare attenzione che questi appalti al massimo ribasso, ribassi
addirittura di più di un terzo, poi alla fine non provochino dei
disservizi, quindi anche su questo eventualmente è bene fare un
ragionamento per capire se il risparmio a volte non va a discapito
della qualità dell'offerta e del servizio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK