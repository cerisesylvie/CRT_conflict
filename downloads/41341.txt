Consiglio Regionale della Valle d'Aosta - Oggetto del Consiglio n. 486 del 7 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 486 del 7 marzo 2019 - Resoconto
OGGETTO N. 486/XV - Interpellanza: "Interventi per la messa
in sicurezza del villaggio di Pramotton in Comune di
Donnas".
Rini (Presidente)
- Punto 36 all'ordine del giorno. La
parola alla collega Minelli per l'illustrazione.
Minelli (RC-AC)
- Con questa interpellanza usciamo un
attimo dall'Aula del Consiglio regionale e andiamo a Donnas, nel
villaggio di Pramotton, che credo sia sconosciuto alla maggior
parte dei presenti perché si tratta effettivamente di un piccolo
villaggio ubicato sulla destra orografica della Dora Baltea. È un
villaggio di 77 abitanti, che è stato più volte interessato in
passato da fenomeni, da episodi di esondazione, alcuni dei quali -
quelli forse sì, li ricorderete - molto gravi, durante l'alluvione
del 2000.
A partire dal 2001 gli abitanti di Pramotton hanno più volte
segnalato all'Amministrazione regionale la situazione di criticità
e di pericolo in cui vivono; hanno scritto diverse volte sia
all'Amministrazione regionale che all'Amministrazione comunale per
richiamare l'attenzione sulla loro situazione. Il villaggio si
trova sulle sponde della Dora, ma in prossimità della confluenza
tra la stessa e il torrente Lys. Lo si vede bene se si percorre
l'autostrada che scende verso Torino, perché dall'alto, sopra il
villaggio, c'è la torre di Pramotton che vigila un po' su questo
punto. I dati che ci sono, anche storici, parlano di molti fenomeni
di esondazione; abbiamo dati anche visibili, perché sono state
marcate delle tacche sui muri delle case del villaggio. Dal 1734 in
poi gli abitanti hanno proprio preso l'abitudine di segnare in due
o tre case poste una vicina all'altra i livelli delle esondazioni.
Nel 1977 l'acqua era arrivata a 2 metri e 38 rispetto al piano
della strada comunale, nel 1978 a 2 metri e 4, nel 1993 a 1 metro e
46, nel 2000 oltre 3 metri, ben oltre i balconi delle case. Come
dicevo, sono state parecchie le petizioni inviate
all'Amministrazione, l'ultima è del 2008, di 11 anni fa, in cui si
chiedeva tra l'altro all'Amministrazione regionale di riesaminare
con assoluta urgenza il problema della confluenza Dora-Lys. Sono
stata recentemente ad un incontro con gli abitanti di Pramotton e
mi hanno detto che a tali segnalazioni e petizioni non è mai stato
dato riscontro di alcun tipo, né scritto, né verbale, questo è
quanto.
In anni più recenti, e precisamente il 10 novembre del 2015, il
Comune di Pont-Saint-Martin, che si trova sulla sponda di fronte,
ha inviato una comunicazione al Dipartimento programmazione, difesa
del suolo e risorse idriche della Regione per segnalare la
criticità proprio a confluenza tra il torrente Lys e la Dora, nella
quale si faceva riferimento a possibili soluzioni e si chiedeva un
sopralluogo congiunto per valutare eventuali interventi correttivi
da porre in atto. Il sopralluogo c'è stato in data 11 dicembre
2015, come si evince anche da una lettera successiva del Comune di
Donnas all'Assessore regionale datata 14 dicembre, con la quale si
trasmette anche una copia di una proposta progettuale. Non si
tratta di un progetto vero e proprio, ma di un qualcosa che forse è
anche meno di un progetto di massima, a suo tempo commissionato da
alcuni privati proprietari di aziende nella zona, che analizzava le
problematiche di tale confluenza e proponeva soluzioni
migliorative. Sono varie le soluzioni previste, in particolare
quelle che i due Comuni avevano valutato come interessanti e che
gli stessi abitanti, ancora proprio in queste settimane, mi hanno
detto essere quelle che prendono più volentieri in considerazione,
perché sembrerebbero quelle più ottimali per il villaggio di
Pramotton. La prima soluzione riguarda degli interventi di
sistemazione sulla foce del Lys, che negli anni Ottanta ha subito
altri interventi di sistemazione idraulica che hanno aumentato
l'angolo di confluenza e di deviazione di parte delle acque verso
il ramo di monte. Questo fa sì che in caso di piena si arrivi ad
avere una quantità di acque che, in pratica, creano una pressione
verso monte. La seconda soluzione presa in esame era la
realizzazione di un canale golenale per lo smaltimento di portate
straordinarie sulla sinistra orografica. Questa è la situazione e
quanto è stato evidenziato.
Noi chiediamo all'Assessore innanzitutto se si ritiene normale e
corretto che richieste formulate da cittadini impieghino così tanto
tempo per avere un riscontro - parliamo di oltre 10 anni! - e poi
se questa proposta progettuale trasmessa dal Comune di Donnas di
concerto con il Comune di Pont-Saint-Martin, cioè l'intervento
sulla foce del Lys e la realizzazione del canale golenale, sia
ancora all'esame o all'attenzione dell'Amministrazione regionale.
Nel caso in cui invece tale proposta sia stata giudicata non
accettabile o comunque sia stata accantonata, se non si ritiene
opportuno a questo punto riprendere in esame tale proposta,
considerato che, sia dagli abitanti che da alcuni Amministratori
sentiti, sembrerebbe essere la soluzione più praticabile, e
soprattutto, in definitiva, che cosa si intende fare per dare
ascolto ad una richiesta così importante che arriva dal territorio
e che aspetta da tempo di essere presa in considerazione.
Presidente
- La parola all'Assessore Borrello per la
risposta.
Borrello (SA)
- Collega, mi permetterà di fare prima
un'introduzione di carattere generale, visto che questa è la
seconda iniziativa che interessa questo Consiglio in merito alla
difesa del suolo e alle valutazioni di rischio dal punto di vista
idrogeologico. Prima abbiamo parlato dei Comuni di Ollomont,
Brusson e Pollein, ora parliamo della località Pramotton nel Comune
di Donnas e poi, successivamente, parleremo anche della strada
romana delle Gallie riguardo alla difesa della strada stessa.
Pertanto mi permetterà di fare una valutazione di carattere
generale, che è la seguente: noi dobbiamo sempre valutare l'impatto
dell'elemento antropico rispetto all'evoluzione naturale del
territorio e da qui l'analisi del discorso della vulnerabilità,
della potenzialità del rischio e del rischio residuo rispetto alla
vivibilità del nostro territorio. Dico questo perché anche in altre
sedi, all'interno della Conferenza delle Regioni, ho condiviso con
i Presidenti delle Regioni e con gli Assessori ai lavori pubblici
la necessità di far percepire al territorio in generale - non parlo
del caso specifico - il fatto che noi non viviamo in un contesto in
cui esiste il rischio zero, bensì viviamo in un contesto in cui
bisogna prendere coscienza delle criticità nel vivere un territorio
di montagna come quello che noi abbiamo la fortuna di avere con
tutte le sue bellezze. Da qui l'interazione dal punto di vista
dell'analisi dell'elemento antropico rispetto all'evoluzione
naturale degli eventi naturali in senso stretto. Dico questo
perché, per affrontare tutte le problematiche che ci sono
all'interno del territorio regionale, bisogna fare una valutazione
rispetto alle priorità, alle criticità e alle disponibilità delle
risorse per andare a programmare gli interventi all'interno del
territorio regionale. Questo è importante perché è un'analisi di
carattere generale nell'ottica della buona amministrazione per
affrontare tutte le tematiche e capire le priorità, al fine di
rendere il più possibile sicuro il nostro territorio, dato che non
esiste il rischio zero.
Nel merito del quesito che lei ha posto, è utile informare il
Consiglio regionale che tutte le richieste formulate, sia dai
residenti della località Pramotton che dal Comune di Donnas, hanno
sempre avuto un riscontro. Le richieste dei cittadini sono sempre
state dibattute in incontri pubblici con i tecnici
dell'Assessorato, con l'Assessore e con i Sindaci dei Comuni di
Donnas e Pont-Saint-Martin. Gli ultimi incontri si sono svolti nel
mese di dicembre del 2008, nel febbraio del 2009 ed aprile del
2009, proprio per discutere la proposta alla quale fa riferimento
la collega. Agli incontri si sono illustrate le conclusioni dello
studio di assetto della Dora Baltea, commissionato dall'Autorità di
bacino del fiume Po a seguito dell'alluvione del 2000, nel quale è
stato sviluppato un modello idraulico per la simulazione delle
piene del corso d'acqua per l'individuazione delle aree in
deficit
di sicurezza finalizzata ad una proposta di opere di
protezione potenzialmente realizzabili a difesa delle aree
antropizzate. Gli uffici hanno quindi provveduto ad implementare un
ulteriore modello idraulico al fine di simulare l'effetto della
piena della Dora, sia per portate variabili, sia per condizioni a
contorno, differenti. Gli uffici mi hanno anche preparato tutta una
serie di notizie di carattere tecnico, ma io penso che la sua sia
una considerazione di carattere informativo e politico di prendere
a cuore la problematica, quindi non entrerò nel dettaglio degli
aspetti di carattere tecnico. Dirò le tappe successive e poi le
formulerò una proposta. Dopo sei anni da questi incontri, nel 2008
e 2009, i due Comuni di Donnas e di Pont-Saint-Martin hanno inviato
le richieste alle quali lei fa riferimento e che ha citato nella
sua illustrazione. Alla richiesta del 10 novembre del 2015 del
Comune di Pont-Saint-Martin, specifica per la questione della
confluenza del Lys, ha fatto seguito la nota della Regione n. 16155
del 2 dicembre del 2015, nella quale è stato riassunto lo stato
delle valutazioni condotte e si è data la massima disponibilità per
un sopralluogo, sopralluogo che è stato fatto l'11 dicembre del
2015; successivamente c'è stata una nota del 14 dicembre del Comune
di Donnas nel quale venivano trasmesse le vecchie ipotesi
progettuali oggetto degli incontri del 2009.
Un'altra considerazione: l'allora Assessore e collega Baccega
aveva rinnovato la disponibilità ad effettuare degli incontri in
tal senso. Io posso dire che, alla luce di quanto lei ha enunciato,
di tutte le considerazioni che ho fatto in premessa e alle
valutazioni di analisi tecnica che dovranno essere effettuate, non
faremo questo all'interno di quest'Aula rispetto all'alimentazione,
agli studi sulle portate idrauliche, ma do la disponibilità per
quanto riguarda l'analisi della problematica, disponibilità che è
consequenziale a quanto è stato fatto all'interno
dell'Assessorato.
Mi permetto solo di dire questo, collega: che il tutto si rifà a
quanto ho detto nella mia nota introduttiva rispetto all'attività
svolta dall'Amministrazione pubblica nel momento in cui deve andare
a monitorare potenziali situazioni di emergenzialità. È poi
importante capire anche qual è l'azione posta in essere rispetto
alla tutela dei cittadini e le eventuali responsabilità annesse e
connesse. Non si può "mettere in sicurezza" il 100 percento del
territorio, è utopia, è una cosa che veramente non si riuscirà a
fare. C'è però tutto un ragionamento legato alla previsione e
prevenzione dei potenziali rischi e, nel caso specifico - così lo
annuncio anche a parziale rassicurazione -, in questo contesto, la
gestione dell'emergenza rimane la prevenzione in relazione alla
capacità di prevedere con un anticipo di almeno 24 ore la possibile
situazione di emergenza. Il sistema regionale di allerta idraulica
e geologica ha quindi implementato anche lo scenario idraulico
della Dora Baltea fra quelli oggetto di previsione e di
allertamento, con la finalità di garantire la massima sicurezza
potendo adottare specifiche misure di evacuazione. Questo è lo
stato dell'arte in essere per quanto riguarda il sistema di
allertamento, ma nulla toglie la disponibilità a ragionare e a
continuare questo rapporto con gli interlocutori qualora lei lo
ritenesse opportuno.
Presidente
- La parola alla collega Minelli per la
replica.
Minelli (RC-AC)
- Assessore, per quanto riguarda il
rischio idrologico della nostra Regione, siamo consapevoli di
quanto sia importante, ma se esiste una scala da 1 a 10 il
villaggio di Pramotton sta a 9 per la sua particolare ubicazione.
Pertanto, per quanto concerne la programmazione futura delle
risorse, che sono sempre scarse e per le quali bisogna considerare
al primo posto la sicurezza, credo che questa sia una delle realtà
che meritano attenzione.
Riguardo agli incontri avvenuti con la popolazione, io le
ribadisco - non ho motivo di mettere in dubbio quello che lei mi
sta raccontando - che le persone con cui io ho parlato sono
probabilmente diverse, ma mi hanno detto che non sono state
sentite. Io penso che ci sia stato un incontro, una serie di
colloqui sicuramente con le Amministrazioni comunali che,
ovviamente, rappresentano i loro cittadini, ma penso anche che
occorra dare importanza alle sollecitazioni provenienti dagli
abitanti stessi. Verificherò e, in caso contrario, le chiedo poi
anche di fare un passo successivo e di incontrarli.
Per quanto riguarda i sopralluoghi effettuati, a dicembre 2015
ce n'è stato uno - come evidenziato da entrambi - e all'ultimo,
quello del 2017, so che c'è stato il collega Baccega, tanto è vero
che l'Amministrazione di Donnas aveva chiesto di intervenire
sull'accumulo di materiale che negli anni è aumentato nell'alveo
della Dora Baltea e so che entro fine 2019 tale intervento dovrebbe
essere realizzato. Anche questo, essendo di fronte all'abitato, con
questa quantità di materiale, contribuisce a rendere più
problematica la situazione.
Accolgo volentieri la documentazione, anche se è molto tecnica;
ovviamente non ho le competenze per comprenderla appieno, ma credo
che sarebbe anche utile, se possibile, trasmetterla alle persone
stesse. Le chiedo un'altra cosa, Assessore: secondo me sarebbe
decisamente importante creare un tavolo tecnico tra la Regione e i
due Comuni, a cui però possono partecipare, in rappresentanza degli
attuali 77 abitanti del villaggio, almeno uno o due rappresentanti
che fin dall'inizio hanno seguito la situazione. Questo proprio per
evitare di creare le polemiche che già ci sono state in passato e
che ci sono attualmente, nell'interesse ovviamente di tutti: dei
cittadini, dell'Amministrazione regionale, delle Amministrazioni
comunali e anche di chi si fa interprete di queste istanze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK