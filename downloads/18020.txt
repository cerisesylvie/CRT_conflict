Consiglio Regionale della Valle d'Aosta - Oggetto del Consiglio n. 1116 del 26 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 1116 del 26 gennaio 2000 - Resoconto
OGGETTO N. 1116/XI Ritiro di mozione: "Predisposizione di uno
studio sulla situazione economico-finanziaria della Valle
d'Aosta".
Mozione Ritenuto essenziale che il dibattito politico e
istituzionale sulla situazione economico-finanziaria della nostra
Valle, con particolare riferimento ai rapporti finanziari
Stato-Regione, sia arricchito da dati obiettivi e/o da serie
valutazioni tecnico-scientifiche;
Creduto che, altrimenti, il confronto su tali temi, strategici
per le scelte future della nostra Regione, rimanga
nell’ambito delle sensazioni o delle opinioni
aprioristiche, perché non suffragata da elementi di certezza;
Il Consiglio regionale
Impegna
la/e Commissione/i consiliare/i competente/i a commissionare uno
studio esterno o ad attivare le risorse umane interne
all’amministrazione;
per conoscere:
a) l’ammontare di tutti gli oneri annuali
sostenuti dallo Stato per servizi pubblici resi nella nostra
Regione (difesa, giustizia, sicurezza, riscossione delle imposte,
ecc.);
b) l’ammontare dei benefici finanziari derivanti
da un eventuale trasferimento alla nostra Valle di tutte le fonti
energetiche e dalla domiciliazione fiscale presso di noi di tutte
le imprese comunque operanti sul territorio valdostano;
c) a riferire in Consiglio circa i risultati degli studi, entro
sei mesi dall’approvazione della presente.
F.to: Curtaz - Beneforti - Squarzino Secondina
Presidente
La parola al Consigliere Curtaz.
Curtaz (PVA-cU)
Questa mozione tratta un tema che il
nostro gruppo ha già affrontato e che con un po' di ostinazione
continua a portare all'interesse del Consiglio.
Abbiamo già detto che riteniamo che il dibattito
politico-istituzionale sulla situazione economico finanziaria della
nostra regione deve essere arricchito con dei dati obiettivi e con
delle valutazioni tecnico scientifiche serie, anche perché abbiamo
spesso l'impressione che il dibattito su questi temi sia il frutto
di sensazioni o di opinioni aprioristiche perché non sono
suffragate da elementi di certezza.
Quindi, dopo avere inutilmente tentato di ottenere dalla Giunta
regionale attraverso un'interpellanza un impegno in questo senso,
abbiamo presentato una mozione per impegnare le commissioni
consiliari permanenti a commissionare uno studio esterno o ad
attivare le risorse umane interne all'Amministrazione, per
conoscere l'ammontare di tutti gli oneri annuali sostenuti dallo
Stato per servizi pubblici resi nella nostra regione: difesa,
giustizia, sicurezza, riscossione delle imposte, eccetera;
l'ammontare dei benefici finanziari derivanti da un eventuale
trasferimento alla nostra Valle di tutte le fonti energetiche e
dalla domiciliazione fiscale presso di noi di tutte le imprese
comunque operanti sul territorio valdostano: penso alle banche,
alle assicurazioni, eccetera.
Dopo la presentazione di questa mozione, abbiamo tuttavia
appreso che la Presidenza del Consiglio ancora nella scorsa
legislatura - era Presidente Stévenin - aveva incaricato la
"Fondazione Chanoux" a fare uno studio che, se interpretato secondo
quello che è lo spirito della nostra mozione, dovrebbe andare nello
stesso senso.
A seguito di questa notizia che abbiamo appreso incidentalmente,
sono stato ricevuto cortesemente dal Presidente Louvin, che mi ha
rappresentato lo stato di questo studio, commissionato a due
Professori di Torino, Brosio e Revelli, che sarebbe in fase di
ultimazione e, anzi, si è accennato ad una sua imminente
pubblicazione; pertanto a seguito di questa notizia significativa e
importante, riteniamo di ritirare la mozione, attendere la
pubblicazione di questo studio per verificare se effettivamente
l'analisi che viene svolta va come metodologia nel senso da noi
auspicato, oppure se lo studio tratta di questioni più ristrette o
diverse.
Ritiriamo la mozione, ci riserviamo di ripresentarla se questo
studio non risponderà a qualcuna o a tutte le domande che abbiamo
inteso svolgere con questa nostra mozione.
Presidente
La mozione è ritirata.
Il Consiglio prende atto.
Il Consiglio è chiuso e verrà riconvocato a domicilio.
La seduta è tolta.
L'adunanza termina alle ore 18,15.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK