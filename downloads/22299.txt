Consiglio Regionale della Valle d'Aosta - Oggetto del Consiglio n. 1931 del 11 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1931 del 11 maggio 2006 - Resoconto
OGGETTO N. 1931/XII - Relazione annuale al Consiglio regionale
sull'andamento della gestione della "Casinò de la Vallée S.p.a.",
ai sensi dell'articolo 8, legge regionale 30 novembre 2001, n. 36,
recante: "Costituzione di una società per azioni per la gestione
della Casa da gioco di Saint-Vincent". (Discussione generale)
Président - La parole au Président de la Région, Caveri.
Caveri (UV) - Divideremo in due gli interventi, nel senso che il
sottoscritto farà una breve introduzione di illustrazione e di
presentazione, ma devo dire che in questo caso, come tutti i
bilanci, il bilancio di esercizio si presenta da solo, quindi le
mie saranno delle annotazioni più di ordine politico, mentre nelle
repliche su aspetti più propriamente tecnici sarà l'Assessore
Marguerettaz a rispondere.
Rispetto a questo bilancio al 31 dicembre 2005, come molto
correttamente viene svolto all'interno della relazione, si disegna
in termini assai realistici la situazione interna alla "Casinò
S.p.A." e soprattutto si disegna in termini assai realistici una
situazione di contrazione e di difficoltà che vive la "Casinò
S.p.A." e certamente può essere consolatorio - seppure in termini
relativi, ma è comunque un dato di fatto - come questa situazione
debba essere inquadrata in un anno particolarmente negativo per le
case da gioco italiane. Avremo occasione di discutere in maniera
più approfondita quando presenteremo questa mozione sulle linee
guida per il futuro, ma è indubbio che si potrebbe a lungo
disquisire sul fatto se questa crisi delle case da gioco sia dovuta
a motivi di difficoltà economiche contingenti particolarmente gravi
in quell'area del nord-ovest, in particolare il Piemonte, su cui
orbita Saint-Vincent, le ricadute indubbie derivanti dalle norme
antifumo, le difficoltà che derivano anche dalla tipologia dei
giochi che la casa da gioco propone, anche se il 2005 sembra essere
un anno di "snodo", in cui al tradizionale emergere di una salita
dei giochi americani si contrappone una crisi anche dei giochi
americani rispetto invece a quei giochi tradizionali che sono una
delle caratteristiche della Casa da gioco di Saint-Vincent. Tutto
questo nel frattempo è stato oggetto di studio approfondito delle
diverse istanze: lo studio "KPMG", lo studio improvvidamente finito
sui giornali della "TBridge", che dimostrano come la principale
criticità esistente sia quella di una casa da gioco dimensionata
anche in termini occupazionali per periodi diversi dai periodi di
crisi come quello attuale. Per cui questo bilancio disegna in
maniera chiara come vi sia la necessità di un rilancio della casa
da gioco sotto diversi profili, ma che a questo rilancio si debba
affiancare anche in termini "crudi" una sorta di riordino della
struttura dell'azienda, non solo sull'onda della novità di un nuovo
"CdA", ma più in generale in una contrattazione con il sindacato
che consenta di affrontare il nodo degli esuberi rispetto al
dimensionamento del Casinò. Tenete conto che sul numero complessivo
dei lavoratori ci sono circa 60 lavoratori che usufruiscono dei
"bonus" pensionistici, quindi non è un numero di poco conto.
All'interno del bilancio si schematizza l'insieme dell'andamento
del mercato, quindi un'analisi del mercato in termini comparativi,
l'andamento della gestione - ricavi, costi, investimenti -, gli
aspetti più propriamente organizzativi comprendendo questi anche le
relazioni sindacali e gli aspetti legali (come sapete, purtroppo la
"GS", ma in questo caso la gestione della S.p.A., con un
concatenamento storico e temporale è avvolta da una rete molto
fitta di contenziosi che sono uno degli elementi sui quali bisogna
riflettere). Tutto ciò si riverbera sul bilancio di esercizio,
sull'insieme dei conti e l'insieme delle difficoltà che vengono
presentate, compresa quella evoluzione prevedibile della gestione
della S.p.A. che oggi è alla nostra attenzione e nelle prossime
settimane verrà all'attenzione del Consiglio con un documento dalle
caratteristiche fortemente politiche, visto che l'azionista
pubblico deve fissare alcune linee direttrici che sono
inoppugnabili.
Queste erano le poche cose che volevo dire. Siamo di fronte ad
una relazione di una quarantina di pagine che anche con toni molto
meno retorici di altri esercizi "affonda il coltello" con notevole
profondità, mettendo in rilievo i punti forti e i punti negativi. È
chiaro che, oltre a tutto quello che è qui riassunto non solo nella
freddezza delle cifre o nel tecnicismo della relazione del Collegio
sindacale e a tutto quello che è qui opportunamente riportato -
compresa la necessità che è emersa di interventi finanziari da
parte dell'Amministrazione regionale, tenendo conto dell'andamento
negativo della gestione -, credo si debba però, per rappresentare
storicamente gli avvenimenti degli ultimi mesi, tenere conto anche
del fatto che oggi siamo in una fase di approfondimento e il
rilancio per fortuna è oggi il tema caldo rispetto al quale ci
confrontiamo.
Président - La parole à l'Assesseur au budget, aux finances, à
la programmation et aux participations régionales, Marguerettaz,
pour l'intégration du rapport.
Marguerettaz (UV) - Solo alcune riflessioni. Credo che questo
argomento sia stato già ampiamente dibattuto, perché ricordo a
tutti che, nel corso del dibattito per l'adozione con legge
regionale 4 novembre 2005 del provvedimento per il ripianamento
delle perdite nel corso dell'esercizio 2005, abbiamo avuto modo di
affrontare con cognizione di causa l'andamento dell'esercizio 2005
e di analizzare quali potevano essere le cause di tale situazione.
Rispetto a questo volevo dare al Consiglio alcuni dati invece
relativamente al 2006, perché tali analisi hanno un significato
anche in termini prospettici. Nel 2006 abbiamo dei dati che non
sono eclatanti, ma che hanno un significato; siccome anche la
stampa periodicamente pubblica, ogni decade... ultimamente non ne
ho viste più, credo che le pubblichi solo quando ci sono i dati
negativi... abbiamo una situazione a fine aprile che vede un
incremento di introiti - ripeto: niente di stravagante - del 3,73%.
Se andiamo a vedere mese per mese, salvo il mese di gennaio che è
stato particolarmente sfortunato nell'essere paragonato al gennaio
2005, che è stato il mese dei "record", tutti gli altri mesi hanno
evidenziato delle "performance" positive, quindi abbiamo un 3,73%
complessivamente, per 1.547.000 euro in più. È chiaro che il mio
tono non è un tono trionfalistico, perché il problema esiste anche
nell'ambito delle presenze, che via via diminuiscono, ma credo si
debbano apprezzare tutte le attività che vengono fatte per arginare
una crisi. Questo discorso è ancor più interessante se questo
ragionamento lo facciamo guardando le "performance" delle altre
case da gioco, perché Campione d'Italia, che a volte è stato preso
a riferimento, in questo primo trimestre perde il 5,44%, Sanremo è
su un pareggio, ma tendente alla perdita, abbiamo al contrario
Venezia che sta andando molto bene. Questo per dire che il nostro
Casinò cerca di fare di tutto per reagire all'interno di una crisi
molto più ampia e questo discorso deve essere fatto cercando di
mettere a frutto tutte le intelligenze, tutte le risorse e tutte le
energie a disposizione non per demonizzare o demolire, ma per
costruire. La creazione di un gruppo di lavoro, che al suo interno
ha tutte le varie componenti che possono in qualche modo
contribuire - la comunità locale, la Regione, la finanziaria
regionale -, consente di mettere in ordine una serie di idee e poi
avviare quel corretto confronto con le maestranze e le
organizzazioni sindacali, al fine di trovare una "ricetta" per il
bene della Valle d'Aosta e non per Tizio o Caio.
Abbiamo quindi una situazione che è per difficoltà, per
criticità del settore sotto gli occhi di tutti; abbiamo un obbligo
che ci porta a dare un'accelerata agli investimenti che vogliamo
fare, quindi dopo quasi un decennio di non popolazione della nuova
sala giochi con l'accesso di viale Piemonte, abbiamo come obbligo
quello di costruire questo salone polivalente, abbiamo la necessità
di dare una risposta nell'ambito della ristorazione vicino alla
sala giochi. Probabilmente dal punto di vista dell'"entertainment"
dobbiamo verificare la possibilità che a Saint-Vincent vi
sia di nuovo un "night club", vi siano delle offerte turistiche
adeguate al Casinò ed eventualmente le attività. È chiaro che in
collegamento con questo abbiamo l'operazione di eventuale acquisto
del "Grand Hôtel Billia", che è un altro tassello che dobbiamo
risolvere.
Rispetto al bilancio 2005, ampiamente conosciuto da parte dei
Consiglieri, sia per il bilancio che vi è stato trasmesso, sia per
la discussione che abbiamo fatto a novembre 2005, ormai a tre
quarti di esercizio attuato vi sono alcuni dati che possono essere
guardati con una certa positività per l'andamento degli introiti,
altri dati che poi ritroverete - che sono i dati a cui accennava il
Presidente - relativi al personale. I dati relativi al personale:
al di là delle persone che hanno i "bonus", la forza lavoro del
Casinò si sta "asciugando", quindi, rispetto agli anni passati,
abbiamo 17 persone in meno e altre 16 persone andranno in pensione
nei prossimi mesi, quindi via via c'è un percorso che porta ad un
automatico contenimento. È chiaro che da questo punto di vista
dobbiamo fare attenzione: non è che di per sé il pensionamento è il
"toccasana", perché rischiamo magari di trovarci dei settori che
sono poi carenti, perché se è vero che facciamo dei discorsi
complessivi, dobbiamo poi fare anche dei discorsi particolari. Non
è sufficiente pensare al numero totale quindi, perché dobbiamo
obbligatoriamente salvaguardare le aree di produzione e far sì che
non manchino le professionalità nelle aree di produzione; per far
questo con le forze sindacali dovremo mettere in piedi un discorso
quadro che permetta di attuare una certa mobilità, ma tenendo in
conto i diritti acquisiti delle varie persone e cercando di attuare
questa mobilità senza ledere gli interessi legittimi dei vari
lavoratori, ma senza la mobilità rischiamo di avere una struttura
molto rigida, anche se numericamente le persone stanno scendendo.
Gli argomenti su cui lavorare sono tanti, credo e spero di avere il
contributo del Consiglio per poter interloquire correttamente con
tutti gli attori interessati.
Presidente - Dichiaro aperta la discussione generale.
La parola al Consigliere Praduroux.
Praduroux (UV) - La Commissione consiliare "Sviluppo economico",
che presiedo, si è occupata a più riprese degli aspetti legati alla
gestione della Casa da gioco di Saint-Vincent. In concomitanza con
l'esame della relazione annuale sulla gestione per il 2005 ritengo
quindi di dover "consegnare" a questa Assemblea alcune
considerazioni in merito. Rispetto alla precedente analisi che
riguardava il 2004, alcuni fattori determinanti per la ripresa
dell'attività delle case da gioco in Italia non sono variati, anzi
hanno marcato una tendenza verso un ulteriore ribasso di quelle
condizioni che costituiscono la base per poter migliorare i dati
finali di gestione. Da un esame della relazione emerge infatti un
quadro non confortante, ma che non rappresenta una novità e che
tocca alla stessa maniera le case da gioco italiane. È una
situazione che non promette di mutare in tempi brevi e con la quale
dovremo abituarci al confronto come dato di fatto per modulare
interventi e soluzioni pratiche che permettano di fronteggiare
questa realtà delle cose. In questo anno trascorso abbiamo
registrato fatti nuovi e interventi anche onerosi che hanno
consentito di mantenere inalterato il capitale sociale della
società che gestisce la casa da gioco. È stata poi rinnovata quasi
per intero la composizione del "CdA". L'attenzione verso i passaggi
che ora seguiranno è massima e richiede l'impegno costante di tutti
coloro che sono chiamati ad amministrare e a controllare le azioni
da mettere in campo per fronteggiare il permanere delle condizioni
che hanno determinato lo stato di debolezza della casa da gioco.
Tra i passi significativi che sono stati attuati in questi mesi
ritengo siano da sottolineare gli incontri che sono stati promossi
in Valle d'Aosta dal Presidente della Regione con gli esponenti
delle case da gioco italiane per fare il punto sulla situazione di
crisi del settore. Confronto costruttivo, che ha riunito le
professionalità più elevate che sono incaricate di gestire il
settore delle case da gioco e che ha prodotto un risultato pratico
a livello tecnico, con la creazione di un tavolo di lavoro, ma
anche i risultati sul livello politico con la sollecitazione di
provvedimenti legislativi che intervengano a ridurre i pesanti
effetti economici della flessione che in modo comune è stata
registrata. Gli scenari su cui operare non sono solo quelli
nazionali, ma anche su scala europea per ottenere condizioni
favorevoli ad un miglioramento delle prospettive di lavoro
future.
Ho già sottolineato in precedenti interventi l'importanza che la
casa da gioco ha sotto il profilo economico in quanto risorsa
rilevante per il nostro piccolo "sistema Valle d'Aosta": non solo
una risorsa in termini produttivi ed economici, ma anche per il
patrimonio aziendale di professionalità che le risorse umane
impiegate sono in grado di esprimere. Non dobbiamo sottovalutare
questo che, proprio nei momenti di difficoltà, si traduce in un
capitale essenziale per interpretare l'evoluzione del mercato e i
gusti della clientela e per valorizzare le esperienze esistenti in
vista di soluzioni adeguate per stare al passo con i tempi e con la
concorrenza. Non vanno poi dimenticati gli investimenti finora
effettuati per rilanciare la posizione della Casa da gioco di
Saint-Vincent e la sua capacità di attrarre clientela anche con
approcci diversi rispetto a quanto fatto finora per intercettare le
nuove categorie di giocatori. È in questa direzione che si deve
proseguire, per creare nella casa da gioco un polo di svago, di
divertimento e di tempo libero che affianchi al momento del gioco
altre situazioni appetibili per una clientela che oggi risulta
distratta da offerte accattivanti, provenienti da aree limitrofe al
bacino di utenza della nostra casa da gioco. In questo senso
un'altra attività, che risulta oggi quanto mai indispensabile
rispetto al recente passato, è quella del monitoraggio della
clientela e delle tendenze per ottenere un quadro aggiornato in
maniera costante rispetto alla situazione dei gusti e delle
preferenze manifestate dai giocatori e dai loro accompagnatori, per
modulare un'offerta globale capace di soddisfare le esigenze sempre
mutevoli e soggette alle novità presenti di continuo sul
mercato.
Presidente - La parola al Consigliere Tibaldi.
Tibaldi (CdL) - La relazione proposta dal Presidente rientra nel
novero di quelle consuete rassegne che si fanno in questa
occasione. Non siamo chiamati ad approvare propriamente un bilancio
della "Casinò S.p.A.", siamo chiamati ad ascoltare una relazione e
ad esprimere i nostri punti di vista. Oggi il Presidente ci ha
riproposto l'elenco delle difficoltà di mercato delle case da gioco
che avevamo ascoltato già un anno fa; ci ha riproposto una sorta di
rassegna di cause congiunturali che sono individuate nelle solite
norme antifumo e antiriciclaggio; ci ha riproposto l'atteso
rilancio della casa da gioco con l'ausilio dell'Assessore
Marguerettaz, che ha rafforzato dicendo "mal comune mezzo gaudio",
quindi possiamo piangere, ma con la panoramica sulle altre case da
gioco condividiamo le lacrime con gli altri. Crediamo che in un
anno qualcosa sia cambiato, non nel senso auspicato da noi, ma
abbiamo avuto un anno costellato da diversi eventi che bene o male
portano la firma di un insieme di decisioni politiche che la Giunta
ha adottato. Vi sono innanzitutto alcuni studi che la Giunta ha
commissionato e che sono stati ricordati: lo studio "KPMG" sul
mercato delle case da gioco per avere i grandi orizzonti di quello
che ci succede intorno e di quello che succede in casa nostra; lo
studio "TBridge", che ha approfondito i carichi di lavoro, il
Presidente Caveri ha detto che improvvidamente è finito sui
giornali, noi diciamo che anche noi avremmo preferito vederlo
prima, perché anche noi lo abbiamo appreso dai giornali, ma c'è
anche una libertà di informazione e di conseguenza abbiamo appreso
le risultanze di questo studio e ora ci piacerebbe conoscere anche
le risultanze delle analisi e delle scelte che pensano di fare i
politici che sono al governo sulla base di tali studi. Questi studi
hanno bypassato completamente quelle che potevano essere delle
decisioni e degli approfondimenti da parte del "CdA" in carica, 5
Consiglieri di Amministrazione con evidenti capacità e titoli per
poter fare analisi di questo tipo, o perlomeno fare delle proposte,
non hanno fatto né le prime, né le seconde, quindi sono stati
bypassati da consulenti esterni sulla base di scelte politiche
commissionate dalla Giunta.
Abbiamo visto di recente che un "CdA" è stato completamente
cambiato, tranne una persona, di conseguenza c'è stato il
riconoscimento da parte della Giunta di aver sbagliato nello
scegliere le persone. È il riconoscimento di un fallimento, ne
prendiamo atto, naturalmente non lo possono sottolineare coloro che
lo hanno nominato, lo sottolineiamo noi: un "CdA" sfiduciato, un
"CdA" sostituito. Abbiamo avuto anche un'altra novità: la "task
force" - di cui abbiamo parlato poc'anzi -, si è creato un
organismo politico "a latere", ma noi diciamo sopra il "CdA", che
ha delle funzioni strategiche, ma anche funzioni di ordinaria
Amministrazione, perché questa formula bicefala del tavolo tecnico
e del tavolo di indirizzo vede il Presidente della Regione e la
parte politica con il suo apparato burocratico interferire
pesantemente con le scelte aziendali della casa da gioco. Crediamo
vi sia un grave affievolimento del ruolo aziendale e decisionale
del "CdA", crediamo che si sia commissariato questo organismo a
favore di una decisione più prettamente politica, al fine di
spostare i tasselli del mosaico a proprio uso e consumo. D'altronde
un altro risultato lo abbiamo visto, ed è il quinto, anche questo
molto recente: per gestire i rapporti con Roma è stato scelto un ex
Deputato, al quale vengono affidati alloggio ed ufficio, ci
piacerebbe sapere con quali funzioni e con quali obiettivi e quali
risultati si attendono da questa interlocuzione romana che dovrà
gestire il Sig. Collé. C'è un filo conduttore, un'unica strategia,
ci pare, ed è una strategia di basso profilo. È una strategia di
proliferazione di consulenze e di incarichi, è una strategia ben
distante da quegli interventi strategici di cui spesso "ci si
riempie la bocca" in quest'aula da parte di chi amministra, che
dovrebbe invece rilanciare la casa da gioco.
Una volta analizzato il mercato, capito quali sono le cause
congiunturali e strutturali, una volta individuato che c'è un
sovradimensionamento occupazionale presso la casa da gioco, una
volta cacciati i 4 su 5 precedenti amministratori perché non
funzionavano secondo i desideri politici, una volta individuata la
"task force" con la super Presidenza del Presidente Caveri, una
volta riallacciati i rapporti con Roma per relazioni particolari
che non ci sono note, vorremmo capire cosa c'è oltre, al di là di
consulenze ed incarichi, quindi di sistemazione di tasselli. Da un
lato ci viene detto dall'Assessore Marguerettaz che si vuole
"orizzontalizzare" la dirigenza, dall'altro vediamo che si
verticalizza il potere. Assessore, lei è stato in questi anni
depauperato dalle sue funzioni, per cui si passa dal super
Assessore Marguerettaz al super Presidente Caveri. In materia di
casa da gioco c'è stato uno spostamento dell'asse politico:
Marguerettaz non è più super Assessore, funziona da coadiutore
delle normali relazioni in materia di casa da gioco, ma
l'accentramento di poteri attraverso le deleghe politiche che
abbiamo visto riformulate con la nuova maggioranza sono tutte nelle
mani del Presidente. Possiamo capire che devono essere sedate delle
risse interne al vostro partito e naturalmente devono essere
riposizionati certi equilibri a livello della nuova maggioranza, ma
ci rendiamo conto che questa verticalizzazione è pericolosa. Il
Presidente Caveri sa bene che verticalizzare, o meglio accentrare
il potere, vuol dire anche accentrare delle responsabilità.
Immaginiamo quindi che, se ci sarà un fallimento anche di questa
formula gestionale, di questo percorso strategico, speriamo che,
come ha fatto l'Assessore Charles stamani, anche il Presidente
Caveri sia pronto "a fare le valige" se non riesce a conseguire gli
obiettivi previsti, perché l'accentramento di poteri equivale ad
accentramento di responsabilità...
(interruzione del Presidente della Regione, fuori
microfono)
... tutti abbiamo "le valigie pronte", però lei, Presidente, sa
bene che qui ha accumulato un insieme di funzioni che normalmente
non apparterebbero al Presidente della Regione. Lei ha fatto una
scelta politica, che è condivisa immagino dalla sua maggioranza; di
conseguenza, deve essere pronto a fare quello che hanno fatto i 4
Consiglieri di Amministrazione, perché non so se ci sarà questa
fiducia in eterno sulla base dei risultati che noi le auguriamo
esserci, perché, oltre che per lei, ci saranno anche per il Casinò
e per le casse della Regione in particolare, sulle quali ci
soffermiamo dopo. Questo è il dato politico principale: oggi c'è
una verticalizzazione del potere che non può essere assolutamente
ignorata. È un'interferenza che passa dal livello informale
dell'azionista di riferimento Regione che può dare degli "input"
strategici per lo sviluppo e per il rilancio prima dello sviluppo,
al livello istituzionale. Oggi abbiamo addirittura un organismo, la
"task force", che fa un pronto intervento quando ci sono delle
situazioni di eccezionalità, ma naturalmente ha poteri ampi; allora
a poteri ampi chiediamo responsabilità altrettanto ampia, questa
equazione, Presidente, non se la dimentichi, perché gliela
ricorderemo non solo oggi, ma anche in futuro. Ci auguriamo che
anche i colleghi e gli Assessori che partecipano a questo dibattito
ne facciano buona memoria.
Venendo ai numeri, i numeri non sono indubbiamente positivi,
perché il bilancio vede un risultato netto chiudersi con 5,9
milioni di euro di perdita. È un risultato che è stato causato da
un calo vertiginoso delle presenze e di conseguenza gli introiti,
cali che non abbiamo "pruriti" a negarlo si sono verificati anche
in altre case da gioco, ma è un calo che ha una sua incidenza che è
superiore per quanto riguarda gli ingressi alle altre case da
gioco. La capacità di attrazione del Casinò, l'appetibilità per
quanto riguarda la clientela quindi è inferiore rispetto alle altre
case da gioco. Al di là del dato negativo di 5,9 milioni di euro
sul bilancio di esercizio 2005, l'aspetto che più ci preoccupa è
questo declino che ha innescato il Casinò e che si protrae dal 2001
in avanti. È un declino preoccupante, perché, se guardiamo le
contribuzioni della Regione - anche in termini di contributi in
conto esercizio - alla casa da gioco per realizzare le
manifestazioni - mi sono fatto uno schemino sulla base dei dati di
bilancio ufficiali forniti dal "CdA" del Casinò e da "GS" prima -,
la quota netta della Regione passa da 76,5 milioni di euro del 2001
a 51,5 milioni di euro del 2005, quindi è un crollo del 35% in soli
5 anni. Questo è un dato che immagino l'Assessore avrà valutato.
Abbiamo qualche dubbio che la "task force" sia in grado di
risollevare questi numeri da tale discendenza che hanno imboccato
dal 2001 ad oggi e i 5,9 milioni di euro sono anche condizionati da
tutto un insieme di elementi che il Collegio sindacale evidenzia
con una "penna" critica nella relazione che accompagna il bilancio.
Il Collegio sindacale ribadisce una serie di criticità che aveva
già evidenziato nella scorsa gestione e invita ad approfondire la
conoscenza e la vigilanza sull'assetto organizzativo della società,
quindi invita non solo il "CdA", ma anche, immagino, il Presidente
Caveri e la sua "task force". Bisogna riformulare l'organigramma
aziendale, sebbene abbia avuto un'ulteriore evoluzione nel 2005,
alla faccia del contenimento delle spese e della razionalizzazione
dell'organico, del riassetto nelle varie aree produttive dei
dipendenti e della loro rioccupazione...
(interruzione dell'Assessore Marguerettaz, fuori
microfono)
... ma come cosa dico? C'è scritto nella relazione del Collegio
sindacale, non deve leggere solo la prima parte del documento,
Assessore! C'è fra l'altro una simpatica relazione della "KPMG",
che, oltre ad essere consulente fiduciario, fa anche da revisore
dei conti. Sono pagati per fare i consulenti o i revisori dei
conti? Ci piacerebbe che vi fosse anche qui un po' più di
imparzialità nell'analisi dei bilanci, perché non si può, da un
lato, dargli 144 mila euro per fare l'analisi dei mercati e,
dall'altro, commissionargli la revisione del bilancio: è naturale
che sia positiva da parte della "KPMG", non avevamo dubbi! Il
Collegio sindacale però fa le sottolineature in blu e in rosso alla
vostra attenzione e vi chiede di riformulare l'organigramma
aziendale, sebbene abbia avuto un'ulteriore evoluzione. C'è stato
anche uno studio "TBridge", oltre a questo studio quali decisioni
pensate di adottare? Il Collegio poi ribadisce che devono essere
ancora definite tutto un insieme di procedure fondamentali, che
sono le casse e i relativi flussi di denaro - perché di
"sofferenza" abbiamo parlato a più riprese -, l'esercizio del
gioco, l'erogazione delle ospitalità che continua a rimanere un
punto interrogativo, l'attività dei reparti manutentivi e
l'attività degli uffici tecnici. Il Collegio poi rinnova delle
preoccupazioni per le modalità, i tempi e i ritardi
nell'adeguamento della struttura organizzativa e segnala di
adottare alcune procedure contabili che tuttora non sono state
adottate. Vi sono poi altre scelte che in questo anno che è
trascorso, al di là di quelle consulenze di cui parlavo all'inizio,
sono rimaste irrisolte... i rapporti contrattuali con i "porteurs",
fra l'altro oggetto di una risoluzione approvata all'unanimità da
questo Consiglio per andare ad una rinegoziazione dei rapporti con
i "porteurs", cioè i procacciatori di clienti per la casa da
gioco... ma non si è ancora fatto. Ancora: le procedure di
inventariazione sono state avviate, ma non sono state completate,
ne abbiamo parlato con due interrogazioni da parte del nostro
gruppo; ci sono alcuni cespiti di cui non si conosce dove sia la
collocazione, sono stati acquistati, ma non si sa dove sono stati
collocati. Forse nell'ex tiro a volo di cui parlava prima il
Presidente Caveri, che è diventata una discarica a cielo aperto di
beni che sono stati acquistati da poco e accantonati lì. Vi è poi
il capitolo "sofferenze", che ci fa veramente "soffrire": ad oggi
non sono stati effettuati significativi recuperi, le sofferenze
rimangono tali. Da qui il suggerimento rivolto agli azionisti -
Regione e Comune - circa l'opportunità di valutare ogni ulteriore
possibilità atta al recupero degli stessi.
Il quadro non è molto idilliaco, poi non so se il Collegio
sindacale per prudenza nei rapporti diplomatico-politici che ha con
il "CdA" e con gli amministratori regionali ha iscritto tutte le
criticità o ne ha tralasciate qualcuna. A noi risulta che
inizialmente il Collegio sindacale si sarebbe quasi rifiutato di
firmare la relazione, perché mancava la rappresentazione di alcuni
elementi di negatività in merito ad imposte anticipate. Non
sappiamo se sia vero, ma ci risulta così e magari su questo il
Presidente e l'Assessore potranno essere più espliciti. La volontà
di non firmare sarebbe poi rientrata perché il Presidente Caveri ha
promesso con tanto di lettera scritta di rivedere il disciplinare e
le quote di ripartizione fra la casa da gioco e la Regione; per
l'ennesima volta si andrebbe a riequilibrare i rapporti contabili
fra il Casinò e la Regione, perché ancora una volta i conti non
tornano. Ci spiacerebbe che i sindaci avessero messo un elemento
così importante e ci spiacerebbe conoscere successivamente che
quanto si apprende per i classici corridoi del Palazzo fosse poi
confermato dalla realtà. C'è un impegno politico a rimodificare il
disciplinare, Presidente Caveri?
(nuova interruzione del Presidente della Regione, fuori
microfono)
... ecco un impegno politico che è stato da lei assunto con
lettera scritta prima che venisse firmato dal Collegio sindacale
questo bilancio al 31 dicembre 2005? Possiamo avere il diritto in
quanto membri azionisti di quel 99% anche noi di sapere se c'è un
accordo in tal senso o dobbiamo essere tenuti all'oscuro e poi lo
sapremo grazie ai giornalisti, come abbiamo scoperto lo studio
"TBridge"? Questa è una domanda che legittimamente poniamo
all'attenzione dell'Amministrazione regionale, in particolare del
Presidente, che sarebbe protagonista di questo impegno politico di
cui siamo venuti a conoscenza.
Vi sono poi altri impegni che non si sono realizzati: uno
fondamentale è la mozione di indirizzo che ci è stata promessa
tempo fa, alla luce degli studi effettuati e degli organigrammi
rimodulati nel "CdA", nella "task force"
...
lei oggi avrebbe
dovuto arrivare con una mozione di indirizzo, lo aveva promesso
entro aprile, il mese di aprile è spirato!
(nuova interruzione del Presidente della Regione, fuori
microfono)
... io le potrei riproporre le sue dichiarazioni! Addirittura
nel momento in cui veniva presentata la nuova maggioranza tutta
autonomista ha detto:
"entro aprile la "questione Casinò" avrà
un indirizzo, perché è nostro dovere proporre un indirizzo per il
rilancio della casa da gioco"
. C'è la descrizione del bilancio
di esercizio al 31 dicembre 2005 per questa seduta consiliare,
abbiamo pensato: stai a vedere che il Presidente Caveri ci fa la
bella sorpresa di arrivare con la mozione di indirizzo e ci dice:
"ho fatto la "task force", mi sono accentrato i poteri, ho fatto
fare gli studi, ho sistemato l'ex Deputato a Roma, però ho la
mozione di indirizzo". La mozione di indirizzo purtroppo non c'è,
ci sono le criticità che vengono reiterate dal Collegio sindacale,
ci sono le argomentazioni che vengono riproposte dal Presidente
Caveri e dall'Assessore Marguerettaz in questa consueta rassegna
annuale, però ci manca l'indirizzo, ci manca la scelta! È inutile
accentrarsi i poteri per poi non scegliere, non abbiamo bisogno di
amministratori che non scelgono, abbiamo bisogno di amministratori
che abbiano la capacità e la potestà di scegliere! Ancora una volta
manca, questo è un tassello vuoto!
Presidente, prima complice il tempo non ho potuto concludere una
piccola riflessione sulla "task force". Mi pare che alcune scelte
che quell'organismo vuole portare avanti non siano molto condivise
dal "CdA", in particolare l'ampliamento dell'area giochi americani
vede una nota critica da parte di uno dei Consiglieri del "CdA",
non uno qualunque, ma l'unico che se ne intende della casa da
gioco! Perché gli altri sono figure professionali autorevoli e
rispettabili, ma dei 5 l'unico che ha la conoscenza dei giochi del
Casinò ha detto:
"è sbagliato, oggi i giochi americani occupano
una superficie di 1.600 metri quadri, il piano prevede una
superficie quasi quattro volte superiore, l'idea è quella di un
casinò di massa, un progetto pensato quando gli ingressi erano
circa 800 mila, oggi non superano i 600 mila; che speranze ci sono
che le presenze aumentino? I presupposti sono dunque
errati"
...
(nuova interruzione del Presidente della Regione, fuori
microfono)
... leggo "La Stampa", visto che è da lì che apprendiamo le
informazioni, quindi sono documenti ufficiali! Le critiche poi si
estendono all'ingresso sotterraneo, un garage sotto un brutto
condominio che venne acquistato a suo tempo dalla Regione al costo
di qualche miliardo. Il piano di sviluppo, di cui abbiamo parlato a
più riprese, è stato cassato in 4 dei 6 punti previsti, ci
piacerebbe sapere dei due punti mantenuti cosa si sta facendo. Il
piano aziendale o di ristrutturazione industriale è oggetto di
interlocuzione con i sindacati, ma non sappiamo se siete addivenuti
ad una definizione o no. Vedete quindi che c'è tanta "carne al
fuoco", talmente tanta che il fuoco si sta spegnendo. Allora,
Presidente e Assessore, abbiate il buon gusto di darci qualche
informazione in più, di dirci cosa volete fare, di non limitarci
alla lettura dei giornali e periodici locali per apprendere
informazioni che sono di capitale importanza. Le chiederemo di
darci risposta anche su quel capitolo del Collegio sindacale, che
per noi rimane un "rebus" e che penso anche i nostri colleghi
Consiglieri vorranno sapere, se cioè la posta in bilancio delle
imposte anticipate è stata dimagrita ad "hoc" sulla base di un suo
impegno scritto di rivedere le quote nella ripartizione del futuro
disciplinare.
Président - La parole à la Conseillère Squarzino Secondina.
Squarzino (Arc-VA) - Il mio intervento è come Capogruppo, non
potevamo non dire nulla su questo atto importante. Basta leggere
l'"incipit" della relazione per capire subito che siamo di fronte a
un bilancio disastroso. La perdita di esercizio ammonta quasi a 6
milioni di euro, inoltre, come se gli amministratori volessero
farci capire che siamo di fronte a una situazione in continua
discesa, si ricorda che l'unico mese in attivo del 2005 è stato il
mese di gennaio, perché da febbraio si è iniziato a registrare un
risultato negativo e tale risultato ha continuato a crescere in
corso d'anno con costante progressione. Abbiamo ascoltato i dati
relativi alla timida ripresa del 2006, ma su questi dati ci
riserviamo di intervenire o di valutarli quando avremo il bilancio
del 2006 intero. Nella relazione, ma anche lo stesso Assessore
continua a dire che è una situazione generale che accomuna tutti i
casinò, purtroppo in Valle la situazione sembra essere ancora più
grave, nella relazione si dice:
"siamo di fronte alla peggiore
"performance" da parte del Casinò in termini di presenza rispetto
agli altri casinò italiani: meno il 6,5%, per un totale di 45 mila
presenze in meno"
. È vero, come ricordava l'Assessore, che gli
altri casinò "non navigano in buone acque" neanche loro. Esistono -
e ce lo ripetono ad ogni piè sospinto - degli studi che dimostrano
come alcuni fattori strutturali incidano negativamente sul gioco.
Siamo un po' perplessi, ma prendiamo atto dei risultati di questi
studi, per cui le cause di incidenza negativa sulle case da gioco
dipendono in parte dalla legge contro il fumo, dal diffondersi del
gioco "on line", dal diffondersi di giochi elettronici e "slot
machines" dappertutto, dall'apertura di nuovi casinò anche vicino a
noi, a fronte del perdurare del numero dei giocatori, della crisi
economica in atto che rende meno disponibili grandi risorse per il
gioco. Noi capiamo che su tali eventi è difficile intervenire come
Giunta, ma certamente questi eventi richiedono di ripensare alle
modalità del gioco di azzardo, a ripensare alla propria attività e
magari a ridimensionare attese e attività del Casinò.
Ci sono però due elementi che caratterizzano il Casinò della
Valle: da un lato, la presenza di un numero di personale
spropositato rispetto alle esigenze del Casinò stesso, sappiamo che
in Casinò simili come Mendrisio e Lugano lavora circa un terzo del
personale di quello che lavora alla casa da gioco, il bilancio
parla di 820 dipendenti più 4 dirigenti; dall'altro, l'assenza di
innovazione, di progettualità. Rispetto a questi due elementi
critici non ci pare vi siano spiragli a breve termine. Rispetto al
personale, il problema si sarebbe dovuto affrontare da tempo, il
Casinò è sempre stato un "serbatoio" utilizzato dal politico che in
quel momento aveva in mano la leva del potere del Casinò per dare
lavoro ai propri amici e non sono certamente delle politiche di
efficacia e di efficienza del servizio che hanno fatto lievitare il
personale che lavora al Casinò fino ad oltre 800 unità. Occorre
affrontare il problema, anche adesso in tempi brevi, se non si
vuole veder raddoppiare le perdite che la Regione deve poi
ripianare. Pare vi sia da parte del Governo una volontà di
affrontare la questione lavorando sulla mobilità, vedremo come si
vuole effettivamente incidere. Rispetto all'innovazione, non
possiamo dire di trovarci di fronte a piani di sviluppo, questi
sono stati accantonati e non possiamo neanche pensare seriamente
che ripristinare un'area a verde, ristrutturare una sala giochi e
costruire un'altra sala siano strumenti per rilanciare il Casinò ed
invertire la tendenza. Questo bilancio descrive una situazione
allarmante, quasi prefallimentare; se fosse una società privata che
deve fare i conti con le sue sole risorse, sarebbe già fallita, ma
qui no, perché dietro c'è la Regione, che provvede a ripianare le
perdite e a ricostituire il capitale sociale - ben 5 milioni di
euro nel 2005 -, ci chiediamo quanto dovrà ancora sborsare nel 2006
e via dicendo.
Di fronte a questa situazione disastrosa il socio di
maggioranza, il Governo regionale, nelle persone del suo Presidente
ed Assessore, ha provveduto a cambiare il "CdA". Il collega Curtaz
aveva indicato che erano persone giuste, ma al posto sbagliato, ma
temo che anche i nuovi amministratori siano al posto sbagliato,
perché l'azionista non sa bene qual è il posto del Casinò, non sa
bene quale Casinò vuole. Sì, c'è questa "task force" che deve
mettere insieme delle idee, ma per fare cosa, con quale progetto?
Si continua "a navigare a vista", si continua a cambiare le persone
pensando di risolvere i problemi, ma si continua a sfuggire alla
domanda di fondo: vogliamo un Casinò in Valle d'Aosta? Che Casinò
vogliamo? Quale Casinò è meno dannoso alla Valle? Sappiamo che il
Casinò è comunque una bisca, è il gioco di azzardo legalizzato, ma
è sempre un gioco di azzardo che si prefigge di creare ricchezza
sfruttando il vizio del gioco. Questa è una realtà, non è per fare
la moralista, ma questo è un dato di fatto e credo sia difficile
spiegare in base a quali valori, sociali, comunitari, morali,
valori che diciamo essere il fondamento di ogni comunità e della
nostra comunità... offriamo ai giovani come prospettiva di tutta
una vita professionale quella di lavorare in una bisca, in un
Casinò. Le inchieste che di volta in volta la Regione fa sui
giovani e sulle loro condizioni indicano sempre come dato
preoccupante il fatto che nell'aspirazione dei giovani di questa
Regione ci sia un posto al Casinò o un posto in Regione. Sappiamo
inoltre che avere un Casinò in Valle vuol dire avere un luogo in
cui si ricicla il denaro sporco...
(interruzione del Presidente della Regione, fuori
microfono)
... è vero! E non credo che questo sia un indice di benessere o
di qualità della vita, utilizzato da chi predispone classifiche di
località sulla base di tali parametri. Seppur sapendo tutto questo,
si vuole continuare a mantenere un Casinò in Valle perché comunque
è fonte di ricchezza, allora si scelga quale Casinò si adatta oggi
alla nostra Valle e si predisponga un piano aziendale serio, che
forse non è di sviluppo, ma di ragionevole e realistico
ridimensionamento.
Président - La parole au Conseiller Sandri.
Sandri (GV-DS-PSE) - Farò solo due considerazioni generali sulla
situazione della gestione della casa da gioco, non entro nel
dibattito "crisi sì - crisi no", non entro nella definizione di
quanto sono gli assetti economici e di prospettiva della casa da
gioco, però non si può non tener conto di un arenarsi di una linea
politica che avevamo condiviso e che era stata condivisa dalla
stragrande maggioranza del Consiglio. Si era andati alla
costituzione della "Casinò S.p.A." proprio per distanziare la
politica dalla gestione del Casinò, non una privatizzazione nel
senso di dare la gestione ai privati, ma una privatizzazione nel
senso di gestione privatistica, efficiente, autonoma, responsabile
di questa importante risorsa della Regione. Non possiamo non
prendere atto a distanza di 3 anni che tale privatizzazione non
solo non è andata avanti, ma è tornata indietro; 3 "CdA" in 3 anni,
quasi come i 3 Governi di questa legislatura... la "task force"...
c'è un ritorno praticamente totale della gestione economica del
Casinò in mano alla politica, questo non va bene. Siamo arrivati in
pratica a disquisizione da "CdA" in quest'aula: "facciamo questo,
facciamo quell'altro", non ho gli strumenti per capire se
l'Assessore Marguerettaz quando fa una serie di proposte faccia
delle proposte sensate o meno, ma mi sembra che il livello di
quelle proposte sia da Consigliere di "CdA", sia da revisore dei
conti, che forse era la sua originaria professione, piuttosto che
da politico. Una riflessione che chiedo allora a questo Consiglio
di fare è se la scelta di fare la "Casinò S.p.A." è ancora valida
nel profondo del suo contenuto, cioè di poter dire: "la casa da
gioco ha la sua autonomia funzionale, ha i suoi progetti, ha i suoi
obiettivi, ha il suo modo di operare; al "CdA" viene dato in mano
un progetto, si vedrà dopo 3 anni alla sua scadenza se questo
progetto sarà stato realizzato o meno". Tutto questo non è
successo! Siamo convinti che quella scelta era giusta, ci dispiace
dover constatare questa "deriva" e credo non sia da auspicare un
ulteriore peggioramento di confusione su tale tema, quindi proviamo
a vedere se esiste la strada di tornare alla privatizzazione,
all'autonomia, alla capacità di differenziare il politico
dall'amministrativo...
La seconda considerazione riguarda un tema specifico: quello
dell'incarico al dipendente Collé. Mi spiace parlare di una
questione personale, ma mi sembra che questo incarico sia l'esempio
drammatico della confusione fra politica ed economia. Non so se a
qualcuno può passare per la mente una spiegazione diversa da quella
di un pagamento per il sacrificio di non essere stato ricandidato a
Deputato, sacrificio poi non così grosso, perché non sarebbe lo
stesso riuscito ad arrivarci visti i risultati elettorali. Credo
però che questo ritorno alla "Casinò S.p.A." come dipendente poteva
essere valorizzato in un modo più etico e non avvalorare le
piacevolezze della vita romana che ha goduto in questi 5 anni con
un ufficio di cui non si capisce né l'utilità, né l'obiettivo,
anche perché - è interessante questo coordinamento dell'attività
regionale - nel frattempo "Air Vallée" ha sospeso i voli con Roma.
Vorrei capire come gli eventuali giocatori romani che venissero
contattati da questo nuovo Ufficio "marketing" potrebbero arrivare
ad Aosta. Probabilmente con il treno della Chivasso-Aosta, sperando
che non si fermi a qualche passaggio a livello.
Mi fermo qui, penso che non vi sia bisogno di altro per far
capire che è importante ripartire con il confronto e
l'approfondimento, ma soprattutto con uno stile che non vedo più in
questo Consiglio.
Presidente - La parola al Consigliere Tibaldi.
Tibaldi (CdL) - Solo per annunciare la presentazione di una
risoluzione sull'argomento.
Presidente - Se non vi sono altri interventi, dichiaro chiusa la
discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Brevemente, credo vi sia la necessità di
alcune risposte puntuali, anche se devo dire la verità qui viene
rispettata la ritualità e quindi le cose dette probabilmente da una
parte e dall'altra non hanno il carattere di novità. Credo che le
varie posizioni si ripetano nel tempo, così come il pensiero a nome
del gruppo "Arcobaleno" di vedere il Casinò come un male, definito
probabilmente come un male necessario, ma questo la dice lunga di
quale può essere l'atteggiamento di una forza politica che non vede
il Casinò come un'impresa, ma come un qualcosa che in teoria è da
combattere o da chiudere, un posto dove c'è peccato, un posto dove
c'è delinquenza, riciclaggio. Mi associo al Presidente
nell'invitarlo ad andare presso la Procura della Repubblica a
denunciare qualora lei sia a conoscenza di queste cose, perché è
corretto che vi sia un certo tipo di atteggiamento; d'altra parte
lei ha anche delle responsabilità, come eletto, quindi la invito ad
andare velocemente in Procura a denunciare quanto dice, dopodiché i
giudizi di tipo morale sono altri, insomma glielo andrà a spiegare
poi ai dipendenti che sono dei cultori del vizio o degli strumenti
del vizio.
Rispetto ai dati che sono stati indicati, quelli sì meritano
probabilmente delle riflessioni più precise. Invito il collega
Tibaldi a leggersi tutti i documenti e a combinare la lettura del
Collegio sindacale con la nota integrativa, dove si dice che il
piano di riformulazione dell'organigramma aziendale, sebbene abbia
avuto un ulteriore incremento ed evoluzione, rimane ancora parziale
e da completare. Si capisce benissimo che quel tipo di ragionamento
è un ragionamento che viene fatto per i dirigenti, che dal 2004 al
2005 sono aumentati di un'unità. Se lei prende la nota integrativa
a pagina 39, lei potrà capire molto bene che 841 dipendenti, che
erano i dipendenti del 2004, sono diventati 824 alla fine del 2005,
quindi i dipendenti sono diminuiti di 17 unità. Ad oggi i
dipendenti, collega Squarzino, sono 808, cioè sono diminuiti di
ulteriori 16 unità. Non capisco allora qual è il ragionamento che
mi ha fatto quando dice che i politici utilizzano il Casinò per
fare assunzioni; se è questo il ragionamento, utilizziamo il Casinò
per fare diminuzioni! Dal 2004 ad oggi già numericamente sono 33 -
16 più 17 -, in più ho detto nelle premesse che ci sono altri esodi
che porteranno alla fine dell'anno ad un numero di dipendenti
decisamente al di sotto degli 800; quindi almeno dare atto dei
numeri, che non sono interpretabili, sono numeri...
(interruzione della Consigliera Squarzino Secondina, fuori
microfono)
... da questo punto di vista, abbiamo una lenta, ma progressiva
diminuzione, quindi collega Tibaldi il discorso è che
l'organigramma è inteso come sicuramente struttura dirigenziale ma,
dal punto di vista assoluto, almeno diamo retta... parlando di
Casinò è chiaro che parliamo di presenze nel Casinò ma, se oggi
siamo un po' onesti, andiamo a prendere le presenze turistiche,
abbiamo discusso di questo discorso e abbiamo visto una diminuzione
importante di presenze turistiche. Essendo che diminuiscono in
determinati settori, secondo voi il Casinò è "sparato sulla luna",
o è all'interno di un contesto dove vi è un certo tipo di crisi
congiunturale? Oppure, se parliamo di Casinò, parliamo di una cosa
che non ha nulla a che fare? Con questo non dico che non è
preoccupante, attenzione!, dico che dobbiamo fare di tutto per far
sì che questa cosa possa avere una risposta e una reazione da parte
nostra, ma non è che si possa dire: "tutto sta andando bene... il
Casinò sta andando male...", perché mi pare non sia così. Mi pare
che il quadro di riferimento regionale, nazionale, europeo sia di
un certo tipo, quindi non facciamo troppo gli speculatori dal punto
di vista politico su determinate questioni.
L'altra cosa che mi pare sia da contestare dal punto di vista
del metodo è quando si dice che qui "si naviga a vista". Collega
Squarzino, è esattamente l'opposto! Lo sforzo è quello di avere dei
dati e dei documenti di riferimento proprio per non "navigare a
vista", quindi l'analisi della "TBridge" commissionata dalla casa
da gioco e l'analisi fatta dalla "KPMG" per quanto attiene la parte
regionale servono per dare dei riferimenti e dei punti di raccordo
rispetto a un argomento che non va trattato, giustamente, come
"navigazione a vista", ma stiamo facendo l'esatto opposto! Che si
voglia travisare la realtà dal punto di vista politico posso anche
capirlo, ma che si vada oltre la soglia di tolleranza devo dire che
mi dispiace un po'.
Collega Sandri, dal punto di vista della tolleranza credo che
tutti sappiano come lei abbia avuto nel tempo dei riferimenti
puntuali nel Casinò, delle persone che in tempi non sospetti -
"GS", prima versione Casinò - abbiano dimostrato di avere dei
riferimenti politici molto stretti, quindi abbia pazienza...
(interruzione del Consigliere Sandri, fuori
microfono)
... ma sì permaneva anche in modo stabile a Saint-Vincent,
quindi conosceva anche molto bene la situazione. La invito a
mantenere una soglia di decenza, altrimenti si passa
nell'indecenza, dopodiché andremo a vedere tutte le cose, ma non ci
sto a sentire delle lezioni! Se lei correttamente fa delle
proposte, lei è anche persona capace e intelligente da poter dare
un contributo, quindi se abbiamo una "governance"
diversa,
se il progetto della "task force" e questo tentativo di raccogliere
delle cose li vedete come un'ingerenza... secondo noi no, ma siamo
disposti a ragionarci, ma rimaniamo nella decenza, perché al di là
scadiamo... e facciamo un difetto alle intelligenze di tutti i
Consiglieri.
Per quanto attiene l'altro argomento, che è stato probabilmente
equivocato, questo attiene ad una lettera che è stata trasmessa
alla "Casinò", a cui si riferiva il collega Tibaldi rispetto a una
leggenda metropolitana che ha evocato in relazione alla modifica
del disciplinare e alla modifica del riparto. È una lettera a firma
congiunta del sottoscritto e del Presidente - gliene do una copia,
ma adesso gliela leggo - che abbiamo inviato su sollecitazione
della "Casinò". Solo per spiegarle, poi le leggo la lettera ma, nel
momento in cui c'è una società che ha una perdita, correttamente il
Collegio sindacale si pone il problema: questa società continuerà
la sua attività nel tempo, oppure queste perdite portano ad una
chiusura della società, volontaria o fallimentare? Se questo quadro
di riferimento ci porta alla chiusura, la collocazione di imposte
differite nel bilancio non ha significato, perché diciamo che oggi
abbiamo anticipato delle imposte, ma la vita della società non sarà
una vita così lunga da permettere il recupero delle imposte che
oggi abbiamo anticipato; quindi per uno strano meccanismo del
nostro fisco paghiamo oggi delle imposte su delle manifestazioni
reddituali che avremo in futuro e civilisticamente è così. Anche
lì, Consigliere Sandri, mi permetta, delle imposte differite devo
parlarne da commercialista, però poi posso fare anche diversamente,
ma rispondo ad una sollecitazione, non voglio essere sgarbato, però
il Collegio sindacale e la società di revisione chiedono: "questa
società voi intendete tenerla in piedi?". Giustamente da parte di
un Consigliere è stato fatto un ragionamento per dire: "guardate, i
proventi della Regione da 70 milioni sono passati a 51 milioni, ma
51 milioni sono 51 milioni"; quindi secondo lei la Regione autonoma
può permettersi un sacrificio di 50 milioni nel bilancio regionale,
perché chiude la "Casinò S.p.A."? La risposta mi pare elementare:
non possiamo permetterci che il Casinò chiuda; al di là dei 1.000
posti di lavoro, anche dal semplice punto di vista del bilancio
abbiamo tutto l'interesse a far sì che questa società continui,
perché non sarà più "la gallina dalle uova d'oro", ma è sempre
un'azienda che produce valore aggiunto. Fatta questa premessa,
leggo la lettera:
"abbiamo ricevuto la vostra del 13 c.m. in merito alle
perplessità sorte in capo a codesto organo amministrativo e agli
organi di controllo della "Casinò" nel predisporre il bilancio il
31 dicembre 2005 ed in proposito diamo atto della pertinenza del
vostro interesse a conoscere le determinazioni della Regione Valle
d'Aosta in ordine alla continuità dell'attività aziendale della
società che amministrate. Come è noto, l'attività della casa da
gioco è funzionale ad una significativa voce di entrata del
bilancio regionale, che ad oggi e in prospettiva si ritiene
manterrà la sua rilevanza, nonostante la crisi strutturale in atto
che sta interessando tutto il settore delle case da gioco. Pertanto
è interesse della Regione Valle d'Aosta sostenere sotto ogni
profilo l'attività della "Casinò S.p.A." in quanto la medesima
investe una funzione strategica per le finanze regionali. A tal
proposito si vogliono ricordare gli ultimi provvedimenti adottati a
sostegno dell'attività sociale..."
- glieli leggo, ma sono cose
che lei conosce molto bene -
"... interventi su capitale di euro
1,5 milione per copertura perdite 2003 adottato dall'assemblea il
16 maggio 2005; intervento sul capitale di euro 4 milioni per
copertura perdite intermedie 2005 adottato dall'assemblea del 28
novembre 2005; previsione in finanziaria regionale per il 2006 di
uno stanziamento di euro 4,95 milioni da utilizzarsi a fronte di
ulteriori interventi sul capitale; mandato del 2 settembre 2005
della Giunta regionale a "Finaosta" di realizzare uno studio
finalizzato all'analisi dell'attuale congiuntura del settore delle
case da gioco; incontro a Saint-Vincent nell'ottobre 2005, su
iniziativa della Presidenza della Regione, dei vari esponenti di
tutte le case da gioco italiane, al fine di esaminare le cause
della crisi del settore e formulare azioni comuni di risposta;
approvazione, con deliberazione del Consiglio del 13 luglio 2005,
delle prime due fasi del piano di sviluppo, che prevede come primi
adempimenti la realizzazione dell'area a verde posta sul lato est
della casa da gioco e l'ultimazione della nuova sala giochi con
l'ingresso da viale Piemonte. Si precisa infine che con l'anno 2006
è previsto che le parti verifichino la necessità di aggiornamento
attraverso le conseguenti modifiche delle disposizioni del
disciplinare che regola l'attività della casa da gioco. Tale
adempimento rappresenta un'importante opportunità sia per la
Regione, sia per la "Casino de la Vallée" al fine di mantenere e
supportare prospettive di continuità aziendale".
Credo, collega Tibaldi, che la lettera sia molto chiara. In
questa lettera non si parla assolutamente di revisioni di
percentuali: si parla della revisione del disciplinare che lo
stesso disciplinare indica nel primo articolo come scadenza
istituzionale per la revisione, cioè ogni 3 anni, quindi siamo in
quel momento proprio nel caso specifico per poter revisionare il
disciplinare. A questo punto le dico che siamo nella condizione di
garantire la società circa la continuità dell'attività e non in una
situazione di rettifica "tout court" delle percentuali; ecco che
correttamente il Collegio sindacale ha posto questo problema:
"ritenete che l'attività debba continuare?"
. Abbiamo
risposto "sì", abbiamo elencato a riprova qual è il comportamento
dell'Amministrazione regionale, pertanto credo vi siano tutti gli
elementi per fare le valutazioni. Se ritiene, le faccio avere copia
della comunicazione che fa venir meno tutta una serie di
"boatos".
Presidente - Mi pare giudizioso sospendere i lavori per
riprenderli, visto che abbiamo ancora due risoluzioni da esaminare,
nonché una legge, alle 15,30 del pomeriggio. La seduta è sospesa e
riprenderà alle 15,30.
La seduta è tolta.
---
La seduta termina alle ore 13,06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK