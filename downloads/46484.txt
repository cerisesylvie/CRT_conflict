Consiglio Regionale della Valle d'Aosta - Oggetto del Consiglio n. 2905 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2905 del 26 ottobre 2023 - Resoconto
OGGETTO N. 2905/XVI - Interpellanza: "Azioni volte ad
accelerare la realizzazione dei lavori per il raccordo Aosta
Est-Gran San Bernardo".
Bertin (Presidente) -
Punto n. 39. Consigliere Brunod ne
ha facoltà.
Brunod (RV) -
Faccio riferimento all'articolo pubblicato
su "Aosta Cronaca" il 4 agosto 2023 riportante le seguenti
affermazioni: "Dalla Svizzera lamentele per il raccordo Aosta
Est-Gran San Bernardo, quattro anni senza che nessuno dia
informazioni puntuali su interventi e tempistiche".
Inoltre già il 19 settembre 2021, sempre su "Aosta Cronaca,"
vennero riportate le informazioni seguenti sul tratto sopra citato:
"Gallerie a corsie ridotte, nonostante i solleciti la società
concessionaria non risponde se non con un generico: 'Si devono fare
dei lavori, se vuol sapere di più ci scriva'".
Consultando il sito della SAV, apprendiamo che nella sezione
intitolata "Infrastruttura stradale", viene riportato che il
raccordo A5-SS 27 del Gran San Bernardo è strutturato nel seguente
modo: carreggiata unica con due corsie sulla direttrice A5-SS 27 e
una corsia sulla direttrice SS 27 - A5 con frequenti piazzole di
sosta.
Sempre sul sito della SAV, nella sezione A5 Torino-Aosta, si
apprende che sotto la voce "Lavori in corso" viene fornita la
seguente informazione: "Lavori in corso raccordo A5-SS 27 del Gran
San Bernardo, con chiusura della corsia di sorpasso in direzione SS
27 tra il raccordo A5 e SS 27 dal km 0,340 al km 7,650 fino alle
ore 18:00 del 31/12/2023.
Riteniamo che poter nuovamente disporre completamente delle
diverse corsie che compongono il raccordo A5-SS27 del Gran San
Bernardo sarebbe molto importante e strategico, sia per quanto
riguarda una migliore offerta del sistema viabilità regionale, sia
per quanto riguarda l'aspetto sicurezza del tratto in
questione.
Dopo queste premesse, si interpella l'Assessore competente per
conoscere quali siano le motivazioni e le problematiche che hanno
portato alla chiusura di una delle tre corsie realizzate per il
raccordo citato per un periodo di tempo così lungo; se vi sia
l'intenzione d'interfacciarsi quanto prima con chi di competenza,
in modo tale da poter accelerare, per quanto possibile, la
realizzazione dei lavori e quindi risolvere quanto prima la
problematica; se si conferma che il termine ultimo di chiusura
della corsia di sorpasso in direzione SS 27 tra il raccordo A5 e il
raccordo SS 27 sia quello indicato sul sito della SAV nella sezione
"Lavori in corso", cioè le ore 18:00 del 31/12/23.
Presidente -
Risponde l'assessore Sapinet.
Sapinet (UV) -
Grazie collega Brunod per l'iniziativa che
ci permette di chiarire lo stato dell'arte relativamente al
raccordo tra l'A5 e la SS n. 27 del Gran San Bernardo, ma
soprattutto ci permette di chiarire il perché della chiusura di
questa corsia.
Si tratta di un importante collegamento di una lunghezza pari a
8 km, per la maggior parte in galleria, circa 6,7 degli 8, una
tratta che è in gestione alla società SAV, che ci ha fornito il
seguente aggiornamento utile per rispondere ai quesiti
dell'interpellanza, società SAV con la quale le interlocuzioni sono
continue e frequenti.
Relativamente al primo punto, va detto che le gallerie del
raccordo del Gran San Bernardo, quindi le due gallerie Côte de
Sorreley e Signayes, sono state reintrodotte solo recentemente
nella rete stradale transeuropea; è quindi in corso il processo di
adeguamento infrastrutturale e impiantistico ai requisiti minimi di
sicurezza definiti dal decreto legislativo 264/06.
Il progetto di adeguamento delle due gallerie - già approvato
nei suoi contenuti tecnici dalla Commissione permanente per le
gallerie presso ANSFISA, cioè l'Agenzia nazionale per la sicurezza
delle ferrovie e delle infrastrutture stradali e autostradali - è
stato trasmesso nel mese di giugno del 2023 al concedente Ministero
delle infrastrutture e dei Trasporti ai fini dell'approvazione
nell'ambito del rapporto di concessione "Ministero infrastrutture e
trasporti SAV".
Allo stato attuale si prevede, ottenuta l'approvazione del
progetto da parte del concedente Ministero, di poter avviare i
lavori di adeguamento delle gallerie Côte de Sorreley e Signayes
nei primi mesi del 2024 e di poter conseguentemente ultimare il
processo di adeguamento delle due gallerie, come previsto dal
citato decreto legislativo 264/2006.
Per le suddette gallerie, come disposto dall'articolo 10ter del
decreto legislativo 264/2006, sono state implementate le misure di
sicurezza temporanee - misure minime - volte a garantire, sino al
raggiungimento del definitivo adeguamento infrastrutturale ed
impiantistico, l'innalzamento del livello di sicurezza nei
confronti degli utenti e dell'infrastruttura in concessione, dunque
il mantenimento in esercizio bidirezionale dell'infrastruttura
stessa.
Le misure di sicurezza temporanee minime stabilite dalla norma
per le gallerie Côte de Sorreley e Signayes prevedono, tra l'altro,
l'interdizione al transito dei mezzi in regime ADR (trasporto merci
pericolose) e la chiusura in direzione Quart-Variney della seconda
corsia di marcia con la conseguente imposizione del divieto di
sorpasso a tutti i veicoli, che lei giustamente segnalava.
Trattasi quindi di misure conseguenti all'applicazione di
specifiche norme che hanno introdotto un oggettivo incremento della
sicurezza secondo le previsioni della vigente normativa tecnica di
settore.
Venendo agli altri due quesiti, si evidenzia, come già prima
richiamato, che SAV ha già completato la fase progettuale,
ottenendo anche i necessari pareri tecnici da parte della
Commissione permanente per le gallerie.
Come detto, l'avvio delle procedure di affidamento dei lavori è
quindi prossimo, con la previsione d'installare il cantiere nei
primi mesi del 2024.
Durante l'esecuzione dei lavori, che prevedono interventi
importanti e logisticamente non semplici, come tutti i cantieri in
galleria, dovrà essere tenuta in debita considerazione
l'organizzazione dei flussi di traffico intorno al capoluogo
regionale, perché va considerata la viabilità strategica che è
rappresentata da quel tratto; quindi eventuali chiusure andranno
ben programmate e ben organizzate.
Al termine di questi lavori, il raccordo tornerà interamente
transitabile anche in relazione al sopracitato decreto legislativo
264.
Presidente -
Replica il consigliere Brunod.
Brunod (RV) -
Ringrazio l'Assessore per aver dettagliato
bene le motivazioni per le quali non possiamo disporre l'utilizzo
di questa parte.
Essendo una risposta tecnica, non abbiamo ben capito alcuni
passaggi e, in particolare, la problematica relativa all'ingresso
nella rete stradale transeuropea, quando è entrata in vigore.
Vorrei quindi capire se tutti questi anni corrispondono a
quest'entrata in vigore; in modo particolare quando ha detto che
"le fasi progettuali sono state già tutte approvate, portate avanti
dalla SAV e da chi di competenza", anche la parte relativa ai
finanziamenti è a posto, oppure è in fase di definizione? Lei ora
mi conferma che è a posto, va bene.
Un'altra cosa molto importante è questa: abbiamo capito che
dovrebbero partire i lavori a inizio 2024, e quindi vorrei sapere
quale sarebbe la previsione del termine dei lavori perché, o,
forse, non l'abbiamo capito o non ce l'ha detto; questo per capire
le tempistiche visto che, come diceva il Presidente - non so se
ieri o oggi - questa "tempesta perfetta" di tutta una serie di
lavori, che fortunatamente partono, crea dei problemi. È
sicuramente una coincidenza il fatto che abbiamo tutta una serie di
lavori in corso e che, purtroppo, ci creino delle criticità. Mi
riferisco ai lavori per il Tunnel, alla ferrovia, a questo e a
tanti altri cantieri presenti, sia sulla viabilità maggiore che in
quella minore, come vediamo anche ora nel mezzo di Aosta.
Sicuramente cercare di fare i lavori fatti bene, ma comunque con
molta attenzione, permetterà quanto prima di risolvere queste
problematiche anche perché, come è stato detto anche
dall'Assessore, questo punto è strategico per la viabilità e per il
transito anche a livello internazionale, turistico e non solo.
Ci auguriamo tutti che questi lavori abbiano finalmente un
termine e di poter godere e beneficiare di questo tratto di
strada.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK