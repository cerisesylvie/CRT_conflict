Consiglio Regionale della Valle d'Aosta - Oggetto del Consiglio n. 2402 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2402 del 21 aprile 2023 - Resoconto
OGGETTO N. 2402/XVI - Interpellanza: "Intendimenti in ordine
alle esternalizzazioni di servizi sanitari e alla costruzione e
gestione degli ospedali di comunità e delle future strutture
socio-sanitarie".
Bertin (Presidente) -
Riprendiamo. Siamo al punto n. 72
dell'ordine del giorno. Si è prenotato il consigliere Restano per
l'illustrazione dell'interpellanza, ne ha facoltà.
Restano (GM) -
Quest'interpellanza prende spunto dalla
determina dirigenziale della USL, la quale approva i lavori per
l'affidamento della fornitura dei servizi sanitari presso la RSA di
Variney e di Perloz per un valore di 7.371.000 euro.
Successivamente, ho letto un articolo apparso sulla Stampa il 22 di
marzo di quest'anno dal titolo "Nelle RSA stipendio da 5 all'ora, i
sindacati accusano contratti privati", non le sto a dire cosa c'è
scritto all'interno dell'articolo, ma fa riferimento a
un'associazione nazionale per le strutture territoriali
residenziali private per anziani e per le RSA, che è ben
rappresentata nella Regione Piemonte. Capisce che il combinato
disposto delle due notizie ci ha un poco allarmato, perché per
tradizione la nostra regione non ha mai usufruito di questi servizi
all'interno delle strutture per anziani e tantomeno all'interno
delle RSA.
L'amministrazione regionale ha fatto una scelta, soprattutto
dopo l'esperienza pandemica, ma una scelta che era già in pancia
della nostra Amministrazione, perché tanto si era discusso
all'interno di questo Consiglio circa la necessità di trasformare
alcune micro comunità in residenze sanitarie assistite ed è stata
portata avanti in questi ultimi periodi in questo Consiglio.
Da sempre il personale che opera all'interno di queste strutture
dimostra un'elevatissima professionalità, la nostra Regione si
impegna nella loro formazione, come tutti ben sappiamo, e quindi
vogliamo da lei delle risposte in merito al fatto "Se è intenzione
proseguire con il ricorso ad affidamenti delle forniture dei
servizi sanitari a ditte esterne alla pubblica Amministrazione" e
"Quali siano gli intendimenti in merito alla costruzione degli
Ospedali di comunità e delle future strutture socio-sanitarie del
territorio: realizzazione e gestione da parte del pubblico,
realizzazione e gestione mista pubblico-privato oppure una
realizzazione e gestione delegata totalmente ai privati?".
Capirà che cambia completamente il panorama futuro della nostra
gestione sanitaria.
Presidente -
Risponde l'assessore Marzi.
Marzi (SA) -
La strategia perseguita dall'Azienda USL
della Valle d'Aosta in ambito di strutture socio-sanitarie
residenziali e semi-residenziali, in coerenza con quanto avvenuto
in passato e con quanto accade oggi nello scenario nazionale,
consiste nella gestione di tali strutture o attraverso le
esternalizzazioni dei servizi o attraverso il ricorso al
convenzionamento con soggetti privati autorizzati e
accreditati.
Tutte le strutture socio-sanitarie residenziali e
semi-residenziali in Valle d'Aosta, già all'epoca pre-Covid, erano
gestite da soggetti privati autorizzati e accreditati: è il caso ad
esempio dell'UAP RSA presso il G.B. Festaz di Aosta, dei nuclei
Alzheimer sempre presso il G.B. Festaz e della Domus Pacis di
Donnas nonché di tutte le strutture residenziali e
semi-residenziali della Psichiatria e delle Dipendenze.
Durante la pandemia, come tra l'altro da lei richiamato,
sfruttando le procedure straordinarie e semplificate disciplinate a
livello aziendale dalle norme emergenziali, vedasi in particolare
l'articolo 4 del D.L. 18/2020 in materia di aree sanitarie
temporanee, sono state attivate dall'Azienda USL le strutture di
Variney, 31 posti letto, e di Perloz, 16 posti letto.
Specifico, tra l'altro, un'inesattezza uscita nella replica
all'interrogazione 34 di ieri rispetto a Morgex perché anche Morgex
faceva parte del bando di riferimento che si è cercato di
esternalizzare. Tra l'altro, tutti i documenti del caso erano stati
oggetto di un'iniziativa del collega Aggravi nello scorso Consiglio
nel quale l'avevamo reso edotto rispetto a tutte le procedure.
Certo poi, come abbiamo già avuto modo di analizzare nel corso
delle risposte da parte del mercato privato, non c'è stata risposta
paritaria tra Variney, Perloz e Morgex, perché Morgex, in termini
di difficoltà di reperire personale anche dalle strutture che si
aggiudicano questi bandi, risultava essere troppo lontana.
Tali strutture sono state oggetto di esternalizzazione
attraverso appunto gara d'appalto effettuata nel rispetto delle
tariffe previste dai contratti e dalla normativa nazionale di
settore. Preciso, ad esempio, che la tariffa oraria prevista per
gli infermieri della struttura di Variney è pari a 30 euro
l'ora.
Queste esternalizzazioni consentono d'impiegare una parte del
personale per riaprire posti letto in Ospedale e per potenziare la
risposta sul territorio al fine di diminuire la pressione
sull'Ospedale.
Il costo annuo dell'esternalizzazione di Variney è pari a circa
un milione e mezzo di euro per 31 posti letto: tale costo risulta
in linea con i costi attualmente sostenuti per la UAP/RSA di
Aosta.
Per quanto riguarda la realizzazione degli ospedali di comunità,
come noto, la prima struttura finanziata con i fondi PNRR sarà
realizzata dal G.B. Festaz.
Lo scorso 30 marzo il CdA del G.B. Festaz ha approvato la
progettazione esecutiva dell'opera con previsioni sui tempi in
linea con quanto programmato.
Allo stato attuale, l'attivazione dell'ospedale di comunità è
prevista a partire da gennaio 2025 e quindi in anticipo sulla data
limite prescritta dal PNRR, ovvero giugno 2026.
La seconda struttura sarà realizzata nel Comune di Verrès. Come
riferito in una precedente iniziativa, è stato affidato al
Politecnico di Milano lo studio di prefattibilità inerente
all'alternativa progettuale e la realizzazione di un ospedale di
comunità. A tale studio farà seguito una gara per l'affidamento di
servizi professionali in senso proprio, aperta ai professionisti
locali.
Quanto invece alle Case di comunità, trattandosi di interventi
di adeguamento finanziati nell'ambito dei fondi del PNRR, su
strutture già esistenti di proprietà dell'Azienda USL, cioè
poliambulatori e consultori, i medesimi verranno realizzati
direttamente dall'Azienda sanitaria, perché sa che le manutenzioni
straordinarie sono in capo all'Azienda stessa.
Per darle informazioni dell'ultima ora, nella pausa pranzo di
mercoledì abbiamo incontrato tutte le rappresentanze sindacali che
ci hanno chiesto un incontro in merito ad alcune questioni inerenti
all'esternalizzazione di Variney e noi e l'Azienda, assieme
all'Assessorato, abbiamo già dato tutta una serie di risposte
puntuali, anche perché, proprio nel passaggio che sta avvenendo
nell'esternalizzazione di quella struttura sono presenti dei
coordinatori dell'azienda che fanno da tramite con le nuove
maestranze in capo alla cooperativa aggiudicataria.
Presidente -
Per la replica, consigliere Restano.
Restano (GM) -
Questa volta non posso esprimere tutta la
soddisfazione che ho espresso la volta precedente, qualche dubbio
permane in me, e le spiego perché.
Le strutture che lei ha citato - il G.B. Festaz, il Domus Pacis
- sono strutture di proprietà privata che hanno una convenzione con
l'Amministrazione, quelle che noi andremo a realizzare sono
strutture pubbliche che noi diamo in gestione a terzi.
Ora, non ho le conoscenze per valutare i costi, però mi viene da
fare una battuta: è facile fare business con le strutture degli
altri, perché poi fra un certo numero di anni toccherà a noi, alla
pubblica Amministrazione, ai Valdostani, andare ad aggiustare e a
fare la manutenzione straordinaria a queste strutture che sono
state utilizzate da società provenienti da fuori, che forse
pagheranno le tasse fuori.
La soluzione in tasca non ce l'abbiamo, va bene quello che è
stato fatto, però dobbiamo fare un'importante riflessione in tal
senso.
Non vorremmo poi che si balzasse agli onori delle cronache per
delle gestioni strane - come avviene in altre Regioni, alle quali
noi non siamo abituati - in danno della popolazione valdostana per
arricchire società di fuori che oggi non mi permetto di criticare
perché non conosco e non ho titolo per farlo, però noi dobbiamo
pensare a questo, a chi dopo di noi, fra vent'anni, dovrà mettere
mano al portafoglio per ristrutturare questi edifici che sono stati
utilizzati da altri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK