Consiglio Regionale della Valle d'Aosta - Oggetto del Consiglio n. 1366 del 7 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula
Oggetto del Consiglio n. 1366 del 7 giugno 2000 - Resoconto
OGGETTO N. 1366/XI Libero e gratuito accesso agli impianti di
risalita per atleti valdostani militanti nelle squadre nazionali.
(Interpellanza)
Interpellanza Considerato che numerosi atleti valdostani,
nelle diverse discipline legate agli sport invernali, militano
nelle squadre nazionali;
Venuti a conoscenza del fatto che alcuni atleti, per svolgere il
consueto allenamento, sono comunque tenuti al pagamento del
biglietto di circolazione sugli impianti di risalita, alla stessa
stregua di chi svolge attività sportiva per svago e non a livello
professionistico, livello a cui si può assimilare ogni atleta
"azzurro";
Preso atto che per quanto riguarda gli atleti, questi possono
accedere ai gruppi sportivi militari durante il servizio di leva,
mentre, per quanto concerne le atlete, esse sono costrette a
sostenere un pubblico concorso, evidenziando così una chiara
disparità in materia;
Considerato che da diverso tempo si sta parlando della
costituzione di un gruppo sportivo del corpo forestale
regionale;
i sottoscritti Consiglieri regionali
Interpellano
la Giunta regionale per conoscere:
1) se esiste la volontà di valutare la possibilità di istituire
un apposito ski-pass regionale che consenta il libero e gratuito
accesso alle atlete ed agli atleti valdostani appartenenti alla
Nazionale, al fine di consentire lo svolgimento degli allenamenti
sulle piste di sci della nostra regione;
2) se esiste la volontà di intervenire sulla disparità di
trattamento tra gli atleti, che possono far parte dei corpi
militari, rispetto alle atlete, investendo anche di tale problema i
nostri Parlamentari, anche in virtù della nuova regolamentazione in
materia militare, in modo da poter verificare la possibilità futura
dell’inserimento delle atlete nei gruppi sportivi
militari, alla stessa stregua degli atleti;
3) la situazione in merito alla costituzione del gruppo sportivo
forestale regionale.
F.to: Lanièce - Marguerettaz
Président
La parole au Conseiller Lanièce.
Lanièce (Aut)
Nella nostra regione sono diversi gli atleti
e le atlete che dopo anni di sacrifici sono riusciti ad ottenere
l'ambita soddisfazione di far parte della squadra nazionale; nel
caso specifico degli sport invernali la Valle d'Aosta presenta una
tradizione di tutto rispetto, valorizzata anche da congrui
investimenti da parte del Governo regionale.
Il problema che voglio sollevare con questa iniziativa
consiliare è legato alla differenziazione dell'utilizzo degli
impianti di risalita e delle piste da sci, per motivi di svago
piuttosto che per allenamento.
È chiaro che per un atleta, a maggior ragione appartenente alla
nazionale, per il quale il primario impegno è legato ad attività
sportive con gare e allenamenti, l'utilizzo di piste da sci ed
impianti di risalita è da considerarsi alla stregua di un'attività
professionale, a differenza invece di quanti sciano per
passione.
Si prospetta quindi all'orizzonte un problema, legato alla
necessità di non far più pagare, se possibile, l'utilizzo degli
impianti di risalita a tali atleti valdostani, sia per una
questione di rispetto per i loro risultati sportivi, sia per una
questione di valorizzazione e stimolo della loro attività
agonistica. Problematica questa che era stata presentata sotto
forma di una lettera inviata il 16 dicembre scorso fra l'altro al
Presidente della Giunta regionale, al Presidente del Consiglio,
all'Assessore regionale allo sport, a entrambi i Parlamentari, al
Presidente del CONI, al Presidente del Comitato FISI-ASIVA e al
Consigliere federale FISI, lettera che a tutt'oggi, per quanto di
mia conoscenza, non ha ricevuto alcuna risposta, a parte quella del
Presidente del Consiglio che l'ha trasmessa alla commissione
competente.
Certamente, facendo riferimento anche ad una precedente
iniziativa del collega Tibaldi, riguardante la questione
esclusivamente dell'utilizzo degli impianti di risalita, non
possiamo negare che, come aveva allora affermato l'Assessore, il
prezzo politico dello sconto sul prezzo dello ski-pass di 125.000
lire riservato agli atleti ASIVA sia comunque un buon incentivo, ma
credo francamente che un accesso gratuito agli impianti e alle
piste da sci possa rappresentare un dovuto omaggio a chi dopo anni
di sforzi e fatiche è riuscito ad approdare nella squadra
nazionale.
Un altro aspetto da sollevare sempre in merito a questa
problematica è l'esistenza anche nel settore sportivo, nonostante
le nuove normative in materia, di una chiara discriminazione fra
uomini e donne. Infatti, mentre gli atleti riescono ad accedere ai
gruppi sportivi militari durante il servizio di leva, questo per le
donne non è possibile in quanto per queste ultime l'impegno
militare è esclusivamente legato alla volontarietà e non inteso
come obbligo, costringendo pertanto le atlete a sostenere concorsi
pubblici.
A questo proposito, apro una parentesi, in base a quanto mi è
stato riferito nei concorsi pubblici, ad esempio quelli per la
Polizia di Stato, vi è per le concorrenti altoatesine la
possibilità di sostenere la prova in lingua tedesca, con
conseguente graduatoria specifica, mentre per la Valle d'Aosta
nessun vantaggio di questo tipo è previsto fino ad oggi, nonostante
le numerose discussioni in merito all'uso del francese nei concorsi
pubblici che stiamo facendo in questo periodo.
È chiaro che in questa ottica bisogna agire a livello
parlamentare, per poter eliminare questa disparità rispetto alle
atlete altoatesine.
Proprio per questi motivi abbiamo voluto presentare
l'interpellanza per chiedere all'Assessore, pur sempre precisando
che i limiti di azione dell'Assessore sono quelli che sono perché
questo è più un problema da portare a livello nazionale, di
verificare cosa si può fare a livello parlamentare sulla
problematica in oggetto; inoltre con l'interpellanza vorremmo
chiedere se esiste la possibilità di istituire un apposito ski-pass
regionale che consenta il libero e gratuito accesso alle atlete ed
agli atleti valdostani appartenenti alla Nazionale, al fine di
consentire lo svolgimento degli allenamenti sulle piste di sci
della nostra regione; se esiste la volontà di intervenire sulla
disparità di trattamento tra gli atleti, che possono far parte dei
corpi militari, rispetto alle atlete, investendo anche di tale
problema i nostri Parlamentari; a che punto è la costituzione del
gruppo sportivo forestale regionale, gruppo che se fosse costituito
potrebbe in parte risolvere questo problema perché, permettendo
l'accesso dei vari atleti e atlete a questo gruppo sportivo, il
problema di fondo della disparità fra uomini e donne potrebbe
essere superata anche nel settore dello sci alpino.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Relativamente al punto 1 dell'interpellanza,
si fa presente che attualmente per una scelta ben precisa da parte
dell'Associazione valdostana impianti a fune, peraltro condivisa
anche dal Governo regionale, non vengono rilasciati ski-pass
regionali gratuiti in quanto si ha il timore, fra le altre cose, di
innescare una corsa incontrollabile ad analoghe richieste da parte
delle varie categorie potenzialmente interessate ad usufruire di
tale servizio gratuito: consiglieri regionali, operatori del
soccorso alpino, maestri di sci, atleti, dirigenti dell'ASIVA.
Infatti nemmeno i componenti del Consiglio direttivo dell'AVIF e
gli stessi dipendenti dell'Assiski dispongono di ski-pass
completamente gratuiti.
Come già è stato parzialmente evidenziato dall'interpellante,
per tutte queste categorie ci sono comunque degli ski-pass che, se
non sono gratuiti, ci vanno molto vicino: 90.000 lire per i maestri
di sci regolarmente iscritti all'albo regionale professionale,
mentre i dirigenti dell'ASIVA, gli atleti, i tecnici delle squadre
regionali, possono acquistare uno stagionale con 125.000 lire. Gli
operatori del soccorso alpino pagano per lo stagionale regionale
90.000 lire. I giovani nati dopo il 1° gennaio 1980 e i componenti
delle squadre agonistiche degli sci club regionali possono
acquistare lo stagionale al prezzo ridotto di lire 250.000, se
residenti in Valle d'Aosta e avanti di questo passo. Poi vi sono
tutta una serie di forme di facilitazioni per altre categorie di
operatori, soprattutto per i residenti.
Nel caso dei bambini al di sotto dei 6 anni viene rilasciato uno
ski-pass stagionale regionale che è solo formalmente oneroso, in
quanto tale rilascio è condizionato all'acquisto a prezzo pieno di
uno ski-pass stagionale da parte di un genitore, e quindi è
praticamente gratuito.
Le singole società di impianti a fune prevedono tuttavia la
possibilità di rilasciare passaggi completamente gratuiti sui loro
impianti per alcune categorie di utenti, fra i quali gli atleti
delle squadre nazionali di sci.
Infatti a me non risulta che concretamente gli atleti delle
squadre nazionali di sci quando utilizzano degli impianti di
risalita devono pagare.
Altra cosa quando vanno a fare degli allenamenti che prevedono
l'utilizzo di impianti di risalita tipo quelli di Cervinia, e poi
vanno ad implementare l'allenamento utilizzando gli impianti sul
versante svizzero, perché in quel caso chiaramente non dipende da
noi. Questo però non è regolamentato.
A me risulta che normalmente le squadre nazionali viaggiano
tranquillamente sugli impianti per scelta dei singoli impianti.
L'unica condizione che forse infastidisce anche questa è che gli
interessati si presentino direttamente alle casse, al fine di
ritirare il biglietto giornaliero gratuito presentando il documento
che permette di accedere al beneficio.
Comunque un'eventuale modifica degli orientamenti sopra
delineati dovrebbe formare oggetto di una specifica trattativa non
tanto con l'Assessorato, ma con l'Associazione di impianti a
fune.
L'Assessorato può al limite sensibilizzare o farsi parte attiva
di seguire questo tipo di confronto, però l'interlocutore non è
l'Assessorato, ma è l'Associazione degli impianti a fune.
In merito al secondo punto dell'interpellanza si fa presente che
per quanto ci concerne non possiamo che al limite sensibilizzare i
nostri Parlamentari, al fine di aprire una specifica trattativa con
i ministeri interessati e con i relativi Stati maggiori, al fine di
verificare, nell'ambito della nuova regolamentazione in materia
militare, le reali possibilità di riservare particolari
facilitazioni di accesso ai vari gruppi sportivi per gli atleti
valdostani inseriti nelle squadre nazionali maggiori,
indipendentemente dal loro sesso.
Per quanto concerne infine il punto 3 dell'interpellanza,
l'Assessorato competente in materia è l'agricoltura, forestazione,
risorse naturali, quindi abbiamo chiesto informazioni alla
direzione competente, che ci ha fatto pervenire questa nota:
"La costituzione del gruppo sportivo forestale regionale
prevista è contenuta nella bozza di disegno di legge, concernente :
"Nuove norme sull'ordinamento e sul funzionamento del Corpo
forestale valdostano", a cui stanno lavorando attualmente gli
uffici delle direzioni competenti. La legge, la cui approvazione è
ipotizzabile entro la fine dell'anno, demanda a un successivo
specifico regolamento l'organizzazione e il funzionamento del
centro sportivo".
Président
La parole au Conseiller Lanièce.
Lanièce (Aut)
Prendo atto della risposta fornitami
dall'Assessore e faccio due considerazioni.
Per quanto riguarda la terza domanda si rinvia al disegno di
legge che verrà presentato a fine anno; quindi allora verificheremo
il contenuto del disegno di legge che disciplina la costituzione di
un gruppo sportivo del Corpo forestale valdostano, che potrebbe
essere una ipotesi interessante proprio per venire incontro alle
istanze che ho sollevato con l'interpellanza.
Per quanto riguarda la risposta al punto 2, abbiamo apprezzato
la disponibilità dell'Assessore a sensibilizzare i Parlamentari in
merito alla questione, che come ho detto nella premessa riguarda i
Parlamentari più che la Giunta regionale, ma è giusto che ci sia un
input che provenga dalla Giunta regionale.
Per quanto riguarda la prima domanda, ho presentato questa
interpellanza proprio perché ero venuto a conoscenza di questa
lettera. Se quanto ha detto l'Assessore corrisponde al vero, penso
che la prima cosa da fare fosse di rispondere a chi aveva mandato
la lettera che le cose non stavano così e che si poteva accedere
gratuitamente. Il fatto che nessuno abbia risposto, mi ha portato a
presentare l'interpellanza?
(interruzione dell'Assessore Lavoyer, fuori
microfono)
? sì, ma era opportuno far conoscere a chi ha inviato la lettera
qual era la reale situazione, e visto che la lettera è datata 16
dicembre, e sono passati quindi sei mesi, c'era tutto il tempo
necessario per esprimere una risposta chiara al mittente della
lettera. Tanto più che la lettera è pervenuta, ripeto, in V
Commissione: quindi anche lì si poteva inviare una risposta al
mittente dicendo che la situazione?
(interruzione dell'Assessore Lavoyer, fuori
microfono)
? per quanto io sappia il problema c'era. Adesso farò presente
che per quanto riguarda la gratuità dell'accesso agli impianti di
risalita c'è questa disponibilità, pur di presentarsi alle casse
esibendo un documento.
Mi permetto solo di fare una battuta. Prima l'Assessore diceva
che se invitiamo la SISKI a rendere gratuiti gli ski-pass, si
potrebbe introdurre una specie di reazione "a valanga", usando un
termine collegato con lo sci. Ricordo che qui stiamo parlando di
atleti della squadra nazionale di sci, non di semplici agonisti, e
non sono neanche 15 purtroppo gli atleti presenti in nazionale.
E ancora, abbiamo una legge sullo sport che sponsorizza alcuni
atleti, mi sembra siano 10; invece di utilizzare per loro questa
legge sullo sport dove ci sono dei contributi non eccessivi, ma già
consistenti, farli risparmiare 300.000 lire all'anno non penso che
sia uno sforzo pazzesco.
Ovviamente ci deve essere un input alla SISKI in questa
direzione, visto che alla fine i costi di costruzione degli
impianti li sopportiamo noi. Quindi anche la SISKI potrebbe ogni
tanto dimostrare un po' di "apertura", visto che si tratta di
atleti che appartengono alla nazionale italiana!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK