Consiglio Regionale della Valle d'Aosta - Oggetto del Consiglio n. 1361 del 14 giugno 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1361 del 14 giugno 1995 - Resoconto
SEDUTA ANTIMERIDIANA DEL 14 GIUGNO 1995
OGGETTO N. 1361/X Stato di attuazione del programma di
risanamento e di rilancio della Nuova Cogne Acciai Speciali.
(Interpellanza).
Interpellanza Rammentati i termini e i contenuti delle
Convenzioni Regione Autonoma Valle d'Aosta/Marzorati/Ilva;
Al fine di avere piena conoscenza sull'attuazione del programma
di risanamento e di rilancio della Nuova Cogne Acciai Speciali;
il sottoscritto Consigliere regionale
Interpella
il Presidente della Giunta o l'Assessore competente per
conoscere:
1) qual è ad oggi lo stato di attuazione delle Convenzioni a suo
tempo deliberate dal Consiglio regionale;
2) quali iniziative e con quali fondi la Giunta intende attuare
le operazioni di bonifica e risanamento ambientale dell'area
Ilva;
3) a che punto si trova la trattativa per la gestione delle
centrali elettriche ex Cogne.
F.to: Bich
Presidente Ha chiesto la parola il Consigliere Bich.
Bich (APA) L'interpellanza non intenderebbe essere una richiesta
di notizie e di informazioni circa l'andamento aziendale della
Cogne, o meglio: è un aspetto interessante, ma che va visto in
confronto diretto con la gestione della società, quindi non sono
qui per chiedere questo. D'altronde, da come è scritta,
l'interpellanza non vuole centrare la sua attenzione sugli aspetti
aziendalistici ed evolutivi dei programmi di produzione e di
commercializzazione degli acciai. Importante è invece conoscere più
a fondo e controllare quegli aspetti che in Consiglio regionale non
sono stati affrontati, con la discussione della delibera che a suo
tempo approvava il protocollo di accordo fra Ilva S.p.A. e Regione
per l'acquisto dei beni e per i programmi di sviluppo, previsti
anche dalla legge regionale in questa materia.
É importante, ripeto, perché le società collegate con la Regione
- mi riferisco a Finaosta e ad altre società coordinate -
dispongono in pratica degli strumenti attuativi per questo
programma di risanamento e di rilancio della Cogne Acciai Speciali,
e sappiamo che, purtroppo, il consigliere regionale ha scarso
accesso agli atti di questa società, inoltre la conoscenza delle
determinazioni delle finanziarie interessate comporta delle prassi
molto lunghe; in breve, non abbiamo la documentazione adatta.
Quindi la prima parte è centrata sull'attuazione reale delle
convenzioni. Sappiamo che non tutto va così liscio, sappiamo che ci
sono problemi con i Marzorati, con la nuova Cogne Acciai Speciali,
e che nelle convenzioni vi sono dei punti che hanno creato un
intoppo nell'attuazione delle stesse, secondo quella che era la
volontà del Consiglio regionale. A questo proposito, quindi,
sarebbe il caso di sapere se l'aspetto mobiliaristico, legato ai
beni, alle aree, alle strutture, ha avuto una storia nel suo
passaggio di proprietà, così come era previsto dalle convenzioni
stesse. Mi riferisco in una parte successiva alle centrali
elettriche, su cui vorremmo conoscere in modo più preciso quali
sono gli intenti e gli elementi che abbiamo per l'attuale, nonché
per la futura gestione.
Vi è poi un altro punto, di carattere prettamente politico, ed è
legato ad alcuni accertamenti che il sottoscritto ha fatto in
margine a tutta la vicenda degli acciai, della politica dello Stato
nei confronti del comparto degli acciai; mi riferisco alla
dismissione di grandi centri siderurgici, in particolare quelli di
Genova (Cornigliano) e quelli di Napoli (Bagnoli). Non voglio con
questo arrivare a delle comparazioni tra Aosta e questi altri
centri, perché sono difficili da fare sotto il profilo della
dismissione industriale degli impianti, ma per arrivare ad una
valutazione di come lo Stato ha operato nei confronti dei soggetti
coinvolti nell'ampio processo di ristrutturazione e di
reindustrializzazione.
Vediamo che lo Stato ha assunto due atteggiamenti; ha un
atteggiamento verso la Regione autonoma Valle d'Aosta, che è grosso
modo quello di dire: "arrangiati". Cioè, sul problema della crisi
dell'acciaio, ad una regione autonoma Valle d'Aosta, coinvolta e
pesantemente responsabilizzata per i problemi della Cogne, la
risposta dello Stato è: "Arrangiati, i finanziamenti della
reindustrializzazione li devi mettere tu, soprattutto i
finanziamenti per la bonifica e per il risanamento del territorio
li devi mettere tu", per cui in pratica lo Stato si è comportato
come un convitato di pietra in questo tipo di trattativa, ancorché
abbiamo cercato attraverso riunioni con i soggetti interessati,
principalmente le rappresentanze sindacali e le rappresentanze
manageriali dell'Ilva, ancorché una volta attraverso il
coinvolgimento addirittura di Romano Prodi (mi ricorderò sempre il
protocollo aggiuntivo con l'Ilva Acciai Speciali del 1988-1989 e
gli impegni di Romano Prodi, completamente disattesi, in materia di
acciaio). Quindi, devo dire che per quanto riguarda il
coinvolgimento dello Stato, qui dobbiamo rilevarne la completa
immobilità attraverso la non erogazione di finanziamenti,
attraverso il disconoscimento del suo ruolo in questa materia.
Non così è successo invece per le altre regioni, mi riferisco in
particolare all'area di Genova e ancor più all'area di Bagnoli; qui
c'è una deliberazione del 20 dicembre 1994 recante "Provvedimenti
attuativi per il piano di sviluppo triennale della campagna",
questo è l'oggetto generale, però tratta esclusivamente del
recupero dell'area di Bagnoli, per la quale lo Stato mette la
bellezza di 261 miliardi.
Questa somma è destinata al risanamento dell'area, in base al
principio: "chi inquina paga". Ora l'Ilva e tutto il comparto
acciai era capitale pubblico, quindi è chiaro che la responsabilità
della degenerazione, dell'inquinamento, della presenza di un'area
così altamente inquinata va a carico dello Stato. Questa è una
delibera del CIPE solo di qualche mese fa, ma rispetto a questa
siamo assistenti inerti, non abbiamo reagito ad un atteggiamento
così difforme da parte dello Stato. Sarebbe il caso di riprendere
questa discussione per sapere perché lo Stato è "strabico" in
questo: da una parte interviene, anche massicciamente, dall'altra
non interviene; o quanto meno far rientrare questo argomento nella
trattativa periodica che abbiamo con lo Stato centrale per la
definizione della Finanziaria e del riparto dei mezzi finanziari
fra Stato e Regione.
Ma il punto più eclatante, e sul quale attiro l'attenzione
dell'Assessore per avere delle delucidazioni credibili, è sulla
valutazione fondiaria addirittura, sull'estimo delle aree
industriali dismesse.
Ho qui un documento, sempre a commento della delibera del CIPE a
cui facevo riferimento un momento fa, in cui il Comune di Napoli,
attraverso le sue strutture interne, dà una precisa valutazione
sull'area di Bagnoli. Si può chiedere cosa c'entra l'area di
Bagnoli con l'area di Aosta; attenzione, lo vedrebbe anche un cieco
- soprattutto dopo il film "Scent of a woman" dove l'attore
principale bastava che con le papille olfattive si avvicinasse ad
una donna e capiva di che stile era la donna, definendone anche il
profumo... - guardando su un plastico in opportuna scala, vedrebbe
benissimo la differenza di pregio fra l'area Cogne di Aosta e
l'area di Bagnoli di Napoli: là mare, panorami splendidi,
condizioni di accesso, quindi linee marittime, intermodalità dei
trasporti e via dicendo, mentre qui il paesaggio è molto più
costretto fra le montagne. Quindi senza fare la filosofia
dell'estimo industriale, va da sé che...
Allora, quanto valuta il Comune di Napoli, in accordo con i
centri di monitoraggio paludati eccetera, l'area risanata? Ecco,
l'area risanata la valuta 111 miliardi, per 2,5 milioni di metri
quadrati.
Quindi, andando a fare il prezzo a metro quadrato... ma perché
faccio un discorso del genere? Perché ho l'impressione che l'Ilva
ci abbia fatto un pacco a sorpresa; aprendo questo pacco abbiamo
trovato le valutazioni dell'area Cogne. Di qua l'area risanata di
Bagnoli a circa 40mila lire al metro quadrato, qui l'area di Aosta
a 140mila lire al metro quadrato; calcolando annessi e connessi,
riporti, 32,5 miliardi costi 1993, aggiornati su 250mila metri
quadrati: noi disponiamo di mezzo milione di metri quadrati da
risanare, quindi va raddoppiato e sono già 70 miliardi, più la
discarica 2B e via discorrendo, più gli oneri riflessi e quanto mai
scorporate le centrali, viene 140mila lire al metro quadrato.
Quindi vorrei capire dall'Ilva, attraverso il nostro Assessore,
perché questa a noi fornisce un'area distrutta sul piano ecologico
e dell'inquinamento a lire 140mila al metro quadrato, mentre a
Napoli la valutazione sul recuperato e risanato è di 40mila lire al
metro quadrato. Ho l'impressione che ci abbiano venduto la "sveglia
vecchia", come fanno con gli sceicchi del Golfo. É questo che mi
brucia, io non posso accettare questa logica e spero che non
l'accetti il Consiglio, perché io sono parte assolutamente
marginale di questa trattativa; ma ho voluto riprenderla, andando
fra l'altro di persona a parlare con l'Assessore all'urbanistica di
Napoli, cordialissima persona, il quale mi ha detto: "Non accettate
mai più una cosa del genere", ma lui non sapeva che l'avevamo già
accettata da circa sei mesi, quasi un anno. Allora chiedo se su
queste cose non è possibile ripensare un momento e riaprire con
l'Ilva un tavolo di chiarimento, perché mi brucia veramente aver
subito uno smacco di questo genere.
Queste sostanzialmente le richieste che volevo fare
all'Assessore.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Il Consigliere Bich ha chiesto di non
soffermarsi sul punto delle attività industriali della Cogne. Mi
pare che questo non sia possibile, perché l'operazione fatta in
Valle d'Aosta secondo gli obiettivi della legge n. 4/93, secondo
tutte le mozioni approvate dal Consiglio, aveva il principale
obiettivo, al primo punto nell'articolo 2 della legge n. 4, di
riqualificare le attività industriali della Cogne, al fine di
garantire adeguati livelli occupazionali. Credo che il Consigliere
Bich sia così brillante e intelligente da distinguere fra un'area
dismessa, dove l'occupazione non c'è più, da un'area invece dove
continua a permanere l'attività siderurgica. Primo obiettivo della
nostra legge, primo obiettivo di questo Consiglio è stato, per
lunghi anni, quello di salvaguardare l'occupazione e di
riqualificare l'attività industriale nell'area Cogne, tant'è che
anche nei protocolli dell'Ilva e con Marzorati veniva ribadito
precisamente questo punto, con l'intento di mantenere
un'occupazione di almeno 800 unità.
Da questo punto di vista gli occupati da parte della Cogne
Acciai Speciali, del gruppo che si era impegnato ad assumere 800
unità, gli occupati sono 813 e con i distacchi ancora in funzione
da parte di Cogne in liquidazione sono impegnati altri 150, quindi
arriviamo a circa 1000 persone impegnate nell'attività
industriale.
Sull'andamento della società Cogne, il bilancio relativo
all'esercizio 1994 di Cogne Acciai Speciali evidenzia dati
positivi; il valore delle vendite è passato dai 270 miliardi del
1993 ai 332 del 1994, il monte salari è di circa 20 miliardi e ogni
anno sono 20 miliardi che vanno ad alimentare l'economia regionale,
il margine operativo lordo è positivo per 23 miliardi, il risultato
complessivo dell'esercizio prima delle imposte è di 8 miliardi.
Questo risultato certamente è stato influenzato dall'andamento
favorevole del mercato, però non bisogna dimenticare che nel 1993
il bilancio della cassa aveva chiuso con una perdita di 32
miliardi. Ad oggi invece abbiamo un'attività in via di risanamento,
che garantisce occupazione, che eroga un monte salari significativo
per l'economia valdostana, e che produce profitti.
I primi dati relativi al 1995 confermano questa tendenza:
incremento contenuto dei volumi di produzione, aumento invece
significativo del fatturato, che dovrebbe attestarsi a fine anno
intorno ai 450 miliardi.
É stato messo in corso un piano di investimenti per circa 45
miliardi e investimenti per 9 miliardi sono stati realizzati nel
corso del 1994.
Rispetto al primo obiettivo di questo Consiglio: salvaguardare
l'occupazione, credo che da parte della Regione e da parte del
gruppo Marzorati ci sia stato il rispetto degli impegni.
Era previsto al punto 2 dell'articolo 2 che la Regione
acquisisse i beni immobili, bonificasse e recuperasse sotto il
profilo ambientale l'intera area, acquisisse gli impianti
idroelettrici. A che punto siamo? La Regione opera attraverso due
società: Vallée d'Aoste structure e Compagnie générale des eaux.
Sono le due società che hanno perfezionato gli atti per
l'acquisizione delle aree e delle centrali idroelettriche per un
costo complessivo di 150 miliardi; aree più centrali più
stabilimenti industriali.
Le centrali sono state acquisite nel marzo di quest'anno.
A che punto siamo con i contratti? Per i contratti di utilizzo
delle aree dei fabbricati siamo in via di perfezionamento degli
atti, è aperto il problema della liberazione della palazzina degli
uffici, mentre è stato concordato un piano di rilascio delle aree
per lotti omogenei, piano che comporterà la messa a disposizione
della Regione di circa metà dell'area.
Per finanziare i trasferimenti dalle zone da liberare all'area
affittata alla Cogne Acciai Speciali era stato approvato da parte
della Giunta, nell'anno scorso, un disegno di legge, il quale è
stato notificato alla CEE; avendo avuto parere favorevole della
Commissione CEE la settimana scorsa, potrà adesso riprendere il suo
iter.
Per quanto riguarda le operazioni di bonifica e risanamento
dell'area, quali sono le iniziative e i documenti in base ai quali
si procede? É stato attivato un gruppo di lavoro, per elaborare gli
studi ed i piani operativi per il recupero dell'area e le attività
industriali. Questo gruppo di lavoro è finanziato nell'ambito
dell'obiettivo 2 con fondi sociali di sviluppo regionale e con
fondi sociali europei, e questi studi devono essere conclusi entro
il 31 dicembre 1995. Per la bonifica e per la ristrutturazione
dell'area intervengono due progetti comunitari con finanziamenti
già stanziati, ricordiamo che il costo della bonifica è valutato in
circa 32,6 miliardi; questi finanziamenti con il piano Resider 2
per la bonifica ammontano a 14,5 milioni di ECU che sono circa
28-29 miliardi. Invece nel piano obiettivo 2 degli anni 1994-1996
sono disponibili circa 8 milioni di ECU, pari a circa 16 miliardi
di lire. Quindi per ciò che riguarda la bonifica sono a
disposizione somme finanziate da progetti approvati dalla CEE, che
coprono complessivamente le necessità.
Per le centrali idroelettriche, le centrali sono state acquisite
nel mese di marzo, sono in corso dei negoziati che concernono la
possibilità prevista dai protocolli di acquisire dal 15 al 49
percento delle azioni; sono in corso negoziati sul costo
dell'energia che dovrà essere praticata da parte del costituendo
consorzio, e sono in corso anche negoziati per ciò che riguarda
l'uso della cabina collettrice. Non si sono ancora raggiunte intese
definitive, e i contatti, che riprenderanno la prossima settimana,
sono molto attivi.
Quindi, dal punto di vista dell'applicazione delle convenzioni e
dal punto di vista dell'applicazione della legge, direi che i punti
contenuti nella legge, l'acquisizione delle aree, l'acquisizione
delle centrali, la ricerca dei fondi per la bonifica, i problemi
relativi alla occupazione, sono a buon punto. Ovviamente esistono
problemi di trattativa con la società su dei punti particolari, che
ci auguriamo che siano superati.
Voglio comunque, pur non essendo esplicitamente presente
nell'interpellanza, dare alcune prime risposte agli altri due punti
che il Consigliere Bich ha sollevato.
Il primo è un intervento dello Stato per ciò che riguarda
Bagnoli di 261 miliardi per la bonifica e la riorganizzazione
dell'area. C'è da dire che questi fondi sono in realtà fondi della
Regione Campania, perché dei 261 miliardi 90 sono a carico della
legge n. 305 "Programma triennale di tutela ambientale", ed è un
programma che destina alle diverse regioni dei fondi; la Regione
Valle d'Aosta ha avuto la sua quota, la quota destinata alla
Regione Campania viene utilizzata per la bonifica, cioè, per la
demolizione che è la parte più costosa dell'intervento, per pagare
a Ilva il valore degli impianti, e solo in parte per la bonifica.
Comunque, 90 dei 261 miliardi sono presi dal Programma triennale di
tutela ambientale, sono soldi che andavano alla Regione Campania e
che invece vengono dirottati su questo investimento. Dei 261
miliardi 80 sono a carico della legge n. 80/84 "Piano triennale di
sviluppo della Campania", cioè la Campania utilizza 80 di questi
261 miliardi in questa direzione; gli altri 91 sono con
finanziamento comunitario, sono gli stessi a cui abbiamo per la
parte di nostra competenza accesso anche noi.
Quindi, dal punto di vista dell'intervento dello Stato, mi pare
che questo ci sia e sia innegabile; però, se analizzato, non sia
così generoso. Da questo punto di vista, avendo la nostra regione
come primo obiettivo quello del mantenimento dell'occupazione, lo
Stato è intervenuto con una legge speciale con cui ha messo a
disposizione della Regione 40 miliardi per l'occupazione del
personale Cogne; è intervenuto - se vale il ragionamento fatto, per
cui si interviene per conto di - attraverso l'Ilva con un fondo a
disposizione dell'attività siderurgica di 105 miliardi per coprire
le perdite e gli interventi necessari alla reindustrializzazione,
fondo che è stato destinato alla società che è subentrata. Quindi
si possono fare confronti, la materia può essere approfondita, ma
non credo che si possa dire che la Regione non ha operato per
ottenere l'intervento dello Stato, o che la Regione Campania sia
stata, da questo punto di vista, trattata in modo così generoso.
Non voglio fare confronti fra la situazione sociale di Napoli e la
situazione sociale della Valle d'Aosta.
Per ciò che riguarda poi le valutazioni fatte sull'area, credo
che esista una differenza fondamentale tra la valutazione di un
bene in uso e la valutazione di un bene dismesso. Sull'area di
Bagnoli, su cui lo Stato aveva fatto pochi mesi prima di decidere
di chiudere investimenti per 1000 miliardi di nuovi treni di
laminazione, si tratta di abbattere capannoni, smontare impianti e
poi bonificare. É un'area dismessa, è un'area in cui non si lavora
più. L'area industriale della Cogne è stata valutata come un'area
su cui si svolgeva e si svolge un'attività produttiva.
La Regione Valle d'Aosta ha acquistato a corpo, per 150
miliardi, sia le centrali che le aree che le infrastrutture in cui
opera l'attività siderurgica. É stata fatta una valutazione
complessiva e il prezzo che la Regione ha pagato per centrali e per
aree è molto al di sotto delle valutazioni ufficiali fatte da
società specializzate nella determinazione di questi valori, che
sono valori di impianti, stabilimenti, capannoni ancora in uso.
La spesa complessiva per le aree e per i capannoni in uso è
stata per la Regione di 64 miliardi, la spesa per le centrali di
86. Si possono fare, se necessario, approfondimenti su questa
materia, ma credo che ai fini del futuro di questa regione questi
due fattori: la proprietà delle aree e la proprietà delle centrali
elettriche, siano fattori determinanti per lo sviluppo economico e
sociale dei prossimi cinquant'anni; che i prezzi pagati siano stati
discussi per mesi e per anni in tutte le sedi non in modo riservato
ma in pubbliche riunioni, con documenti alla mano, con esperti;
che, quindi, il confronto fra l'area di Bagnoli e l'area valdostana
sia possibile, ma che i risultati ottenuti qui: avere una azienda
che fa utili, che occupa persone, che porta 20 miliardi all'anno
nella economia valdostana, non siano facilmente confrontabili con
quelli di un'area in cui 2000 persone se ne vanno a casa e in cui
bisogna abbattere tutto.
Si dà atto che, dalle ore 10,50, riassume la Presidenza il
Presidente Stévenin.
Presidente Ha chiesto la parola il Consigliere Bich.
Bich (APA) La risposta è difficile, Assessore, cosa vuole che le
dica. Ci sono quei due pescatori sordi che si interrogano fra loro:
Dove vai? Vado a pescare. Pardon, credevo che tu andassi a pescare.
Dialogo un po' fra sordi.
Le valutazioni da fare erano diverse e non così accavallate.
Prima di tutto, sulla gestione generale dello stabilimento nulla
è stato chiesto, ma perché? Perché siamo osservatori per il momento
silenziosi, sappiamo benissimo gli indici macroeconomici che
insistono sulla economia e sappiamo che la debolezza della lira ha
agevolato fino adesso un certo sopravvivere, o per altri anche una
ripresa delle aziende e della produzione. Non so, quando saranno
completamente esaurite le scorte, quando il margine operativo lordo
dovrà fare i conti anche con le importazioni in valuta pregiata e
quindi con oneri notevoli sul processo produttivo, come risponderà
l'azienda. Ecco perché stiamo zitti: perché ci auguriamo che
continui questo trend positivo, che non è tra l'altro un trend
fantasmagorico perché altre aziende siderurgiche ce l'hanno
migliore. Invito ad andare a confrontare i dati con altri settori
privatizzati, e qui non sono dati disaggregati: le condizioni di
partenza adesso sono uguali per tutti, comprese le aziende con
conduzione privatistica, quindi possiamo confrontare i dati. Altre
aziende in Italia stanno andando molto meglio. Ma sospendiamo per
il momento il giudizio su questo aspetto, ed ecco perché non faceva
parte dell'interpellanza.
Mi permetto invece di sottolineare una discrepanza sull'assenza
dello Stato. Si dice che noi con le leggi li abbiamo utilizzati
diversamente; noi non abbiamo mai messo in discussione questo.
Resta una confusione generale e stiamo discutendo su questioni
assolutamente astratte. Sto chiedendo: ci dia gli atti di Vallée
d'Aoste structure, ci dia gli atti della Compagnie des eaux
eccetera, e poi discutiamo. Sto insistendo sull'aspetto
particolarmente preoccupante che il Consiglio regionale si ferma
nelle sue competenze nei segmenti più alti: brevi cenni sul mondo e
sull'universo. Ma poi della parte reale, pratica, delle procedure
importanti gestionali, non sappiamo niente. L'accesso a quei dati
non c'è, è difficilissimo.
L'Assessore dice che si è discusso con gli esperti della
valutazione dei suoli, degli estimi e via dicendo: ci faccia avere
le stime, siamo pronti a compiere ammenda nei confronti dell'Ilva.
Qui non c'è un problema generale sull'occupazione, ma come
l'occupazione deve stare a cuore a noi, deve stare a cuore anche
allo Stato. Lo Stato non è che faccia compiere a noi lo sforzo a
supporto dell'occupazione, come se fosse un bene particolare della
Regione Valle d'Aosta. Gli 800 e passa dipendenti attuali della
Cogne e quelli che aveva prima della furibonda cura dimagrante, mi
pare 1670, mica erano solo un problema della Regione Valle d'Aosta;
erano un problema in cui dovevano convogliare anche le energie
dello Stato, dal momento che rappresentano una condizione di pace
sociale.
In questo ambito l'Ilva non ha svolto un ruolo, attraverso gli
strumenti che le venivano dati dallo Stato, dicevo un ruolo
agevolante per il passaggio. Si dice che questa è un'area occupata
ancora da una struttura produttiva; ma faccio osservare che l'area
occupata dalla struttura produttiva è per mezzo milione di metro
quadrato, e l'altro mezzo milione, cioè l'altra metà dell'area?
Quella è un'area dismessa. Su quella deve esserci dato il beneficio
come è stato dato alle altre regioni, tale e quale; ci sono delle
condizioni minimali sulle quali dobbiamo pretendere una presenza.
Ed è il primo punto.
Secondo punto. Faccio notare che l'accesso ai finanziamenti
europei è limitato al risanamento nell'obiettivo 2, mentre nel
programma di sviluppo regionale... come si chiama... quando si
tratta di politiche economiche della CEE si incappa sempre in
delibere astruse con sigle di difficile interpretazione, comunque
la parte della ricostruzione delle strutture, lo capisco benissimo
che quella è una parte attiva, ma non è quella del risanamento del
terreno, della ricostruzione delle infrastrutture. Quello è un
altro piano a parte, del quale possiamo anche discutere e dove per
legge dello Stato l'accesso ai finanziamenti è stato paritario; ma
qui no, parlavo solo della riacquisizione del territorio. Su queste
cose c'è ancora confusione.
Venerdì, lo dicevo adesso con il Presidente della IV
Commissione, ci sarà una audizione su questi argomenti che sono
noiosissimi, prima di sentire clamori alle mie spalle, siccome mi è
stato suggerito di stare zitto, allora evito, sapendo già che
venerdì discuteremo su questo in modo appropriato.
Resta comunque in predicato tutto l'aspetto riguardante
l'utilizzazione, il risanamento, la ripresa intera dell'area, sul
quale vorrei soffermarmi ancora.
Quindi la mia richiesta all'Assessore è di farci avere la
documentazione adatta, di darci la possibilità di fare le opportune
valutazioni, sapendo già che alcuni dati sono incontestabili.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK