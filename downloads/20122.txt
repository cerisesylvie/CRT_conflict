Consiglio Regionale della Valle d'Aosta - Oggetto del Consiglio n. 107 del 1° ottobre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
Precedente
Successivo
Resoconto integrale del dibattito dell'aula
Oggetto del Consiglio n. 107 del 1° ottobre 2003 - Resoconto
OGGETTO N. 107/XII - Interventi per la verifica dei danni
causati al settore agricolo dalla siccità. (Interpellanza)
Interpellanza
Richiamata l'importanza del settore zootecnico per
l'agricoltura e il mantenimento del territorio della Valle
d'Aosta;
Preso atto che la siccità del periodo estivo ha causato una
minor produzione di fontina, e costringendo gli allevatori ad una
discesa anticipata dagli alpeggi;
Considerato che a causa della siccità si sta prospettando una
carenza anche di foraggio;
i sottoscritti Consiglieri regionali
Interpellano
l'Assessore competente per sapere:
1) se si è già provveduto alla verifica dei danni al settore
agricolo;
2) quali sono gli intendimenti per far fronte a questa
situazione in tempi relativamente brevi.
F.to: Viérin Marco - Stacchetti - Comé
Presidente - La parola al Consigliere Viérin Marco.
Viérin M. (SA) - Questo problema è ben chiaro a tutti i presenti
e non riguarda solo la Valle d'Aosta. Vogliamo sapere dalla Giunta
cosa si intende fare e se si sono già delineati degli interventi,
che si vogliono mettere in atto in questo inizio inverno, anche
perché la situazione non è delle più rosee in quanto, oltre alla
discesa anticipata dagli alpeggi, c'è stata una minore raccolta di
foraggio del 40-50% e anche i pascoli di fondo valle hanno subito
più o meno lo stesso danno. Vorrei sapere se l'Assessorato ha già
quantificato i danni della siccità, soprattutto per quel che
riguarda la zootecnia.
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - La situazione non è sicuramente rosea, ma non
dobbiamo neppure definirla drammatica, perché la scarsità delle
precipitazioni nel periodo primaverile e l'assenza di queste nel
periodo estivo hanno determinato una situazione di disagio, in modo
particolare alle produzioni foraggiere, al fieno al pascolo;
occorre però subito affermare che l'intraprendenza della maggior
parte degli agricoltori, supportata dalle infrastrutture per
l'irrigazione, da quelle storiche dei "ru" e dai recenti impianti
di irrigazione a pioggia, ha permesso di limitare di molto i
potenziali danni. Infatti, nessuno dei circa 250 consorzi, che
gestiscono tali strutture, ha lamentato mancanza di
approvvigionamento idrico, salvo casi particolari, assicurando
pertanto l'irrigazione su 500 chilometri quadrati di territorio
coltivato. Abbiamo avuto 2 consorzi che si sono rivolti a me per
l'approvvigionamento di acqua e abbiamo risolto con accordi tra
assessorati, consorzi, "Deval" e "CVA".
Allo stesso modo in alpeggio, laddove il sistema di derivazione
e di distribuzione dell'acqua è stato mantenuto in ordine e
utilizzato con professionalità, i danni sono stati contenuti. Per
far fronte alla grave emergenza, molti allevatori sono ricorsi
all'acquisto e alla posa di tubi, per sopperire al deficit idrico
di alcuni torrenti e garantire almeno l'acqua di abbeverata alle
mandrie. Parte di questi acquisti sono stati prontamente supportati
dagli aiuti predisposti dall'Assessorato, esattamente 15 casi per
un totale di 15,500 metri di tubazione.
Queste considerazioni portano ad affermare la necessità di
continuare a potenziare la dotazione in strutture di irrigazione
sempre più efficienti e di questo sicuramente parleremo durante il
dibattito per la legge finanziaria, perché non vi è ombra di dubbio
che si è notata una grande differenza fra le località dotate di
irrigazione e quelle prive, per cui dovremmo prevedere un
investimento ad hoc.
Una prima verifica di danni al settore, oltre a raccogliere dati
da varie fonti, dal Consorzio produttori e tutela della DOP
fontina, l'Ufficio opere irrigue, eccetera, è stata condotta dai 9
periti dei servizi di sviluppo agricolo che operano sul territorio;
sono giunte inoltre informazioni dalle stazioni del Corpo forestale
della Valle d'Aosta.
Per quanto riguarda la foraggicoltura, si può affermare in senso
generale che il primo taglio di fondovalle non è stato
particolarmente coinvolto dalla carenza di precipitazioni, con
produzioni pressoché normali sia in termini qualitativi che
quantitativi. Ciò non esclude casi di forte riduzione delle
produzioni e casi di produzioni abbondanti e qualitativamente
buone, dove a un'irrigazione ben condotta si è associato il giusto
periodo di sfalcio. Da segnalare anche la buona tenuta dei prati,
riseminati dopo l'alluvione, dove è presente ormai ovunque
l'irrigazione… specialmente ad erba
medica. Per il secondo taglio, la riduzione delle produzioni è
risultato genericamente marcato, fino a casi estremi di mancata
produzione. Anche in questo caso è da sottolineare come in alcuni
casi il caldo abbinato all'irrigazione abbia permesso un terzo
taglio. Una prima sintesi porta a stimare intorno al 10% la perdita
complessiva regionale del fieno di primo taglio e di almeno il 30%
quella sul secondo taglio.
Per quanto concerne la produzione del comparto del settore
lattiero-caseario, una prima stima del Consorzio tutela fontina
evidenzia un calo sulla produzione registrata nel periodo estivo
intorno al 10% rispetto all'anno precedente, mentre la Cooperativa
produttori latte e fontina segnala un calo del 6% nel periodo che
va da gennaio a settembre. Questi sono dati che rientrano nel
rischio imprenditoriale e nella variabilità delle produzioni
agricole legate all'andamento stagionale.
È certo però che, in situazioni gestionali dove i ricavi non
coprono i costi, anche variazioni non particolarmente ampie, ma su
entrambe le voci, cioè calo delle produzioni e aumento delle ore di
lavoro, soprattutto per l'irrigazione, possono compromettere i
bilanci aziendali ed è questo il vero problema dell'agricoltura
valdostana in alcuni casi, problemi che sono accentuati da momenti
di difficoltà come può essere la siccità di questa estate. Bisogna
affrontare il problema dal punto di vista strutturale, e di questo
avremo sicuramente occasione di riparlare in questa e in altre
sedi, perché le aziende strutturalmente competitive e attrezzate
non hanno sofferto quanto le altre strutturalmente deboli.
Per quanto riguarda l'alpeggio, a fronte di una stagione partita
molto bene e con un certo anticipo, si verifica una situazione di
difficoltà man mano che la stagione avanza e nei tramail più
elevati. Si segnala inoltre che, secondo le denunce di
demonticazione effettuate presso i servizi zootecnici
dell'Assessorato, risultano solo 3 i casi di discesa dall'alpeggio
prima del 15 settembre, in 14 casi l'alpeggio è durato meno dei
tradizionali 100 giorni e in 3 di questi è durato meno di 80
giorni. Ricordo che gli 80 giorni sono il limite minimo fissato dal
Piano di sviluppo rurale rispetto ai 90-100 giorni tradizionali.
Sono fondamentalmente poche quindi le aziende che hanno effettuato
la desarpa prima del periodo consentito.
Per rispondere in parte alla seconda domanda, per avanzare
proposte circa eventuali indennizzi all'agricoltore, è importante
verificare se esistono gli strumenti legislativi e a quali
condizioni possono essere usati. Nel Piano di sviluppo rurale
un'apposita misura, esattamente la misura 3.1 azione 3.1.2,
definisce le condizioni di ammissibilità e i requisiti in caso di
calamità naturale; in particolare è necessaria una valutazione del
danno e dei parametri economici da impiegarsi e si indica che il
vincolo alla partecipazione al contributo è la mancata produzione,
a seguito dell'evento naturale calamitoso, superiore al 30% della
produzione media rilevata nel triennio precedente. Ritenendo tale
perdita troppo elevata per poter intervenire e per evitare di dover
notificare all'Unione europea ogni intervento a seguito di evento,
l'Assessorato ha notificato all'Unione europea una procedura per
l'erogazione di aiuti relativi a danni causati alle colture da
avverse condizioni atmosferiche. La percentuale di perdita per
permettere l'intervento è stata ridotta al 20% in accordo con gli
orientamenti comunitari sugli aiuti di Stato, mentre l'intensità
dell'aiuto è rimasta invariata: pari al 50% della spesa
ammissibile. Tale procedura è stata positivamente valutata dopo un
lungo confronto con gli uffici dell'Assessorato e si è ora in
attesa della comunicazione ufficiale di approvazione.
Rispetto a una situazione a livello nazionale molto più grave
rispetto a quella regionale, devo però affermare che, ad oggi, non
è stato decretato alcun stato di emergenza per la siccità da parte
del Ministero dell'agricoltura; non è escluso che lo si faccia
perché si attende l'ultimazione dell'annata agraria. È un argomento
che comunque è all'attenzione dell'Assessorato, ne abbiamo discusso
e ne ridiscuteremo a breve termine nel luogo deputato alla
concertazione, che si chiama "Table de concertation", alla quale
partecipano le organizzazioni di categoria e le parti sociali, alle
quali ho chiesto già nel primo incontro di indicare esattamente,
anche dal loro punto di vista, quali sono le perdite subite.
Perdite subite che, se nelle medie rientrano le cifre che ho testé
detto, è pur vero che hanno delle variazioni notevoli da azienda ad
azienda, sia per problemi di tipo strutturale, sia per problemi
anche di strategie, ad esempio c'è chi ha fatto l'inarpa troppo
presto e ha consumato l'erba ottima che c'era in quelle settimane,
pagandone poi fortemente le conseguenze.
C'è di certo che questa esperienza negativa deve insegnare a
tutti noi che bisogna fare cultura anche in questo settore, occorre
investire puntualmente e far sì che le risorse investite abbiano
dei riscontri positivi perché - e questa è una pecca che dobbiamo
denunciare - troppe volte gli investimenti fatti dai consorzi e
finanziati dall'Amministrazione regionale non sono poi seguiti a
livello di manutenzione del territorio. È un argomento aperto, su
cui dovremo confrontarci perché la Regione è disponibile ad
aumentare ancora gli investimenti a condizione che coloro che ne
usufruiscono - comuni, privati cittadini, allevatori, consorzi - si
impegnino a fare le manutenzioni ordinarie e a mantenere le
strutture in ordine, cosa che purtroppo così non è, perché troppa
parte degli investimenti è ancora dedicata alle opere di
manutenzione ordinaria e straordinaria. È un argomento aperto, che
va oltre l'argomento della siccità, ma che deve far riflettere
tutti.
Confermo che non c'è per ora alcuna decisione definitiva in
merito; se perverrà dall'Unione europea il documento che è stato
notificato, sicuramente avremo la possibilità di adottare delle
misure molto più puntuali e concrete. I nostri servizi
completeranno l'opera di rilevamento e monitoraggio del territorio,
dopodiché l'argomento verrà affrontato, come dicevo, alla "Table de
concertation".
Presidente - La parola al Consigliere Viérin Marco.
Viérin M. (SA) - Ringrazio innanzitutto l'Assessore, che ha
toccato anche altri aspetti che condivido in gran parte, oltre a
quello che era stato richiesto dagli interpellanti; ha fatto bene
anche a dividere in maniera molto chiara la risposta sulle 2
domande che abbiamo posto. Non concordo però completamente su
quella che può essere oggi l'indagine dei nuovi periti, perché è
vero che dipende dai posti, dagli investimenti fatti, dagli
impianti di irrigazione, ma sicuramente i dati reali sono diversi
rispetto a solo 3 alpeggi che hanno dovuto scendere prima perché
abbiamo anche questo dato, però abbiamo anche tanti agricoltori,
che sapevano che, se scendevano dall'alpeggio prima dei 3 mesi,
perdevano tutto il verde agricolo dell'alpeggio, quindi "chiudevano
la baracca". C'è gente che ha dovuto rimanere con le mandrie in
alpeggio 20-25 giorni in più, portando foraggio e mangime,
altrimenti avrebbero perso l'aiuto fondamentale che è stato
impostato in questi anni dal piano rurale, e cioè del verde
agricolo. Abbiamo quindi avuto una gran parte di alpeggi che ha
dovuto rispettare i termini del piano rurale 2000-2006 sostenendo
spese supplementari. Spero che quei 3 conduttori di alpeggio, che
l'Assessore ha citato, non rischino di perdere tutto quello che è
l'aiuto del verde agricolo, perché…
come si è sempre detto in quest'aula da parte della Giunta, il
70-80% di aiuto deve provenire alle aziende agricole dal verde
agricolo, dal piano rurale. È dunque chiaro che tantissimi
conduttori di alpeggi sono rimasti su proprio perché si sono
accorti che, se scendevano, potevano "chiudere la baracca".
C'è oltretutto anche un secondo grave problema. Alcuni anni fa
avevamo nelle aziende agricole un patrimonio costituito da
macchinari e impianti, ma anche da bovini; oggi ormai gli
agricoltori percepiscono al massimo 1 euro al chilogrammo per la
carne, quindi un capo bovino, che qualche tempo fa valeva
2.000-2.200 euro, oggi ne vale al massimo 300-400. Oggi quindi
l'allevatore ha un patrimonio che si è ridotto da5 a 1 e abbiamo
per la carne un valore al Kg di 1 euro, quando il pane oggi costa
2,48 euro.
Sono fortemente preoccupato per il fenomeno dell'abbandono della
montagna e dell'attività agricola, fenomeno che è in continua
crescita. Spero che questa proposta che l'Assessore ha fatto
all'Unione europea sia accettata, ne chiedo copia tanto per essere
informato di cosa abbiamo inoltrato all'Unione europea, direi che
dovremo tornare sull'argomento sicuramente il mese prossimo, perché
abbiamo di fronte a noi una situazione molto difficile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK