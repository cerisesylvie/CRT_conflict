Consiglio Regionale della Valle d'Aosta - Oggetto del Consiglio n. 1077 del 12 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Precedente
Successivo
Resoconto integrale del dibattito dell'aula
Oggetto del Consiglio n. 1077 del 12 gennaio 2000 - Resoconto
OGGETTO N. 1077/XI Costituzione della Camera di commercio
della Valle d'Aosta. (Interpellanza)
Interpellanza Considerato che i membri del Gruppo
Autonomisti-Autonomistes hanno ribadito in più occasioni di vedere
con favore la nascita della Camera di Commercio della Valle
d’Aosta;
Tenuto conto del fatto che già il 15 luglio del
’98, in risposta ad una mozione presentata dal
nostro gruppo consiliare, l’assessore Ferraris aveva
dichiarato che entro settembre dello stesso anno sarebbe stata
avviata con le associazioni economiche e le associazioni delle
libere professioni la "fase di approfondimento e di analisi per
giungere a realizzare l’obiettivo" della nascita
della camera di commercio;
Richiamato il programma della maggioranza, che ha tra i suoi
punti qualificanti la costituzione della Camera di Commercio;
Avendo appreso da un comunicato stampa diramato dal movimento di
maggioranza relativa, di un rinnovato interesse per la questione da
noi da tempo sollevata;
i sottoscritti Consiglieri regionali
Interpellano
l’Assessore competente per conoscere:
1) i risultati significativi che tale gruppo di lavoro ha finora
conseguito;
2) quali sono gli intendimenti della Giunta in merito alla
costituzione della Camera di Commercio, indicando tempi e
modalità.
F.to: Comé - Viérin M. - Lanièce
Président
La parole au Conseiller Comé.
Comé (Aut)
La presentazione di quest'interpellanza non
dovrebbe sorprendere nessuno perché il nostro gruppo consiliare
aveva preso la parola già nel 1996 in quest'aula sul tema della
camera di commercio e non si trattò di un'iniziativa isolata perché
molte altre iniziative tese a sollecitare un maggiore impegno da
parte dell'Esecutivo nel perseguire l'obiettivo della nascita della
camera di commercio si sono susseguite nel tempo fino a giungere
alla presentazione di un disegno di legge e in ultimo la mozione
che è stata presentata nel 1998.
Nessuna sorpresa, dicevo, anche perché le recenti pubbliche
prese di posizione dell'Union Valdôtaine evidenziano il fatto che
la questione sta molto a cuore anche ad una parte di questa
maggioranza.
Ma vorrei tornare con la memoria al 15 luglio 1998 quando la
mozione da noi presentata chiedeva di costituire entro 30 giorni un
gruppo di lavoro incaricato di elaborare un progetto entro tempi
stabiliti per la costituzione di un organismo di rappresentanza
delle imprese, degli artigiani e dei liberi professionisti.
L'Assessore Ferraris ci chiese di ritirare la mozione perché la
costituzione della camera di commercio era uno dei punti del
programma di maggioranza e aggiunse che per fare ciò era necessario
costituire un tavolo di confronto e di proposta tra le associazioni
di categoria anche se - precisava l'Assessore - un documento
presentato dalle associazioni di categoria indicava la necessità di
sviluppare una ricerca e non tanto di andare verso la creazione di
uno strumento operativo, come veniva indicato nella nostra mozione,
individuato nella camera delle imprese e delle professioni, nel
senso che potrebbe essere questo lo strumento, ma che poteva essere
eventualmente anche un altro.
Insomma per l'Assessore strumenti, modalità operative e momenti
di analisi e di ricerca con le categorie erano appannaggio
dell'Esecutivo e dovevano essere decisi e concordati con le
categorie stesse.
A parte il fatto che sarei curioso di sapere quale altro
strumento aveva in mente l'Assessore, visto che dappertutto ci sono
le camere di commercio, comunque ritirammo allora la mozione su
richiesta dell'Assessore che si impegnò ad avviare nel mese di
settembre la fase di approfondimento e di analisi per giungere a
realizzare l'obiettivo.
Ora se la mia interpretazione delle sue parole non va oltre il
lecito, credo che egli intendesse dire settembre 1998 e non
settembre 1999 anche se giunti a questo punto la cosa non ha più
tanto un suo peso. Infatti a gennaio del 2000, quindi 18 mesi dopo
la presentazione di questa mozione e 16 mesi dopo la fase di
approfondimento, della camera di commercio o di qualche altro non
ben precisato strumento di rappresentanza delle imprese, degli
artigiani e dei liberi professionisti ancora non c'è traccia e non
c'è traccia nemmeno di una bozza di disegno di legge e siccome 18
mesi sono un lasso di tempo senz'altro adeguato per predisporre
quanto meno una bozza di disegno, vorremmo che l'Assessore ci
rendesse conto di alcune cose.
Vorremmo sapere se questo tavolo d'incontro è stato aperto,
quanti incontri si sono tenuti, quali risultati sono stati
conseguiti e quando e dove nascerà la camera di commercio.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
I problemi che pone il Consigliere
Comé portano all'ordine del giorno la gestione della camera di
commercio, di cui in questa Regione si discute dal 1948.
Indubbiamente 18 mesi sono 18 mesi, ma è altrettanto vero che un
programma di maggioranza si svolge nel termine della legislatura.
Per quanto concerne questo punto del programma presentato dalla
maggioranza, è stato fatto un lavoro programmatorio e adesso
spiegherò cosa è stato fatto, cosa si intende fare e quali sono i
tempi che si ritengono congrui per la realizzazione del progetto
stesso.
L'interpellanza nella sua premessa richiama quanto avevo
affermato nel luglio 1998 in questa sede in merito all'avvio della
fase di approfondimento e di analisi della questione relativa alla
riforma dei servizi camerali. In quell'occasione avevo ipotizzato
che con il successivo mese di settembre si sarebbero avviati i
confronti con le associazioni di categoria, così come ricordava il
Consigliere Comé.
Proprio sulla base di una serie di incontri con le varie
associazioni, la Giunta regionale nel mese di ottobre 1998 ha
istituito un gruppo di lavoro con il compito di predisporre una
bozza di un testo normativo concernente la riforma del sistema
camerale e dei servizi annessi.
Il gruppo, nel quale sono rappresentate le associazioni
economiche dei liberi professionisti e le organizzazioni dei
lavoratori, dopo una prima disamina delle motivazioni che hanno
sorretto a suo tempo il documento delle associazioni di categoria e
del quadro attuale, ha deciso di affidare a un sottogruppo la
redazione di una proposta normativa, una proposta che tenesse conto
delle esperienze di altre regioni e anche di realtà provinciali con
un tessuto economico simile a quello valdostano.
Il gruppo di lavoro ristretto ha presentato un documento
concernente le linee d'indirizzo per la razionalizzazione e la
qualificazione delle strutture e dei servizi alle imprese in Valle
d'Aosta. Il gruppo ha concordato inoltre l'esigenza di approfondire
una serie di questioni collegate alla definizione di uno strumento
innovativo, di regolazione e di governo del mercato, di promozione
dello sviluppo economico e con funzioni di raccordo fra istituzioni
e imprese e fra pubblico e privato.
Per questo motivo si è evidenziata la necessità di un
coinvolgimento di Unioncamere in considerazione sia della funzione
di coordinamento del sistema camerale italiano rivestita da
quest'ultima, sia delle riflessioni che Unioncamere sta sviluppando
sul ruolo e sull'evoluzione del sistema camerale a livello
nazionale ed europeo.
Sulla base delle indicazioni fornite dal gruppo di lavoro, si
sono avviati i contatti con il vertice di Unioncamere arrivando a
formalizzare una richiesta di collaborazione per lo studio di una
proposta finalizzata alla creazione di un organismo che, tenuto
conto delle dimensioni e competenze statutarie della Regione, sia
in grado di realizzare un'innovazione nel campo del governo e dello
sviluppo dell'economia e del mercato e di soddisfare le aspettative
di partecipazione espresse dalle categorie economiche.
Ho fornito un brevissimo excursus sull'attività svolta in questo
periodo. Il gruppo di lavoro ha inoltre provveduto a una disamina
delle normative e delle procedure adottate in altre realtà con
l'obiettivo di cogliere quegli elementi innovativi e qualificanti
che emergono in rapporto ai servizi forniti in ambito camerale.
Nessuno, credo, abbia intenzione d'istituire una scatola vuota
che richieda finanziamenti inutili e che non sia effettivamente
utile per la realtà valdostana; questo concetto è stato ribadito
con molta fermezza da parte delle categorie economiche.
Il programma di maggioranza infatti, parlando di uno strumento
di autonoma rappresentanza delle categorie, ha inteso marcare una
netta distinzione da qualsiasi progetto che tenda a ricopiare
pedissequamente il modello di una classica camera di commercio
operante nel nostro Paese. Innanzitutto perché nascerebbe una
camera di commercio di esigue dimensioni e di limitate capacità
d'intervento, una camera di commercio in Valle usufruirebbe di
risorse autonome per circa 5 miliardi di cui 4 sarebbero vincolati
per il funzionamento e la tenuta del registro delle imprese e degli
albi e quindi si troverebbe ad avere un solo miliardo destinato
alla promozione. Tenete conto che oggi la spesa che attualmente
sostiene la Regione nel campo della promozione è di 10 volte almeno
superiore, siamo nell'ordine di grandezza dei 10 miliardi.
Quindi si rischierebbe, sia dal punto di vista dei servizi che
dal punto di vista della promozione, di fare dei passi indietro.
Inoltre è necessario fare in modo che una struttura da determinarsi
per la nostra Regione, tenga conto delle necessità e delle esigenze
che in questo contesto emergono: cioè si tratta di costruire un
vestito a dimensione della nostra Regione.
Con l'obiettivo quindi indicato dal programma di maggioranza, si
intende dare ulteriore applicazione al principio di sussidiarietà:
una sorta di applicazione del federalismo ai settori economici in
un ambito di un proficuo confronto e di concertazione fra la
pubblica amministrazione e le categorie economiche e sociali.
In questo contesto, anche sulla base delle indicazioni del
gruppo di lavoro, si ritiene opportuno operare per: maggiormente
coinvolgere e responsabilizzare il sistema delle imprese alla
gestione dei servizi che le riguardano valorizzando in questo caso
anche le diverse realtà associative che caratterizzano il mondo
economico valdostano; adeguare l'offerta di alcuni servizi ritenuti
strategici per l'economia locale; razionalizzare e qualificare le
strutture esistenti, nel senso che, pur non essendoci la camera di
commercio in Valle, tutta una serie di servizi sono già stati posti
in essere dall'Amministrazione regionale, quindi si tratta di fare
un'opera di razionalizzazione e di ottimizzazione
dell'esistente.
In sostanza quello che si vuole creare è un organismo che sia la
sede della comunità economica regionale e quindi in quanto tale sia
in grado di delineare e dare un contributo fattivo per delle linee
di sviluppo dell'economia regionale.
Nel corso dell'analisi svolta è emersa la necessità di un
confronto con la realtà nazionale ed europea in materia di
coinvolgimento dell'imprenditoria locale nella gestione dei
servizi. Ciò spiega ancora di più la scelta di chiedere una
collaborazione ad Unioncamere; la realtà economica è mutata e offre
una serie di opportunità che solo un punto privilegiato di
osservazione quale di fatto è Unioncamere può meglio cogliere.
Per governare il mercato locale e rapportarsi con il mercato
esterno occorrono strumenti e servizi innovativi, un sistema di
promozione che sfrutti al meglio le possibilità di far conoscere i
prodotti e la realtà locale creando le necessarie economie di scala
e sfruttando le opportunità offerte da ogni progetto sia in ambito
nazionale che europeo. Più in generale si tratta di ricercare nuove
e più efficaci forme di collaborazione tra i soggetti pubblici e il
tessuto produttivo e sociale al fine di concorrere allo sviluppo
economico regionale e alla crescita direi soprattutto qualitativa
del sistema Valle d'Aosta.
Va costruito un luogo, in collegamento con altre realtà
nazionali ed europee, che crei e attui autonomamente nuove
politiche di sviluppo in sintonia e con un continuo e proficuo
confronto fra soggetti economici e sociali, Regione, enti
locali.
Questo progetto comporta un profondo ripensamento della
situazione attuale e va realizzato con la necessaria gradualità.
C'è da dire che sul tema della camera di commercio già sono stati
fatti degli approfondimenti; nel 1995 uno studio della Bocconi
aveva affrontato questo tema indicando la necessità di affrontare
questa questione con gradualità.
In ogni caso, per quanto riguarda i tempi, che era una delle
questioni poste nell'interpellanza, quelli richiesti dallo studio
di fattibilità di Unioncamere occuperanno il primo quadrimestre di
quest'anno, quindi alla fine di questo quadrimestre avremo lo
studio di fattibilità; per quanto riguarda invece i tempi politici,
questi dovranno sicuramente prevedere un confronto all'interno
delle forze politiche del Consiglio regionale e la continuazione
del confronto con le categorie economiche e sociali
interessate.
Questi tempi sono determinati dal raggiungimento di un accordo
di carattere politico, quindi sono più difficilmente definibili.
L'intenzione della maggioranza è su questo punto di arrivare, nei
tempi che indicavo, alla definizione di una proposta normativa da
discutere in quest'aula.
Président
La parole au Conseiller Comé.
Comé (Aut) Voglio ringraziare intanto l'Assessore per la sua
risposta.
Rispetto alla mozione che avevamo presentato nel 1998, dove
praticamente l'Assessore ci chiese di ritirare la mozione perché il
gruppo di lavoro non serviva, ci accorgiamo che pochi mesi dopo la
presentazione della nostra mozione è stato costituito non solo un
gruppo di lavoro, ma addirittura adesso si parla di un
sottogruppo.
Mi pare di capire che sia il gruppo che il sottogruppo stiano
dando degli elementi innovativi, così l'Assessore li ha chiamati,
che però hanno bloccato l'intenzione da parte dell'assessorato e
della maggioranza di andare verso la definizione di tale proposta
tant'è vero che l'Assessore mi dice che a seguito di questa
proposta tecnica bisognerà avviare un confronto politico. Mi fa
strano sentire questa definizione da parte dell'Assessore quando
questo era ben chiaro e determinato nel programma di maggioranza.
Il fatto che l'Assessore dichiari oggi che serve un confronto
politico su questo vuol dire che, pur essendo stato citato sul
programma di maggioranza, non c'è ancora un'idea ben chiara. Non
vorrei che anche per questo problema le decisioni vengano poi prese
non qui, a Palazzo Deffeyes.
Président
Les travaux du Conseil sont suspendus, ils
reprendront à 16 heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK