Consiglio Regionale della Valle d'Aosta - Oggetto del Consiglio n. 425 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 425 del 20 febbraio 2019 - Resoconto
OGGETTO N. 425/XV - Interpellanza: "Notizie sui beni
confiscati alla criminalità organizzata in Valle d'Aosta".
Rollandin (Presidente)
- Punto 20 all'ordine del giorno.
La parola al collega Bertin.
Bertin (RC-AC)
- Riprendiamo qui l'annosa questione dei
beni confiscati tempo fa alla famiglia Nirta, relativamente a una
condanna per traffico internazionale di stupefacenti. Riprendo la
questione anche perché di recente sembra che molti abbiano scoperto
che la Valle d'Aosta è interessata da fatti di criminalità
organizzata di vario tipo, soprattutto di stampo mafioso, quando
purtroppo non è così, perché è da molto tempo che questa presenza
incombe sulla nostro regione, tant'è che in passato sono stati
addirittura sequestrati e poi confiscati a titolo definitivo dei
beni sul nostro territorio regionale. Tra l'altro in questa maxi
confisca di beni vi era anche un conto corrente svizzero, con un
totale in franchi svizzeri corrispondente a circa 900 mila euro che
sono stati recuperati all'erario già diverso tempo fa.
È un fatto positivo di recuperare e, nel caso specifico dei
beni, di affidare a questi uno scopo nell'utilizzo, uno scopo
sociale. È un fatto importante in termini simbolici e non soltanto,
ma è importante che questo si faccia in tempi brevi. Tra l'altro la
Regione Valle d'Aosta nel 2010 - era anche in questo caso una
proposta di legge che nasceva da una mia iniziativa e che poi era
stata collegata a un'altra - aveva predisposto proprio a questo
fine, a un utilizzo sociale, gli eventuali beni confiscati ad
associazioni di tipo mafioso o ad altri prodotti dall'attività
criminosa. All'epoca, nel 2009, quando presentai quella proposta di
legge non vi erano beni confiscati in Valle, ma purtroppo
puntualmente qualche anno dopo anche questa fattispecie si è
verificata.
È importante, come dicevo, non soltanto dal punto di vista
simbolico, che questo riutilizzo venga fatto e venga fatto in tempi
brevi. Purtroppo sappiamo che l'agenzia nazionale che gestisce i
beni confiscati è in una situazione francamente imbarazzante,
perché buona parte di questi beni alla fine non riescono a essere
riutilizzati o addirittura, in certi casi, finiscono per tornare
nell'ambito di quei settori ai quali sono stati sottratti. C'è un
serio problema da questo punto di vista ed è un fatto estremamente
grave che più volte viene segnalato a livello nazionale,
riguardante il mal funzionamento di questa agenzia, almeno sinora.
Tra l'altro, negli ultimi anni è stata aperta anche una sezione a
Milano che sembra dare alcune risposte un po' più rapide per quanto
riguarda il Nord Italia, ma certo i tempi generali di riutilizzo
sono estremamente lenti e questo è un fatto non positivo, come
evidenziavo in precedenza.
Noi come Valle d'Aosta abbiamo questa legge, per sollecitare
anche l'agenzia a fare in fretta, anche perché noi crediamo che
questo sia importante. E questo può essere anche la ragione per
sollecitare da parte nostra, come evidenziato in altri casi,
l'agenzia a fare più presto possibile in questo suo iter per il
riutilizzo dei beni.
Veniamo alle domande. Il numero di beni confiscati in regione:
sebbene lo conosciamo è anche importante che venga fatto il punto
sulla situazione, se vi siano degli sviluppi su questo dossier, se
in qualche modo si sia attivato un rapporto con l'agenzia che
gestisce i beni confiscati, per sollecitare e cercare di rendere
più rapido un utilizzo di questi beni confiscati.
Président
- Pour la réponse la parole au président
Fosson.
Fosson
(GM)
- Io condivido, consigliere Bertin,
che questa sia una questione molto importante in questo momento,
che sia importante come immagine, come risposta della Valle d'Aosta
e anche come deterrente. Sulla famiglia Nirta abbiamo sempre avuto
anche noi una coscienza di questa sua esistenza. Ci stiamo
attivando, forse anche di più di quello che facevamo in passato:
questo sicuramente perché siamo molto scossi da quanto è
successo.
La situazione dei beni confiscati sul territorio regionale può
essere desunta dai dati recentemente pubblicati dall'Agenzia
nazionale per l'amministrazione e la destinazione dei beni
sequestrati e confiscati alla criminalità organizzata nell'ambito
della relazione sull'attività svolta per il biennio 2017/2018 e
pubblicata sul sito internet dell'Agenzia. Lei ha già commentato il
funzionamento dell'agenzia, per cui non aggiungo null'altro. In
Valle d'Aosta sono stati sinora destinati sette immobili situati in
comune di Challand-Saint-Victor: si tratta di terreni ed ex
fabbricati rurali che sono stati trasferiti al patrimonio del
Comune per essere destinati a scopi sociali. I decreti di
destinazione dei beni in questione sono stati adottati in data 27
dicembre 2017. Nel corso del 2018 non sono stati adottati decreti
di destinazione per altri beni confiscati e gestiti dall'agenzia
siti sul territorio regionale che risultano essere in numero di
ventiquattro.
Per quanto riguarda la destinazione dei beni confiscati alla
famiglia Nirta, non è stato ancora adottato il decreto di
destinazione degli stessi, né risulta che vi siano stati contatti
con gli Enti locali interessati a eventuali manifestazioni di
interesse per l'utilizzo degli stessi. Relativamente a questi beni,
l'agenzia sta proseguendo il complesso iter che è esclusivamente di
sua competenza e certamente provvederà ad adottare i provvedimenti
finali non appena ve ne saranno le condizioni.
Noi abbiamo già stabilito un contatto con l'agenzia per
comunicare quello che sta succedendo, quello che è successo e la
necessità di accelerare l'utilizzo della destinazione di questi
beni sequestrati. Forniremo all'agenzia anche una documentazione
recente di quanto è successo e dei commenti. Speriamo che questa
interlocuzione possa far diventare più rapidi questi tempi e che le
destinazioni di questi ulteriori sequestri vengano fatti in tempi
brevi, anche proprio come diceva lei, per una risposta per una
immagine della Valle d'Aosta.
Presidente
- Per la replica la parola al collega Bertin,
prego.
Bertin (RC-AC)
- Ho visto anch'io il sito internet
dell'agenzia, relativamente ai beni confiscati. In Valle d'Aosta
siamo a un numero di circa 30, 24 più 7, un numero significativo
che conoscevamo da tempo, perché risalgono a situazioni di qualche
anno fa. È importante attivare rapidamente un contatto con
l'agenzia che gestisce questi beni, per far sì che questo iter si
concluda. Abbiamo una legge in questo senso, per un pronto
riutilizzo di questi beni e bisognerebbe che i comuni in qualche
modo anticipino i tempi: ci sono già dei progetti di riutilizzo di
questi beni che al momento sono sequestrati e che rimangono
inutilizzati.
Il fatto che il frutto di attività criminali venga ridato alla
società e che abbia un ruolo sociale all'interno delle comunità, è
un fatto certamente simbolico e di immagine, ma non solo. È un
fatto importante, perché il riutilizzo di questi beni può diventare
qualcosa di significativo. Il Comune di Quart
ha una casa,
tra l'altro anche di dimensioni piuttosto significative, confiscata
nel caso di traffico internazionale di droga, e credo che debba in
qualche modo già immaginare come utilizzare questo bene: potrebbe
essere dato come sede di associazioni o altro, comunque a scopo
sociale, come previsto dalla legge regionale che finanzierebbe
questo tipo di attività. Immagino, per esempio, che non sarebbe
male destinarlo a una sede per Libera Valle d'Aosta o per altre
associazioni che in questo campo o in altre lavorano.
Questa era l'occasione per fare il punto della situazione. Credo
che al di là della cronaca di questi giorni sia importante che le
istituzioni e la politica non inseguano i fatti di cronaca, ma
tengano alta l'attenzione su questi dossier sempre, perché ne va,
come dicevo, del futuro della nostra Valle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK