Consiglio Regionale della Valle d'Aosta - Oggetto del Consiglio n. 192 del 29 aprile 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 192 del 29 aprile 1981 - Resoconto
OGGETTO N. 192/81 - DISAGI DERIVANTI AGLI AGRICOLTORI DAI
RITARDI NELL'EROGAZIONE DEI CONTRIBUTI REGIONALI PER L'ACQUISTO DI
MACCHINE ED ATTREZZI AGRICOLI. (Interpellanza)
Presidente
- Do lettura del testo dell'interpellanza
presentata dai Consiglieri Cout, Carral e Péaquin:
INTERPELLANZA
PRESO ATTO delle dichiarazioni che il Presidente dell'Ass.
Agricoltori della Valle d'Aosta nonché Assessore regionale Chabod
ha rilasciato alla RAI (e che sono state trasmesse a "La Voix de La
Vallée" il 27 marzo 1981, giorno della manifestazione degli
Agricoltori ad Aosta), secondo cui esiste uno stato di disagio per
gli agricoltori della Valle che devono aspettare oltre due anni per
vedersi pagati i contributi della Regione per l'acquisto della
macchine e degli attrezzi agricoli;
CONCORDANDO con il Presidente dell'Ass. Agricoltori della
Valle d'Aosta che è necessario superare questo stato di
disagio;
i sottoscritti Consiglieri regionali
INTERPELLANO
L'Assessore regionale all'Agricoltura e Foreste per
sapere:
- se ha avuto modo di sentire a "La Voix de la Vallée" il
Presidente dell'Ass. Agricoltori della Valle d'Aosta porre con viva
voce ed in modo esplicito il problema nei suoi termini
reali;
- se ha delle proposte concrete da portare in Giunta per
superare tale stato di disagio;
- se a qualche altro membro della Giunta è già venuto in
mente di porre tale problema nella sua giusta sede;
- se, quando e come verrà risolto il problema.
Presidente
- Illustra l'interpellanza il Consigliere
Cout, ne ha facoltà.
Cout (PCI)
- Il 27 marzo ultimo c'è stata ad Aosta una
manifestazione di agricoltori che hanno avanzato le loro giuste
rivendicazioni su tutta una serie di problemi. Io non ho avuto la
possibilità di andare a questa manifestazione, ma ho visto che
l'Assessore all'Industria, Commercio e Artigianato, e ora anche
Trasporti, ha potuto andarci; giustamente, nella sua qualità di
Presidente dell'Associazione Agricoltori Valle d'Aosta. Non ho
sentito cosa ha detto in quella manifestazione; ho sentito invece
che ha rilasciato una dichiarazione a "La Voix de la Vallée" in cui
lamentava, per quanto si riferiva alla Valle d'Aosta, uno stato di
disagio per gli agricoltori che devono aspettare oltre due anni i
contributi che dovrebbero essere pagati dalla Regione. Ed ho
pensato che per una volta concordavo con l'Assessore Chabod, visto
che già in altre occasioni avevamo sollevato questo problema in
Consiglio e in Commissione. Mi tranquillizzava il fatto che Chabod
oltre ad essere Presidente della Coldiretti è anche Assessore, e
che avrebbe certamente portato in Giunta questo problema, o lo
avrebbero portato altri Assessori; per lui comunque il problema
sarebbe stato senz'altro discusso. Proprio per questo vorremmo
sapere dall'Assessore cosa è stato fatto in proposito e, per il
futuro, cosa si devono aspettare gli agricoltori della Valle circa
questi contributi che continuano, mi risulta, ad essere pagati in
ritardo.
Presidente
- Risponde l'Assessore all'Agricoltura,
Marcoz, ne ha facoltà.
Marcoz (UV)
- Mi dispiace che oggi non sia presente
l'Assessore Chabod, altrimenti si sarebbero potute dire diverse
altre cose. Purtroppo neanche io quel giorno ero presente; ero
fuori Valle per motivi di salute e non ho sentito quello che ha
detto l'Assessore Chabod né ho ascoltato "La Voix de La Vallée" il
giorno dopo. Comunque è certamente inesatto quanto si è detto circa
il fatto che è necessario aspettare due anni per avere i
contributi; fino a poco tempo fa come massimo il ritardo era di un
anno. Col bilancio dell'81 si era vista una spesa di circa un
miliardo per contributi a fondo perso per gli attrezzi agricoli, ma
sul bilancio è stata assegnata solamente la somma di 500 milioni. A
parte questo discorso di contributi a fondo perso, tutti quanti
sentivamo la necessità di modificare la legge attuale; la stiamo
attualmente rivedendo, e il Consigliere Cout, che, spesso e
volentieri, sale al 4° piano, saprà che tutti quanti siamo intenti
a rivedere tutta la legislazione vigente in agricoltura per fare un
testo nuovo. Visto poi che il funzionario addetto a quest'opera a
fine maggio se ne andrà dalla Regione per il mese di maggio
dovremmo avere senz'altro tutta la legislazione dell'agricoltura
rivista.
È chiaro che come Assessorato abbiamo fatto delle proposte che
la Commissione consiliare competente valuterà e sulle quali il
Consiglio regionale dovrà esprimersi. Vorrei dire al Consigliere
Cout che è suo dovere preciso e suo compito anche fare delle
proposte; io sarei lieto di discutere su una sua proposta, e fin
d'ora mi riservo di esprimere un sì o un no ad una sua valutazione
del genere.
Presidente
- La parola al Consigliere Cout.
Cout (PCI)
- L'Assessore ci ha confermato i ritardi, che
se non saranno di due anni sono comunque di un anno, e ci dice che
si aspetta che siamo anche noi a portare delle proposte; non mi
sembra comunque che al momento ci sia una sua proposta precisa. Io
penso che solo quando sulle proposte dell'Assessore verranno
riunite le Commissioni i Commissari potranno dare tutte le loro
valutazioni, e che nelle Commissioni a cui abbiamo partecipato noi
abbiamo sempre espresso il nostro parere. Abbiamo anche partecipato
con contributo nostro dove siamo stati chiamati a partecipare, e
faccio naturalmente riferimento ad altre Commissioni.
Per quanto riguarda il mio contributo ai lavori delle
Commissioni che possono interessare l'Assessore all'Agricoltura in
particolare, io ero ancora in attesa di essere sentito per alcune
proposte sulle questioni della caccia, e mi è dispiaciuto sentire
dire dall'Assessore l'altro giorno, che c'è stata una riunione
della quale io non ho saputo e che gli aspetta le mie proposte. Già
da tempo avevo dieci pagine di emendamenti alla legge sulla caccia
e non ho ancora avuto modo di illustrarle all'Assessore. Quindi
direi che per quanto riguarda una partecipazione della minoranza o
comunque dei Consiglieri alle questioni che devono essere discusse,
molte volte, oltre ad una disponibilità, è necessario anche trovare
i modi giusti per trovarsi e per discutere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK