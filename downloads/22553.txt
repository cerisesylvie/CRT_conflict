Consiglio Regionale della Valle d'Aosta - Oggetto del Consiglio n. 2076 del 26 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2076 del 26 luglio 2006 - Resoconto
OGGETTO N. 2076/XII - Problemi concernenti le prestazioni
effettuate dalla diagnostica per immagini dell'USL.
(Interrogazione)
Interrogazione
Appreso dalla relazione della Direzione Strategica dell'USL
della Valle d'Aosta, in risposta ad una nostra interrogazione con
risposta scritta, che negli anni 2005-2006 sono state attivate, con
remunerazione a tariffa, attività di chirurgia, di diagnostica
radiologica e di elettromiografia, per un costo complessivo
nell'anno 2005 di oltre 284.000 € per la chirurgia, 361.000 € per
la diagnostica per immagini e oltre 47.000 € per
l'elettromiografia;
Venuti a conoscenza inoltre di un altro importante impegno di
spesa, su quota indistinta, per quanto riguarda il progetto di
screening dei tumori femminili, interessati 64 operatori, in larga
parte verosimilmente riferibili alla diagnostica per immagini, alla
chirurgia, alla ginecologia e all'anatomia patologica;
Constatato che le attività di chirurgia esterne alle
strutture pubbliche sono ampliamente giustificate dalle contingenti
carenze strutturali in materia di sale operatorie, a partire dalla
necessità di ristrutturazione completa del blocco operatorio di
Viale Ginevra, mentre per ciò che riguarda la diagnostica per
immagini le attrezzature sono ai massimi livelli per prestazioni e
aggiornamento tecnologico;
Preso atto, che secondo la Direzione U.B. Radiologia, in
assenza di libera professione nell'interesse dell'Azienda, le liste
di attesa della risonanza magnetica nucleare della colonna
vertebrale si allungherebbero da 20 ad oltre 110 giorni, quelle
della Tac da 14 a 70 giorni e quelle delle ecografie da 7 a 55
giorni;
Ricordato che il nuovo contratto collettivo nazionale di
lavoro della dirigenza medico veterinaria del sistema sanitario
nazionale non consente più compensi a tariffa per attività libero
professionali al fine di ridurre i tempi di attesa, ma soltanto a
compenso omnicomprensivo di 60 € lordi orari;
i sottoscritti Consiglieri regionali
Interrogano
l'Assessore alla sanità, salute e politiche sociali per
conoscere:
1) quali siano il numero di prestazioni effettuate dalla
diagnostica per immagini dell'USL della Valle d'Aosta nell'anno
2005 e ne i primi sei mesi del 2006, su base trimestrale, suddivisi
per i principali settori: radiologia tradizionale, radiologia
territoriale (Morgex, Donnas), ecografia, Tac, RMN, radiologia
interventistica, e per pazienti interni ed esterni;
2) quale sia stato in tale periodo l'organico medico e
paramedico dell'U.B. di Radiologia, nonché quale sia
l'organizzazione del lavoro e la suddivisione degli incarichi, con
particolare attenzione ai servizi di guardia notturna e festiva e
di reperibilità;
3) quali siano le motivazioni per cui si debba presumere una
così alta differenza di tempi di attesa in costanza o in assenza di
libera professione;
4) a quanto ammontino i costi dello screening dei tumori
femminili e i dipendenti ad esso addetti per U.B.
F.to: Sandri - Fontana Carmela
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Questa è un'interpellanza che richiede
un'esposizione di molti numeri, una lettura di diverse tabelle che
ho qui e che darò agli interpellanti, però mi sembra per
correttezza di non dovermi limitare a leggere delle tabelle, che
comunque sono a disposizione. Passerei quindi questi minuti ad
esporre la sintesi dei dati più importanti e poi provare a fare dei
commenti.
Rispetto al numero totale delle prestazioni, perché per
dividerle nei vari settori le tabelle sono molto semplici da
leggere, nel 2005 la Radiologia ha effettuato 115mila prestazioni,
erano state 110mila nel 2004; a queste vanno sottratte 5.800
prestazioni che sono state fatte con libera professione a favore
dell'azienda e 11.000 per esterni sempre con lo stesso sistema, in
totale sono state 17.000 nel 2005 le prestazioni effettuate in
libera professione a favore dell'azienda. Da 115.000 togliendo
queste 17.000 prestazioni quindi arriviamo a 98.000 prestazioni
istituzionali, quindi il 60% dell'attività è stata dedicata sia a
interni, sia a urgenze di queste 98.000 prestazioni (all'incirca
60.000). Rimangono 40.000 prestazioni per utenze esterne, quindi il
discutere sulle liste di attesa e sugli eventuali ritardi di queste
riguarda 40.000 prestazioni effettuate nel 2005. Per le diverse
tipologie i dati del 1° semestre 2006 sono 63.131 prestazioni
totali effettuate, quindi anche nel 2006, nonostante l'interruzione
della libera professione in favore dell'azienda, si deve dire che
le prestazioni in totale - se nel 2° semestre andranno avanti così
- saranno ancora superiori a quelle effettuate nel 2005. Come
sempre più del 60% di questa attività è dedicata a pazienti interni
con richieste sempre maggiori, più cresce il livello delle
prestazioni qualitativo, chirurgico, medico... e più la Radiologia
è al servizio di queste richieste prioritarie degli interni, così
anche delle urgenze.
Per quanto riguarda il 2° punto sull'organico della Radiologia,
questo prevede 15 unità, 14 più il primario, di cui però 2 unità
non possono fare attività di urgenza per problemi medici di 2
dipendenti e 2 di questi 14 dipendenti sono a part-time per
gravidanze... quindi ad eseguire le reperibilità sono 10 medici...
a questo bisogna dire che eseguono 30-31 reperibilità notturne nel
corso del mese, inoltre esiste una doppia reperibilità per
l'angiografia che viene effettuata da 3 medici a ciò dedicati, più
il primario che è disponibile per questa reperibilità angiografica
soprattutto in urgenza; a questo si aggiungono 8-10 turni di
guardia diurna soprattutto nel sabato e domenica. La Radiologia è
uno dei pochi reparti su cui sono stati effettuati degli studi dei
carichi di lavoro in modo corretto - e ho una documentazione
dell'organizzazione "Sago" fatta per la società scientifica della
"Sirm" - e questi studi affermano che le prestazioni fatte
dovrebbero essere effettuate secondo i parametri nazionali da 18,4
persone. Togliendo la libera professione a favore dell'azienda, i
dipendenti secondo tale studio dovrebbero essere 16, invece sono 14
più 1, di cui però 4 ad attività limitata; questo pone addirittura
la nostra azienda nell'operatività del servizio al 3° posto, dopo 2
servizi di radiologia privati: uno in Lombardia e uno nel Veneto. È
risaputo come i concorsi per assumere dipendenti in organico della
Radiologia siano andati deserti negli ultimi tempi, così,
nonostante noi avessimo indicato 2 borse di studio per specialisti
radiologi valdostani negli ultimi anni, nessun giovane laureato
valdostano ha voluto accedere a tali corsi di specializzazione in
Radiologia, per cui è un organico che a fatica si riesce ad
aumentare. Perché questa differenza dei tempi di attesa previsti?
Perché si è visto nei primi mesi di quest'anno, quando la libera
professione a favore dell'azienda è stata sospesa, che i tempi di
attesa si sono dilatati secondo questo studio e quanto riportato
nella risposta scritta che il collega Sandri ci ha già
richiesto.
Sul 3° punto, i costi sono stati nel 2005 di 323mila euro e a
ciò sono stati dedicati, per quanto riguarda sempre il reparto di
Radiologia, 3 medici e 13 tecnici.
Finisco questi pochi minuti facendo alcuni commenti: il primo è
che soprattutto per la Radiologia ci troviamo in un periodo di
passaggio fra un regime tariffario particolare, cioè le prestazioni
venivano pagate a tariffa e un nuovo regime che prevede un
pagamento ad ora aggiuntiva. Questo si poteva già applicare
quest'anno però, come anche ci ha riferito il Presidente dell'ARSS,
come pure tutte le Regioni con in testa l'Emilia Romagna e la
Toscana, si è proceduto per quest'anno a un sistema di deroga per
non interrompere dei servizi agli utenti, perché, come è risaputo,
il dipendente può rifiutarsi di fare un'ora aggiuntiva e così
avrebbe messo in crisi tutto un sistema; quindi un periodo di
passaggio da un certo tipo di retribuzione ad un altro, che sarà
sicuramente diverso e che riequilibrerà certe situazioni che
equilibrate non erano.
Inoltre viviamo una situazione particolare avendo solo un
servizio di Radiologia, non potendo comprare dei servizi in
strutture vicine, e questo fa sì che la richiesta di domande
radiologiche sia aumentata nel tempo, quindi anche la possibilità
di utilizzare l'unico servizio ha fatto sì che gli operatori
avessero dovuto sottoporsi a delle prestazioni aggiuntive. Se
comprassimo questi servizi in sedi ospedaliere vicine sia per lo
"screening", sia per le prestazioni avremmo un costo del 26,4% in
più, senza pensare agli strumenti che non verrebbero utilizzati al
massimo; quindi costi aumentati e in più il disagio di dover
trasportare degli utenti in altre sedi.
Terzo commento: su questo, che è un regime che andrà sicuramente
in atto senza deroghe dal 1° gennaio 2007, abbiamo istituito un
tavolo di lavoro con i responsabili dei sindacati medici proprio
per prevedere un sistema che aggiorni le retribuzioni dal 1°
gennaio 2007, passato questo periodo di rideterminazione dei
servizi, alle 60 euro ad ora aggiuntiva. Aggiungo che in questo
ultimo tempo, siccome le richieste sono sempre aumentate e il
dubbio che molte non siano appropriate è nell'analisi di tutti,
soprattutto del nuovo Ministro della sanità, abbiamo formulato un
accordo con i medici di famiglia, che entrano in questo
procedimento di controllo di appropriatezza, perché, vedendo
l'aumento notevole della "TAC" e degli esami di risonanza magnetica
nel tempo, sicuramente si pone il problema dell'appropriatezza di
queste richieste. Gli apparecchi "TAC" e di risonanza magnetica
dell'Italia numericamente sono uguali al numero degli apparecchi di
tale tipo presenti in Germania e in Francia, dove non ci sono liste
di attesa. Penso che quella dell'appropriatezza sarà la grande
scommessa negli anni a venire.
Presidente
- La parola al Consigliere Sandri.
Sandri (GV-DS-PSE)
- Ringrazio l'Assessore per la
completezza dei dati che ci ha voluto fornire, sia nella risposta
scritta, sia adesso a questa interrogazione, e lo ringrazio anche
per le tabelle che mi vorrà fornire.
Volevo fare alcune considerazioni sia sull'interrogazione
scritta, che riguardava lo stesso argomento, sia su questa,
evidenziando da un lato che il fenomeno non è secondario: 361mila
euro diviso 14 persone significa un aumento di stipendio per
ciascun radiologo di 25mila euro, che non è poco tenuto conto del
tenore medio di vita dei Valdostani; quindi è un fenomeno
importante e vogliamo capire come mai si è prodotto.
Per quanto riguarda la parte specialistica sull'organico, posso
capire che vi sia questa difficoltà di reperire radiologi, è una
materia prima alquanto rara in tutto il mondo e noi non facciamo
eccezione. Non capisco come mai, visto che ci è stata data la
disponibilità da parte di alcuni radiologi presenti sul territorio
anche se non più giovanissimi di sostituire a livello di Donnas e
Morgex il radiologo che è andato in aspettativa, non si sia voluta
utilizzare questa disponibilità, ovviamente a parità dei costi che
ci sono attualmente, perché i discorsi rispetto alla libera
professione sono stati rapportati a quello del costo precedente; in
questo modo sicuramente avremmo sgravato il lavoro
dell'ospedaliero. Ritengo che questa sia una questione non solo di
recepire una disponibilità che è presente da tempo sul territorio,
anzi più di uno in questo momento... ma soprattutto credo di dare
al territorio una sufficiente autonomia anche per rendere il suo
lavoro... che è abbastanza diverso da quello dell'ospedaliero e
consentire all'ospedaliero di dedicarsi in maniera più seria e di
maggiore qualità alle sue prospettive.
Per quanto riguarda i dati che ci ha fornito, in questo momento
non posso che prenderne atto; mi permetterò di fare delle verifiche
con dei centri che mi hanno dato una serie di parametri per capire
se tutte queste reperibilità sono utili e adeguate alla situazione
ospedaliera che abbiamo in Valle. Credo si debba fornire il massimo
dei servizi, ma non vorrei che certi servizi fossero messi ad arte
per questioni diverse che non l'interesse dei pazienti.
Sul problema delle liste di attesa permango ad avere grosse
perplessità, perché non capisco come mai in tale settore si vadano
a chiudere le liste di attesa soprattutto sul territorio, per cui,
al di là di qualche giorno, non si possono neppure prenotare gli
esami radiologici, o quando si passa in questo caso, come ho visto
dalla tabella che ci è stata fornita dall'USL, nel caso della
risonanza magnetica nucleare per la colonna vertebrale dei pazienti
esterni, a seconda che vi sia la libera professione o meno, da 19 a
113 giorni! Si moltiplicano per 5 i tempi di attesa, quindi c'è
qualcosa che non funziona! Dato che c'è questa strana commistione
fra tempi di attesa e potere contrattuale dell'"équipe", qualche
dubbio che meriti un approfondimento di questo tema credo vi
sia.
Concludo con 2 osservazioni. Il mondo va avanti per nostra
fortuna in modo positivo, l'Assessore citava il Ministro Turco,
inviterei anche a citare il Ministro Bersani che in termini di
corporazioni sta cominciando anche a "smollare" la situazione
italiana. Penso che anche noi in Valle d'Aosta dovremmo cominciare
a "smollare" il potere di qualche corporazione e poi non è una
minaccia, ma in America sta andando di moda il far refertare le
lastre in India e in Sudafrica, la globalizzazione aiuta a fare
questo. So che per adesso refertano solo in inglese, ma non vorrei
che un domani non sia più conveniente far refertare bene e da
persone competenti nella nostra lingua magari in qualche Paese del
terzo mondo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK