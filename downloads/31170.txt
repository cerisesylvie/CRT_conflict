Consiglio Regionale della Valle d'Aosta - Oggetto del Consiglio n. 375 del 11 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 375 del 11 febbraio 2009 - Resoconto
OGGETTO N. 375/XIII - Approvazione di risoluzione: "Impegno
per contrastare tutte le forme di violenza contro le
donne".
Risoluzione
Constatato che gli episodi di violenza fisica e psicologica
contro le donne risultano in continua crescita;
Rilevato che tale forma di abuso segna in maniera indelebile
la personalità ed il fisico delle donne che la subiscono e
significa un grave imbarbarimento della convivenza civile;
Considerato che la violenza sulle donne è evidente ostacolo
alla realizzazione di una società moderna basata sull'uguaglianza
di tutti gli individui;
Evidenziato il costante impegno che le Istituzioni, le
associazioni di volontariato e le associazioni non governative
hanno fornito nel sensibilizzare l'opinione pubblica sulle nefaste
conseguenze sociali della violenza contro le donne, impegno che
deve poter proseguire con mezzi e risorse adeguate;
Preso atto che la realtà valdostana non è affatto incolume da
tale fenomeno;
Il Consiglio regionale
Ribadito con fermezza e volontà l'impegno di contrastare
tutte le forme di violenza contro le donne perpetrate in luogo
pubblico o all'interno delle mura domestiche e di rinforzare nella
nostra regione l'azione di sostegno e di accompagnamento alle donne
vittime di violenza;
Invita
I Parlamentari valdostani a farsi interpreti delle
preoccupazioni dell'Assemblea riguardo ad una piaga sociale che
turba, offende e mortifica l'intera società valdostana;
Il Parlamento a concludere con rapidità l'iter legislativo
del Disegno di legge "Misure contro la violenza sessuale" che
rinnova positivamente la legislazione in materia ed a promuovere un
programma nazionale di educazione all'uguaglianza di diritti e
obblighi nei confronti di entrambi i generi, di sensibilizzazione e
prevenzione contro la violenza sulle donne.
F.to: Rini Emily - Impérial Hélène - Morelli Patrizia -
Fontana Carmela - Zublena Manuela
Presidente
- Come concordato con tutti i gruppi, rimane
ancora un punto all'ordine del giorno, il punto n. 28.1, la
risoluzione presentata dalle colleghe Rini Emily, Impérial Hélène,
Morelli Patrizia, Fontana Carmela, Zublena Manuela in merito al
grave problema della violenza contro le donne. Penso che si possa
discutere e votare la risoluzione.
La parola alla Consigliera Patrizia Morelli.
Morelli (VdAV-R)
- Vista l'ora, non vi prenderò troppo
tempo. Il 29 gennaio scorso la Camera ha approvato a larga
maggioranza il disegno di legge
anti-stalking
, che introduce
il reato di atti persecutori e molestie insistenti, punito con la
reclusione da sei mesi a quattro anni; un altro pezzo importante va
ad aggiungersi al mosaico della lotta contro la violenza di genere.
I voti a favore alla Camera sono stati 379, 2 quelli contrari e 3
gli astenuti, il provvedimento ora passa al Senato. Esattamente il
giorno prima in Consiglio regionale la collega Fontana ed io
proponevamo alle Consigliere di maggioranza di condividere una
risoluzione di principio contro la violenza sulle donne, da
proporre alla votazione del Consiglio. Con un certo rammarico la
collega Fontana ed io abbiamo dovuto constatare che da parte dei
gruppi di maggioranza tale risoluzione non veniva considerata
prioritaria e, nonostante la seduta non fosse ancora tolta e vi
fosse da parte nostra la disponibilità a riformulare i passaggi non
chiari o non condivisi, tutto veniva rinviato alla seduta
successiva. Oggi la risoluzione viene riproposta in una stesura
epurata dai riferimenti non più attuali, perché superati dalla
votazione del 29 gennaio, e arricchita nei contenuti dall'apporto
di tutte le donne che siedono in quest'aula. Ritengo che sia
un'iniziativa importante, poiché ho la profonda convinzione che, a
fronte dell'aumento degli episodi di violenza sulle donne ad opera
di branchi scatenati, come vengono definiti, o di singoli individui
anche all'interno delle mura domestiche, riportati ormai
quotidianamente dagli organi di informazione, questo Consiglio non
possa rimanere muto o indifferente. È nostro preciso dovere
lanciare un messaggio chiaro e inequivocabile di condanna alla
violenza sulle donne e un invito ugualmente chiaro alle
istituzioni, affinché si adoperino nel ricercare misure più
efficaci e certe sul piano penale, rinforzino le iniziative a
sostegno delle donne oggetto di violenza e promuovano azioni
culturali di educazione e sensibilizzazione per contrastare questo
fenomeno, che ha, ahimé, radici profonde ed è presente anche nella
nostra Regione. Su questo argomento si spreca spesso molta retorica
o lo si riduce ad un problema di scarsa sicurezza. In realtà è
molto di più, anzi forse soprattutto è un problema culturale che
richiede anzitutto soluzioni culturali, di educazione, di rispetto
e poi richiede in questo momento storico la solidarietà a tutte le
donne da parte degli uomini e delle donne che ricoprono incarichi
istituzionali, perché è nei periodi di crisi che la violenza sulle
donne aumenta e insieme dobbiamo scongiurare il pericolo che si
preparino tempi bui che farebbero fare passi indietro, mortificando
tutta la società e non solo le donne. Ringrazio per la vostra
attenzione.
Presidente
- La parola alla Consigliera Fontana
Carmela.
Fontana (PD)
- Grazie, Presidente. Abbiamo assistito
nelle scorse settimane e continuiamo ad assistere anche in questi
giorni a sempre più episodi di grave violenza nei confronti di
donne, casi di donne picchiate o abusate per strada o in famiglia,
contesto in cui si coltiva principalmente nel silenzio dei
media
e nell'indifferenza della politica la violenza contro
le donne. Contro questa violenza quotidianamente riservata alle
donne italiane e straniere da uomini italiani e stranieri mancano
sia un'adeguata analisi critica, sia misure preventive minimamente
efficaci. La violenza contro le donne anche domestica non può mai
essere un fatto privato, ma è un'indecenza pubblica che le
istituzioni non possono ignorare. Al contrario occorre agire per
sradicare questa piaga attraverso misure culturali ed educative che
agiscano per il cambiamento delle relazioni fra donne e uomini in
ogni contesto del vivere associato. Alcune misure già applicate in
altri Paesi potrebbero risultare efficaci per creare un tessuto di
relazioni sociali più rispettoso per le donne; pensiamo, ad
esempio, ad un programma di educazione e formazione sull'esercizio
di diritti e obblighi uguali fra maschi e femmine nell'ambito sia
privato che pubblico, la promozione di azioni positive per
l'eguaglianza di generi in tutti i campi politico, economico,
culturale, da rispettare rigorosamente e la cui inosservanza venga
sanzionata, il reintegro dei fondi sottratti ai centri antiviolenza
e alle case delle donne maltrattate, l'istituzione di un
osservatorio indipendentemente di monitoraggio sui diritti delle
donne e di vigilanza sui mezzi di informazione e pubblicità, a
garanzia di un trattamento conforme ai valori costituzionali e alla
dignità personale delle donne. Si tratta di alcune proposte che
vanno nella direzione di intervenire alla radice per creare le basi
per un rapporto fra i sessi basato sempre sulla parità, sulla
dignità della persona e sul reciproco rispetto. Solo intervenendo
sul piano educativo e culturale anche a livello di politiche
regionali e locali si potrà porre un deciso freno alla piaga della
violenza e dell'abuso contro le donne. Grazie per l'attenzione.
Presidente
- La parola alla Consigliera Rini Emily.
Rini (UV)
- Solo due parole per confermare quanto questo
tema sia di particolare interesse e sensibilità anche per tutte le
Consigliere di maggioranza. Chiarisco che sia stato solo un
equivoco quello dell'altra volta, visto che questa risoluzione è
stata presentata l'ultimo quarto d'ora e volevamo condividerla e
portare anche noi il nostro apporto; risoluzione contro la violenza
e violenza non solo contro le donne ma, come abbiamo detto qui,
contro tutti i tipi di violenza.
Presidente
- Pongo in votazione la risoluzione:
Consiglieri presenti, votanti e favorevoli: 26
Il Consiglio approva all'unanimità.
Presidente
- Con la votazione di questa risoluzione è
stato espletato l'intero ordine del giorno, dichiaro conclusi
dell'odierna adunanza consiliare.
La seduta è tolta.
---
La réunion se termine à 21 heures 3.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK