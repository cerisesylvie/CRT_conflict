Consiglio Regionale della Valle d'Aosta - Oggetto del Consiglio n. 4054 del 16 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4054 del 16 dicembre 1992 - Resoconto
OGGETTO N. 4054/IX Aumento del contributo all'Autoporto di
cui alla legge 42/1992.
(Interpellanza)
Presidente
Do lettura dell'interpellanza presentata
dai consiglieri Ricco, Trione e Limonet, iscritta al punto 14
dell'ordine del giorno.
Interpellanza Vista la legge 24 agosto 1992 n. 42 il cui
articolo 3 eleva il contributo a favore della Soc. Autoporto,
importo destinato per il 75 percento ad attività di assistenza e
promozione;
Vista la delibera di Giunta in data 3 ottobre 1992 n. 8749 con
la quale viene rideterminato in lire 9.993.909.755 il contributo
originario di lire 4.996.954.875 IVA compresa;
i sottoscritti consiglieri regionali
interpellano
la Giunta regionale per sapere:
1) se gli importi di cui sopra sono già stati liquidati;
2) quali iniziative di assistenza e promozione abbiano
comportato l'aumento del contributo in questione;
3) quali sono gli intendimenti della Giunta regionale per
regolamentare in modo più trasparente tutta la materia.
Presidente
Ha chiesto la parola il Consigliere Ricco;
ne ha facoltà.
Ricco (DC)
Con la delibera n. 8749 del 3 ottobre 1992,
come ricordate, è stato raddoppiato il contributo che la Regione
elargisce a favore della Società Autoporto e che viene impiegato
per attività promozionali e assistenziali a favore delle ditte
importatrici che sdoganano in Valle d'Aosta.
Vorremmo conoscere qual è l'importo liquidato finora, quali sono
le iniziative di promozione che hanno imposto o suggerito alla
nostra Amministrazione regionale di raddoppiare l'importo di tali
contributi e in quale modo e attraverso quale sistema si intende
regolamentare l'erogazione della spesa, in modo che ci sia la
massima chiarezza.
Presidente
Ha chiesto la parola l'Assessore del
bilancio e delle finanze Lavoyer; ne ha facoltà.
Lavoyer (ADP)
Con riferimento all'interpellanza si fa
presente quanto segue.
Nel corso dell'anno 1992 la Regione ha liquidato alla Società
Autoporto Valle d'Aosta, in conto competenza 1992, contributi per
complessive lire 7.359.121.745, così suddivise:
- lire 2.099.560.873 ai sensi dell'articolo 4 della legge 8
novembre 1985 n. 73 e successive modificazioni (rata di
gennaio);
- lire 1.049.780.436 ai sensi dell'articolo 4 della legge sopra
citata (rata di luglio);
- lire 1.049.780.436 ai sensi dell'articolo 4 della legge sopra
citata (rata di ottobre);
- lire 3.160.000.000 per rideterminazione contributo 1992, ai
sensi dell'articolo 3 della legge regionale 24 agosto 1992, n.
46.
Come già più volte evidenziato, ai sensi delle vigenti
disposizioni il controllo dell'utilizzo dei contributi può essere
effettuato soltanto a consuntivo e tramite l'acquisizione di una
dichiarazione a tal fine rilasciata e sottoscritta dall'intero
collegio sindacale.
Peraltro, aderendo ad una specifica richiesta avanzata dai
membri della IV Commissione consiliare permanente nella seduta
dell'11 novembre 1992, in data 17 novembre 1992 è stata trasmessa
al Presidente della Commissione stessa, Consigliere Giorgio
Chenuil, tutta la documentazione fatta pervenire dall'Autoporto
Valle d'Aosta inerente le spese incentivanti.
Da tale documentazione anche i consiglieri interpellanti
potranno rilevare le iniziative promozionali incentivanti gli
sdoganamenti presso l'Autoporto, finanziate con i contributi
regionali.
Con l'articolo 9 del disegno di legge n. 479, già all'esame del
Consiglio regionale e concernente finanziamenti di spesa nei
diversi settori di intervento e rideterminazione di spesa di leggi
regionali (legge di bilancio), vengono determinate per l'anno 1993
la percentuale e le modalità di liquidazione degli interventi
finanziari regionali atti a favorire il traffico commerciale
dell'Autoporto di Pollein.
A seguito dell'attuazione dal 1° gennaio 1993 della direttiva
della Comunità Europea n. 91680 CEE del 6 dicembre 1991,
concernente il completamento del sistema comune dell'imposta sul
valore aggiunto, per il prossimo anno i contributi regionali per le
finalità di cui si tratta saranno riferiti solo al gettito dell'IVA
calcolata sulle merci importate dai Paesi extracomunitari.
Presidente
Ha chiesto la parola il Consigliere Ricco;
ne ha facoltà.
Ricco (DC)
Ringrazio il nostro Assessore al bilancio e
alle finanze. Non sapevo che il Presidente della IV Commissione
avesse quei documenti...; anche quelli relativi al 1992?...
(...Interruzione dell'Assessore Lavoyer...)
... Vuol dire che mi attiverò per avere copia della
documentazione e per esaminarla; anzi, se ne avesse una copia in
più, le chiederei di farmela avere...
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK