Consiglio Regionale della Valle d'Aosta - Oggetto del Consiglio n. 2263 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2263 del 5 aprile 2023 - Resoconto
OGGETTO N. 2263/XVI - Interpellanza: "Soluzioni per agevolare
lo scorrimento del traffico stradale nei punti delle due rotatorie
adiacenti al ponte in Loc. Pont-Suaz".
Bertin (Presidente) -
Punto n. 38. Illustra il
consigliere Lucianaz.
Lucianaz (LEGA VDA) -
Sarò molto più breve della volta
scorsa. A proposito di rotatorie, torniamo sull'argomento,
les
ronds-points
o la
rionda
nella mia lingua, constatato
che da innumerevoli anni nelle ore di punta del mattino e della
sera per cinque giorni la settimana si assiste a una situazione
caotica del traffico stradale sulla strada regionale
Gressan/Pont-Suaz/Aosta, con conseguenze negative anche sugli altri
assi stradali, infatti si rilevano code chilometriche fino a
Plan-Felinaz, e non parliamo di Gressan; rilevato che una parziale
modificazione dei due
ronds-points
situati nei pressi del
ponte Pont-Suaz, l'uno nel territorio di Charvensod, l'altro in
quello di Aosta, potrebbe sensibilmente migliorare la fluidità
della circolazione stradale; ricordato che ad oggi il piano
regionale dei trasporti non è ancora stato approvato, e aggiungo
che la criticità è proprio dal punto di vista della mobilità
sostenibile a cui faceva riferimento l'assessore Bertschy in
precedenza, interpello il Governo regionale per conoscere: "se le
competenti strutture dell'Amministrazione regionale monitorano
puntualmente il traffico stradale sull'asse Pont-Suaz/Aosta e con
quale cadenza; se in caso positivo, si sono riscontrate sensibili
differenze con riferimento ai rilevamenti degli anni precedenti; se
vi sono in previsione operazioni di modifica dell'incrocio stradale
di Pont-Suaz". Ricordo che nella rotonda del Pont-Suaz ci sono dei
parcheggi, sono previsti cinque stalli più l'uscita da un
importante punto vendita, quindi notevolmente caotica, la fermata
dell'autobus all'interno della zona della rotatoria.
Punto 4: "quali soluzioni intenda intraprendere
l'Amministrazione regionale per agevolare lo scorrimento del
traffico in particolare nelle due fasi di punta durante la
giornata, nei punti critici summenzionati...".
Presidente -
Risponde l'assessore Sapinet.
Sapinet (UV) -
Grazie collega. Per rispondere
puntualmente ai primi due quesiti, legati al discorso del
monitoraggio e alle differenze con gli anni precedenti, sull'asse
viario Pont-Suaz/Aosta, non vi è ad oggi un rilevamento periodico
dei flussi da parte delle competenti strutture dell'Amministrazione
regionale, ma questo non vi è perché il Pont-Suaz era prima in capo
ai Consorzi dei Comuni di Aosta e ai Comuni dell'Envers, quindi
Cogne, Aymavilles, Jovençan, Gressan, Charvensod, Pollein e
Brissogne. È stato acquisito dalla Regione solo recentemente, nel
corso del 2022, è chiaro che poi andrà sicuramente valutato e
considerato quanto da lei segnalato. Tuttavia abbiamo delle stime,
si rende noto che, sulla base dei dati di traffico rilevati nel
2021 dal Comune di Aosta e dei dati disponibili nell'ultimo
decennio relativi alle strade regionali che convergono alla rotonda
di Pont-Suaz, si possono stimare in circa 7 milioni i veicoli che
transitano annualmente sull'asse viario in argomento, che
costituisce il più importante collegamento tra i comuni dell'Envers
e il comune di Aosta. Non si rilevano particolari differenze o
scostamenti di rilievo rispetto agli anni precedenti.
Terzo quesito: "se vi sono in previsione operazioni di modifica
dell'incrocio stradale di Pont-Suaz". A conferma della sensibilità
del Governo regionale circa la rilevanza del tratto di strada
citato, si fa presente che, al fine di migliorare la sicurezza e il
deflusso del traffico veicolare, negli anni passati è stata
realizzata dalla Regione la rotatoria in corrispondenza
dell'intersezione stradale in località Pont-Suaz, all'incrocio di
tre strade regionali: la 18 di Pila, la 19 di Pollein, la strada
regionale 20 di Gressan, un intervento analogo è stato poi
realizzato all'incrocio nel territorio di Aosta e parte del Comune
di Aosta.
Tenuto conto dell'importanza regionale che riveste il tratto di
strada in argomento, nel mese di marzo 2022, con decreto del
Presidente della Regione, il decreto n. 173 del 21 marzo 2022 è
stata disposta l'acquisizione nel demanio stradale
dell'Amministrazione regionale, ricomprendendolo nel tratto
all'interno della strada regionale 18, del ponte denominato appunto
Pont-Suaz, che prima era in capo, come detto, ai Consorzi dei
Comuni di Aosta e i Comuni dell'Envers. Si rende noto che il
Consorzio dei Comuni di Aosta, Cogne, Aymavilles, Jovençan,
Gressan, Charvensod, Pollein e Brissogne, ma lei immagino lo saprà,
si era costituito per suddividere la spesa necessaria alla
ricostruzione del ponte in pietra, poi realizzato nel 1861. Il
manufatto ha nel tempo assunto una grande importanza quale nodo
viabile ad alti flussi di traffico, tanto che nel 1982
l'Amministrazione regionale si era fatta carico dell'allargamento
della sede stradale originaria. L'assunzione alla proprietà
regionale dell'opera si pone in analogia con altri importanti
attraversamenti sulla Dora Baltea che consentono un diretto
collegamento con le strade classificate appunto regionali.
Considerata la rilevanza del ponte di Pont-Suaz,
l'Amministrazione regionale, già nel 2022 ha provveduto
all'esecuzione della manutenzione straordinaria della
pavimentazione e a programmare l'ispezione dell'opera d'arte, che è
stata avviata con specifici approfondimenti all'inizio del corrente
anno al fine di individuare lo stato della stessa e i necessari
interventi di manutenzione, interventi che sono vari sui ponti
della nostra regione che interessano strade regionali.
Quest'attività rientra appunto nell'ambito del complessivo
programma regionale per il controllo e la manutenzione dei ponti e
viadotti presenti lungo le nostre viabilità. In esito alle
risultanze dell'ispezione del ponte potranno essere programmati gli
interventi di miglioramento della sicurezza del ponte e della sua
transitabilità.
Si fa presente inoltre che lungo la strada regionale 20 di
Gressan, collegamento tra il Comune di Gressan e Pont-Suaz, negli
anni 2021 e negli anni 2022 sono stati realizzati interventi di
adeguamento della pavimentazione stradale con conglomerato
bituminoso in attuazione del piano di azione per la gestione del
rumore e della strada regionale n. 20 dove transitano quasi più di
3 milioni di veicoli, nel caso specifico 3.980.000, come rilevato
nell'ambito della mappatura acustica della strada in argomento.
Tenuto conto dell'entità del traffico lungo la strada regionale 20,
i Comuni di Gressan e Charvensod hanno inoltro poi rimosso le
piattaforme rialzate posizionate negli anni passati, riducendo
alcuni disagi.
Per quello che è il quarto quesito: le soluzioni che vuole
intraprendere l'Amministrazione regionale, in questo momento non
sono previste ad oggi nell'ambito della programmazione ipotesi di
modifica delle intersezioni stradali citate, ma sicuramente
l'attenzione è alta dopo l'acquisizione del ponte, il confronto con
gli Enti locali interessati è continuo, in particolare con il
Comune di Aosta perché è chiaro che dovremmo confrontarci come
anche su iniziative precedenti.
Segnalo tuttavia che sono in corso collaborazioni e
interlocuzioni appunto tra Regione e Comune di Aosta in relazione
ai miglioramenti da apportare alle condizioni del traffico anche in
tali settori della città, come già previsto nei documenti di
programmazione del Comune di Aosta, tra i quali segnalo, ad
esempio, il nuovo collegamento viario da realizzarsi tramite il
prolungamento di via Paravera verso via Valli Valdostane in
adiacenza della via ferroviaria, che dovrebbe in qualche modo
alleggerire il nodo di traffico. Ecco che in seguito a queste
azioni, come dicevo, sarà importante confrontarsi e valutare poi le
conseguenze per riuscire a dare una risposta.
Presidente
- Per la replica, la parola al consigliere
Lucianaz.
Lucianaz (LEGA VDA) -
Ringrazio per la risposta e la
disponibilità dell'Assessore, risposta assolutamente insufficiente,
parola d'ordine della buona amministrazione è la programmazione.
Sta bene che il ponte sia stato acquisito ma a livello di traffico
non risolve nulla. Prima ho parlato delle criticità in Aosta, mi è
stato risposto che non si parla di Aosta quando si parla di
traffico, invece giustamente lei mi prospetta delle possibili
modifiche alla circolazione stradale. La criticità rimane sul
Pont-Suaz terribile, se ne rendono conto tutti quanti passano sul
ponte in diverse ore della giornata.Le strutture, come mi
suggerisce chi è più competente in materia, il mio vicino Distort,
sono dimensionate secondo i principi della dinamica dei fluidi,
quindi il termine "imbottigliamento", ad esempio, si riferisce
proprio a questo genere di glossario, se vogliamo, quindi
programmare, studiare bene il traffico, siamo tutti quanti al
corrente che quel traffico è insostenibile come è ora.
Faccio solo presente che, quando si fermano due autobus a
scaricare i ragazzi al mattino, la strada è bloccata; non parliamo
poi di chi retrocede dalle zone commerciali, che blocca
ulteriormente il traffico, quindi è sicuramente da rivedere, ne
parleremo nelle sedi opportune.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK