Consiglio Regionale della Valle d'Aosta - Oggetto del Consiglio n. 610 del 26 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 610 del 26 maggio 2021 - Resoconto
OGGETTO N. 610/XVI - Interpellanza: "Intendimenti in merito
all'illuminazione notturna del Castello di Issogne".
Bertin (Presidente)
- Punto n. 24 dell'ordine del giorno.
Per l'illustrazione, ha chiesto la parola il consigliere Ganis.
Ganis (LEGA VDA) -
Il Castello di Issogne è uno dei
famosi castelli della Valle d'Aosta, importanti sono le opere
conservate nel suo interno come gli affreschi che rappresentano le
botteghe e scene di vita quotidiana. La fontana in ferro battuto,
la sala d'armi, la cappella, il tutto circondato da un cortile e
giardino di origine tardo rinascimentale. Appartenuto per secoli
alla famiglia Challant, il Castello conserva i caratteri di questa
elegante dimora signorile.
Detto questo, la nostra interpellanza non è soltanto finalizzata
a evidenziare le bellezze storiche del Castello, ma ha come scopo
quello di avere risposte da parte dell'Assessore competente sul
perché il Castello di Issogne non sia più stato illuminato nelle
ore notturne. È un peccato infatti appurare che da moltissimo tempo
il Castello rimane nel buio più totale, quando invece si dovrebbe
cercare di valorizzare al meglio il nostro territorio e dare la
giusta importanza a realtà uniche al mondo come quelle dei castelli
valdostani. Abbiamo cercato anche di contattare telefonicamente il
Sindaco del paese ma le motivazioni della mancata illuminazione
notturna continuano a non essere chiare.
Bisogna anche sottolineare che la Ferrari, il prestigioso
marchio automobilistico italiano, ha contribuito con finanziamenti
privati alla ristorazione di alcune opere interne al Castello, un
gesto che può certamente rivelare quale sia l'importanza delle
opere in esso conservate. Il Castello potrebbe poi essere
illuminato anche in occasione di eventi particolari, così come
accade per il Castello di Aymavilles, che per tutto il mese di
aprile è stato illuminato di blu in occasione della Giornata
mondiale di sensibilizzazione nei confronti dell'autismo. Proprio
mercoledì 12 maggio molti monumenti della Valle d'Aosta sono stati
illuminati di viola per ricordare la Giornata mondiale della
fibromialgia.
Fatte queste dovute premesse, siamo dunque qui a interrogare il
Governo regionale per sapere se si è a conoscenza del fatto che il
Castello di Issogne non è illuminato da molto tempo, così come
evidenziato anche dal Sindaco del Comune, e, in caso affermativo,
quale sia la ragione della mancata illuminazione considerata
l'importanza storica del monumento.
Detto questo, vorremmo evidenziare che in data venerdì 14
maggio, esattamente un giorno dopo la conclusione dei lavori del
Consiglio regionale, il Castello di Issogne, come per magia, si è
illuminato. Qualcuno in paese ha cercato di dare delle risposte in
merito poco verosimili. Ora, non ci resta che sentire da lei,
Assessore, il perché della mancata illuminazione notturna del
Castello di Issogne che perdura da molto tempo.
Presidente -
Per la risposta, ha chiesto la parola
l'assessore Jean-Pierre Guichardaz.
Guichardaz J. (PCP) -
La ringrazio consigliere Ganis per
la segnalazione. Io non ero a conoscenza di questa situazione, ma i
competenti uffici della Soprintendenza per i beni e le attività
culturali mi riferiscono di essere stati a conoscenza delle
problematiche tecniche presenti sull'impianto di illuminazione
esterna, le quali possono condizionare il corretto funzionamento
dello stesso provocando periodi di spegnimento delle lampade
esterne.
Riguardo alla domanda n. 2, quindi mi sono fatto relazionare
rispetto all'impianto e alla situazione dell'illuminazione esterna
e gli uffici mi dicono che l'attuale impianto di illuminazione
esterna, realizzato in occasione di un importante intervento di
revisione e messa a norma impiantistica generale del Castello di
Issogne risale all'anno 2005 e presenta una doppia fila di lampade
fluorescenti a terra collocate in un'apposita canalina, come
previsto dal progetto illuminotecnico studiato per ottenere
un'illuminazione omogenea su tutto il fronte esterno del monumento
con il minimo impatto visivo della fonte luminosa. Oggi, a distanza
di oltre quindici anni, il sistema presenta segni di usura e una
naturale obsolescenza tecnologica sia sulle lampade, sia sui
collegamenti elettrici che ne condizionano il corretto
funzionamento come lei ha ben evidenziato nella sua
esposizione.
Consapevoli dell'importanza che l'illuminazione esterna dei siti
culturali riveste per l'azione di promozione e valorizzazione degli
stessi, già nell'estate del 2020 i competenti uffici della
Soprintendenza hanno provveduto ad affidare un incarico per la
progettazione di un intervento di manutenzione straordinaria
dell'impianto che prevedesse, questo nel 2020, quindi da qualche
mese, la sostituzione dei corpi illuminanti e la revisione delle
linee elettriche mantenendo quanto più possibile la filosofia
illuminotecnica del progetto originale: quella che le ho
evidenziato appena prima. L'intervento prevedrà, tra l'altro, la
posa in opera di lampade
led
di nuova generazione e a
bassissimo consumo energetico.
Attualmente il professionista incaricato e i tecnici della
Soprintendenza stanno ultimando le prove illuminotecniche,
propedeutiche poi alla corretta definizione e definitiva
definizione dell'intervento, al termine del quale potrà essere
ultimata la redazione del progetto sulla base del quale si
provvederà all'affidamento dei lavori nel rispetto della normativa
vigente in materia di lavori pubblici.
Presidente -
Per la replica, ha chiesto la parola il
consigliere Ganis, ne ha facoltà.
Ganis (LEGA VDA) -
Mi permetta di fare delle
considerazioni in attesa che i problemi vengano risolti in tempi
brevi, anzi, io spero nell'immediato e senza ulteriori
sotterfugi.
Come lei ha detto, turismo e cultura vanno di pari passo, questo
binomio si può sviluppare grazie a un'adeguata strategia capace di
valorizzare al meglio il nostro patrimonio valdostano, a partire da
quello culturale, storico e paesaggistico: ecco perché un monumento
invidiato, apprezzato e di grande importanza storica, in questo
caso mi riferisco al Castello di Issogne, non può essere non
valorizzato anche soltanto tramite l'illuminazione notturna, anche
in vista delle prossime aperture di tutti i nostri monumenti ancora
chiusi a causa di questa pandemia, i quali non aspettano altro che
essere visitati dai cittadini valdostani e da tutti i turisti che
frequentano la nostra Valle.
Assessore, le consiglio di verificare, cosa che sicuramente avrà
avuto modo di fare, e di dare un'occhiata alle immagini riguardanti
i monumenti illuminati di viola durante la Giornata della
fibromialgia: un bellissimo esempio questo di sinergia tra
valorizzazione del patrimonio storico, artistico, culturale e la
sensibilizzazione verso una malattia.
Concludo con una frase: il Castello di Issogne illuminato è
ancora più bello e con lui lo è un po' di più anche la Valle
d'Aosta e mi permetta, Assessore, grazie forse anche alla nostra
segnalazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK