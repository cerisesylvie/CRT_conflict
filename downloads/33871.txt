Consiglio Regionale della Valle d'Aosta - Oggetto del Consiglio n. 1897 del 13 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1897 del 13 luglio 2011 - Resoconto
OGGETTO N. 1897/XIII - Interpellanza: "Omogeneità di
trattamento degli operai idraulico forestali stagionali".
Interpellanza
Avendo appreso della possibilità di prolungamento o rinnovo
del contratto di assunzione di alcuni "operai idraulico forestali
stagionali nei cantieri forestali";
Tenuto conto che dopo una lunga trattativa si era convenuto
di rendere omogeneo il trattamento degli operai legandolo al numero
di giornate lavorative, prima 116, poi ulteriormente ridotte a
105;
Constatato che, sulla base di informazioni a noi pervenute, a
fine stagione potrebbe verificarsi ampia difformità nel numero di
giornate lavorate dai singoli operai;
Rilevato che è in essere una graduatoria definitiva di
validità triennale per l'assunzione di tale personale;
il sottoscritto Consigliere regionale
Interpella
l'Assessore competente per sapere se intenda:
1) confermare l'indicazione di omogeneità di trattamento
delle giornate lavorative tra gli operai idraulico forestali
stagionali;
2) confermare l'utilizzo della graduatoria come strumento per
determinare le priorità nell'utilizzo dei lavoratori;
3) valutare la possibilità di distribuire fra tutti le
risorse disponibili per aumentare le giornate di lavoro.
F.to: Donzel
Président
- La parole au Conseiller Donzel.
Donzel (PD)
- Egregio Presidente, cari colleghi, immagino
quanto sia tedioso per chi mi ascolta dover sentire ripetere tante
volte le stesse cose, ma è anche vero che è abbastanza antipatico
alle volte incontrare un vero e proprio muro di gomma su alcune
questioni che giudichiamo fondamentali. La situazione economica è
molto difficile e alcune misure, anche volte al contenimento della
spesa a livello nazionale, hanno fatto sì che si dovessero cambiare
alcune situazioni di occupazione a livello regionale, quindi la
trasformazione del collocamento dei lavoratori nel settore
idraulico forestale non più sotto le dirette dipendenze
dell'Assessorato, ma presso una società di diritto privato. Per
giungere a questo obiettivo, fra l'altro, si è provveduto a
stendere una graduatoria, che auspichiamo sia giunta all'ultima
pubblicazione definitiva, perché abbiamo visto pubblicazioni
definitive, ricorsi contro le pubblicazioni definitive e finalmente
speriamo vi sia l'ultima graduatoria in essere, salvo che...così
detto per inciso, a qualcuno è pure sfuggito quale sia stato
l'insieme dei criteri che hanno portato a tali ulteriori modifiche,
ossia tutto questo è avvenuto nell'ambito di questa commissione che
si è occupata di mettere in ordine tale graduatoria. Una delle
ragioni fondamentali che aveva visto in sede di commissione la
necessità di ridurre le giornate di lavoro per gli operai forestali
era stata quella che una serie di risorse, che prima venivano messe
direttamente sui cantieri, andavano a finanziare la creazione della
società. Abbiamo poi appreso successivamente che si rendevano
disponibili ulteriori risorse per il settore in questione e
addirittura recentemente abbiamo visto come ci sia stato un
significativo avanzo di bilancio. Se la ragione iniziale per cui i
lavoratori forestali non venivano impiegati nel numero di giornate
corrispondenti all'anno precedente era quella di una riduzione
delle risorse, ora questa ragione, che in commissione è stata
fortemente sostenuta, viene meno, ossia le risorse ci sono.
Sicuramente adesso intervengono problemi magari di tipo
organizzativo, perché sarà duro fare cantieri nel mese di dicembre,
però, visto che il clima sta cambiando, si potrà immaginare di
allungare qualche cantiere e di trovare qualche soluzione
tecnica.
Abbiamo preso atto con molto favore che la nostra lamentela
continua rispetto alla richiesta di cantieri straordinari sembra
sia in via di accoglimento, quindi abbiamo appreso che già alcuni
lavoratori sono stati chiamati per le visite che consentiranno
l'assunzione in questi cantieri straordinari.
A noi rimane un cruccio, perché la gran parte di questi
lavoratori nel settore idraulico forestale stagionale non farà le
giornate lavorative che faceva l'anno precedente e la riduzione è
particolarmente consistente. Uno allora dice:
"facendo una
media
- che poi le medie fra lavoratori e famiglie sono un po'
dure da sostenere
- si parla di oltre 30-40 giornate lavorative
in meno e questo significa due mesi in meno di stipendio"
.
Vorrei vedere a chiunque si dicesse:
"quest'anno hai due mesi di
stipendio in meno, non c'è più la tredicesima"
... C'è la crisi
economica, però ieri è stato firmato - solo per capirci - un
accordo alla birreria di Pollein che prevede una mensilità
aggiuntiva, naturalmente a fronte di certi riscontri di
produttività, per questi lavoratori. Viviamo quindi in una società
in cui le risorse sono necessarie per le famiglie per arrivare alla
fine del mese e abbiamo dei settori dove addirittura si aumentano
gli stipendi per far fronte alle difficoltà del vivere quotidiano.
Mentre nel settore privato (birreria di Pollein) si arriva alla
quindicesima mensilità, nel settore idraulico forestale abbiamo
tolto due mesi di stipendio in media ai nostri operai. Le risorse
ci sono, ci chiediamo come mai non si può fare qualcosa e poi si
scopre che non è così per tutti, ma che qualcuno probabilmente
lavorerà più delle 5 giornate. Noi allora diciamo:
"c'è la
graduatoria e, in base ad essa, secondo quella che sarà la logica
di una graduatoria, chi sta più avanti viene chiamato prima, fa un
giorno in più..."
, no, la graduatoria è puramente indicativa,
serve a fare una prima selezione, ma non determina le giornate di
lavoro, perché può darsi che uno che sia in posizione 300-400
faccia più giornate di lavoro di uno che è in posizione 200. Si
dirà che dipende dalle singole qualifiche che hanno i singoli
lavoratori, ma io le dico, Assessore, vada a verificare se è questo
il criterio: se è il criterio dell'indispensabilità di quel
lavoratore, ossia se colui che fa delle giornate in più è davvero
una persona senza la quale viene giù il mondo! Perché questo è il
principio, uno dice:
"quella persona è proprio indispensabile
per far funzionare il lavoro!"
. Abbiamo qualche riserva
rispetto a questo concetto, per cui ribadiamo imperterriti
l'esigenza che siano riconosciute in modo omogeneo più giornate di
lavoro, perché le condizioni che avevano fatto venir meno le
giornate di lavoro, alla luce del bilancio regionale, non ci sono
più, ossia le risorse ci sono e bisogna avere la capacità di
utilizzarle, di mettere in campo dei cantieri. Si poteva dire che è
difficile mettere in campo nuovi cantieri e invece no, è dimostrato
dal fatto che partono i cantieri straordinari, che, se si vuole, si
può mettere in campo del lavoro aggiuntivo e quindi noi ribadiamo
assolutamente questa richiesta, che è, a nostro avviso,
indispensabile.
Ribadiamo anche la necessità che l'utilizzo della graduatoria
veda coinvolte maggiormente le forze sindacali; sono rimasto
scandalizzato dal sapere che i miei ex colleghi del sindacato non
erano mai stati convocati rispetto ad alcune scelte che io giudico
delicate ed importanti. Faccio un esempio: i criteri con cui coloro
che rifiutano di accettare di prendere il lavoro vengono eliminati
dalla graduatoria. Bene, se io che vengo chiamato non assumo lavoro
nel numero di quei famosi 660 e dico:
"non vado a lavorare"
,
sono espulso dalla graduatoria, sono depennato, ma non è così per
tutti, giustamente nei casi di malattia e nei casi particolari non
si è provveduto a depennare; ma lo decidete voi senza neanche
sentire le parti con cui avete firmato la graduatoria, Assessore?
Le chiedo: è una decisione così di buon senso? Stessa cosa vale per
i cantieri stagionali straordinari, ossia in quel caso chi rifiuta
di andare a lavorare nel cantiere straordinario non viene depennato
dalla graduatoria, ma lo ha deciso lei? Le domando: lo ha deciso
sentendo i sindacati? Sulla base di quale norma, di quale
regola?
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente. Innanzitutto ritengo
un po' gratuita l'affermazione che si abbia sempre a che fare con
dei muri di gomma, comunque, quando si chiedono delle informazioni
anche negli uffici, esse vengono date. Per quel che riguarda le
richieste contenute nell'interpellanza, risponderò sulla base dei
quesiti e poi eventualmente con qualche specifica in più.
Per quanto concerne il primo quesito:
"confermare
l'indicazione di omogeneità di trattamento delle giornate
lavorative tra gli operai idraulico forestali stagionali"
,
questo è quanto è stato stabilito, evidentemente è il riferimento
per l'individuazione del periodo lavorativo...quindi si conferma
l'indicazione di omogeneità di trattamento delle giornate
lavorative fra gli operai idraulico forestali stagionali, fatta
salva l'eccezione per alcune decine di lavoratori; di questo
avevamo avuto modo di parlarne in altre situazioni, sempre in
quest'aula. Nello specifico si tratta di autisti, meccanici e
magazzinieri, che per il loro lavoro specifico non possono essere
sostituiti
tout court
da altro personale, pertanto ai
medesimi sarà prolungato il rapporto di lavoro per lo stretto tempo
necessario a non bloccare l'attività del settore. Qui non abbiamo a
che fare con dei numeri, ma con delle figure che hanno determinate
professionalità e anche competenze per svolgere certe specifiche
attività; un meccanico non lo si inventa sulla base di una
graduatoria, ci sono delle realtà ed evidentemente il tutto deve
essere circoscritto e dimostrato. Se si vogliono avere delle
informazioni più dettagliate su questo, noi siamo in grado di
fornirle: noi o gli uffici; quindi invito il collega Donzel a
rivolgersi tranquillamente per tale tipo di informazione agli
uffici preposti, non c'è nulla di nascosto, né ci sono muri di
gomma!
Per quel che riguarda la seconda domanda, evidentemente si
conferma l'utilizzo della graduatoria come strumento per
determinare le priorità nell'utilizzo dei lavoratori. Tale
graduatoria è diventata ufficiale con provvedimento dirigenziale n.
2616 del 16 giugno 2011. Evidentemente nella formazione di una
graduatoria ci può essere - era previsto - la possibilità di
presentare delle osservazioni nel momento in cui il soggetto
ritiene di far presente alcune situazioni che possono portare a
punteggio, magari non esplicitate o non chiare nella prima
fornitura di dati. Questo credo sia nell'ottica di una maggiore
equità di considerazione delle singole situazioni, io non lo vedo
negativamente, perché si è data l'opportunità di dare degli
elementi di valutazione nel momento in cui si ritiene che essi non
siano stati presi in considerazione; i casi non sono
molti...nell'ultimo caso si è trattato di alcune unità che hanno
portato a qualche piccolo scostamento nella graduatoria. Nel caso
in cui vi siano 4 o 5 casi in cui esperienze effettuate in
precedenza possono dare un piccolo punteggio in più, non ritengo
scandaloso quindi che lo si faccia presente, ma è proprio per tener
conto di tutte le situazioni, in quanto abbiamo a che fare con
delle persone e non con dei numeri.
Riguardo all'ultimo punto, come ricordato, i fondi disponibili
verranno utilizzati per finanziare un piano straordinario che
coinvolgerà 40 lavoratori - lei lo ha già citato - per un periodo
di tre mesi: da agosto a ottobre. Evidentemente anche qui verrà
utilizzata la graduatoria di cui sopra per l'individuazione delle
priorità di assunzione. Qui non si fanno necessariamente dei nuovi
cantieri...da creare dal nulla...visto che tra queste 40 persone
risultano esserci anche delle figure che hanno già lavorato, magari
lo scorso anno, in un cantiere, possibilmente si cerca di andare ad
integrare delle squadre che conoscono già il lavoratore - e il
lavoratore conosce già la squadra -, quindi cercando di creare
anche negli spostamenti il minor disagio possibile. Questo sempre
nell'ottica di tener conto delle situazioni individuali ed
evidentemente sulla base della considerazione che nei 40 ulteriori
soggetti individuati nella graduatoria ci sono diversi casi di
persone che hanno già lavorato. Non è quindi che si crea
ex
novo
un gruppo e lo si manda allo sbaraglio, ma si cerca di
farlo in maniera coordinata e naturalmente tenuto conto
dell'obiettivo generale: quello di far sì che i nostri cantieri,
oltre a garantire dell'occupazione, diano anche dei risultati il
più possibile efficienti sul territorio.
Président
- La parole au Conseiller Donzel.
Donzel (PD)
- Semplificando al massimo, direi che la
risposta è: "no, non aumentiamo le giornate di lavoro per i
lavoratori forestali", questa è la risposta che arriva, ossia ci
sono le risorse, si comprano dei macchinari nuovi, però la sostanza
è che non si aumentano le giornate di lavoro in modo omogeneo.
Naturalmente viene fatta salva - lo ha detto lei - l'eccezione di
alcune decine di lavoratori scelti con criteri di professionalità e
lei ha citato l'esempio dei meccanici e ci mancherebbe che un
meccanico...non puoi mettere chiunque a fare il meccanico! Le
comunico però che anch'io mi informo e siccome sono gentili quelli
degli uffici...il magazziniere è notoriamente una delle attività
meno professionalizzanti, pur con tutto il rispetto che...servono i
magazzinieri alla birreria, servono i magazzinieri nelle fabbriche,
ma non è un posto dove si brilla, nel senso che lì bisogna avere
chissà che qualifica. C'è un capo servizio che ti dice:
"riponi
questo materiale in quell'angolo"
, ossia non è che c'è lo
stesso apparecchio che viene messo esattamente...la invito, visto
che ha del personale che è così gentile e disposto, a verificare
che probabilmente non è che sono tutti iper specializzati i
riconfermati; questo tanto per cominciare a capire quel "fatto
salva l'eccezione". Visto che siamo in un momento di difficoltà,
tutti vorrebbero essere parte di quella "eccezione". Ormai mi ha
già risposto che non aggiungono le giornate di lavoro, ma io le
ricordo che il responsabile Cugnod ci aveva detto:
"sono
rammaricato quest'anno, perché avevamo predisposto dei lavori,
avevamo un piano straordinario di lavori eccezionale ma, purtroppo,
ci mancheranno gli uomini per svolgere appieno questi lavori"
;
la domanda è: dove sono finiti questi lavori? Addirittura lei mi ha
detto che i cantieri straordinari rispalmano le persone, almeno una
parte di esse su cantieri già avviati; molto male! Vuol dire che i
lavori che Cugnod aveva in mente di fare per la sistemazione
idraulico forestale della Valle d'Aosta quest'anno non si fanno,
con le risorse giacenti nel bilancio regionale? Io dico che questo
non va bene e danneggia quella parte di lavoratori che si
troveranno quest'anno con più di due mensilità in meno. Vedremo poi
nella prossima interpellanza, visto che anche l'Assessore
Marguerettaz fa collegamenti fra un'interpellanza e l'altra, parla
di aerei e treni insieme...vedremo cosa succede per i dirigenti del
Casino, se hanno due mensilità in meno come gli operai
forestali!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK