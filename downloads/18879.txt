Consiglio Regionale della Valle d'Aosta - Oggetto del Consiglio n. 2003 del 23 maggio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Precedente
Successivo
Resoconto integrale del dibattito dell'aula
Oggetto del Consiglio n. 2003 del 23 maggio 2001 - Resoconto
OGGETTO N. 2003/XI Interventi per la sicurezza della strada
regionale per Cogne in prossimità dell’abitato di
Pondel. (Interrogazione)
Interrogazione Avendo appreso della chiusura temporanea della
strada regionale per Cogne nei pressi dell’abitato
di Pondel;
Sapendo che in questa zona è in atto da tempo un movimento
franoso che si sta cercando di fermare anche con la costruzione di
muri di sostegno;
Ritenendo importante garantire la sicurezza del transito sulla
strada regionale e quella dell’abitato di
Pondel;
il sottoscritto Consigliere regionale
Interroga
l’Assessore competente per sapere:
1) se, quando, per quanto tempo e per quali motivi, è stata
chiusa per cautela la strada regionale per Cogne;
2) se la costruzione del muro di sostegno è stata causa di
ulteriore instabilità del terreno;
3) quali sono gli interventi previsti per monitorare e bloccare
il movimento franoso che incombe su Pondel e se questi sono
considerati sufficienti per garantire la sicurezza della strada
regionale e degli abitanti di Pondel.
F.to: Curtaz
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
La strada regionale n. 47 per Cogne rientra
sicuramente fra le strade che in questo periodo ci creano maggiori
problemi. Problemi che peraltro ci sono su buona parte della strada
e che si sono acuiti dopo gli eventi alluvionali
dell’ottobre scorso.
Recentemente la strada ha subito chiusure al transito in tre
occasioni.
Una chiusura notturna, fra sabato 5 e domenica 6, e ancora
notturna fra martedì 8 e mercoledì 9 maggio, a titolo
precauzionale, in relazione ad uno scivolamento di materiale
causato da sovrasaturazione idrica, che aveva coinvolto i terreni a
monte della strada, la progressiva chilometrica 7 circa, in
direzione dell’abitato di Pondel.
Una terza chiusura notturna nella notte fra venerdì 11 e sabato
12 maggio per un fenomeno di crollo, questo in località Sylvenoire,
anche qui quale misura precauzionale in attesa della conclusione
delle operazioni di disgaggio meccanico effettuate sulle masse
instabili nella zona di distacco.
Bisogna precisare che il citato muro di sostegno in realtà
rappresenta il paramento di valle di un vallo di contenimento, la
cui funzione non è quella di contenere fenomeni franosi, ma quella
di proteggere dal crollo di blocchi lapidei provenienti dalla
sovrastante parete rocciosa.
Fatta questa precisazione e rispondendo alla seconda domanda,
posso dire che le chiusure segnalate, quelle nelle notti fra il 5 e
il 6 e l’8 e il 9, sono da mettere in relazione a
problemi che si sono innescati nel tratto di pendio oltre la zona
interessata dalla costruzione del vallo, intendo dire: in direzione
verso Chevril, in corrispondenza del tracciato realizzato per
accedere al vallo stesso.
Il tratto di pendio interessato dovrà comunque essere
ricostituito e consolidato, in quanto il tracciato di cantiere
dovrà essere mantenuto per provvedere in seguito alla manutenzione
e alla pulizia del vallo che periodicamente dovrà essere
effettuata.
Per quanto riguarda invece il movimento franoso, citato al punto
3 dell'interrogazione, l’individuazione di una
porzione dell’ammasso roccioso che costituisce la
parete che costeggia la strada regionale di Cogne, con
caratteristiche strutturali e geometriche di potenziale
instabilità, è stata portata a conoscenza delle strutture regionali
competenti a seguito dello studio effettuato nel 1998 dalla società
Crealp di Sion. Tale studio ha evidenziato la presenza di un
ammasso roccioso di circa 3500 metri cubi, quindi di considerevoli
dimensioni, che potenzialmente avrebbe potuto risultare
instabile.
Lo studio consigliava un monitoraggio di tale situazione, e
l’eventuale messa in opera di sistemi di difesa
passivi, i valli, e congiuntamente dei sistemi attivi, e cioè la
demolizione.
La struttura regionale competente approntava già
dall’inizio del 1999 un sistema di monitoraggio
automatico, che fin dopo l’evento alluvionale non
aveva mostrato indizi di movimenti in atto, che potessero indicare
un'evoluzione della situazione.
Alla fine del 2000 si riscontravano invece movimenti tali, che
avrebbero potuto indicare una possibile evoluzione negativa della
situazione.
Considerata l’impossibilità di consolidare la
situazione con metodologie di tipo ingegneristico classico, anche
sulla base dei suggerimenti contenuti nello studio Crealp, si sta
procedendo alla predisposizione di un intervento di demolizione
controllata con esplosivo, al fine di rimuovere la situazione di
potenziale pericolo.
Tale intervento è chiaramente finalizzato alla rimozione di
questa situazione puntuale, e non esclude quindi il proseguimento
della programmazione degli interventi di protezione della strada
regionale e comunale, e del villaggio di Pondel, che
l’Assessorato ha programmato.
Con questo intervento e con il completamento degli interventi
programmati contiamo di poter dare entro il 2001 sul tratto di
strada che va dal bivio per Ozein al ponte di Chevril un transito
relativamente sicuro, compatibilmente con le situazioni
riscontrabili in quel tratto.
Per quanto riguarda il resto della strada regionale, in modo
particolare per il tratto che va dal ponte di Chevril al Ponte di
Laval, sulla base dello studio Crealp, che ha individuato le zone
di rischio ed ha suggerito le operazioni da compiere, una parte di
interventi già è stata programmata, una parte di interventi si sta
progettando e la loro realizzazione avverrà nei prossimi anni.
Président
La parole au Conseiller Curtaz.
Curtaz (PVA-cU) Ringrazio l’Assessore per le
risposte che ha dato, ma credo che questa interrogazione sia anche
l’occasione per una riflessione sullo stato di
sicurezza complessivo della strada per Cogne.
Si tratta di uno stato che preoccupa e che suscita proteste
anche da parte della popolazione interessata; preoccupa per la
sicurezza dei pendolari, perché sono molte decine le persone che da
Cogne si recano nella valle centrale per ragioni di lavoro ogni
giorno, e preoccupa per i riflessi turistici.
Dicevo, preoccupazione che ha suscitato delle proteste da parte
della popolazione interessata, la più clamorosa è di questi giorni;
quando abbiamo depositato questa interrogazione non eravamo a
conoscenza dell'organizzazione di questa discutibile - ma civile -
decisione di una parte degli abitanti di Cogne di annullare le
schede elettorali, apponendo la scritta: "strada sicura", o
qualcosa del genere. Un numero molto cospicuo delle schede
elettorali è stata annullata.
L’Assessore ha indicato una serie di interventi
che si stanno facendo, dei quali peraltro siamo a conoscenza, e di
interventi che si faranno.
Ci permettiamo a questo proposito di formulare due proposte:
l’una è quella di fare un piano, non so se definirlo
un piano straordinario, dovrebbe essere un piano ordinario, ma
diciamo di concentrare gli sforzi da parte
dell’Amministrazione regionale per mettere in
sicurezza tutta la strada per Cogne; l’altra è
quella di prevedere, soprattutto per quanto riguarda il periodo
estivo, un piano di evacuazione dei turisti, nel caso in cui si
verificasse qualche significativa necessità nel periodo estivo.
Questo sostengo perché non ho ritenuto di intendere nelle parole
dell’Assessore - può darsi che abbia capito male -
un atteggiamento coerente e risolutivo rispetto a tutti i problemi
che onestamente l’Assessore ha riconosciuto nella
zona, quindi mi sembra che lo sforzo debba essere indirizzato
attraverso un piano che con successive realizzazioni metta in
sicurezza l’intero comprensorio.
Président
La parole à l’Assesseur au
territoire, à l’environnement et aux ouvrages
publics, Vallet, pour? Fatto personale o richiamo al regolamento?
Fatto personale.
Vallet (UV)
Mi si rimprovera di aver fornito una risposta
carente. Io prendo atto ancora una volta che si formulano delle
domande, l’Assessore risponde puntualmente alle
domande, e poi il Consigliere che interviene dopo, sulla base delle
sue opinioni, parla di altro, sminuendo quella che è la risposta
dell’Assessore!
A me non è stato chiesto di illustrare, "qui", il grado di
insicurezza o di problematicità della strada regionale di Cogne,
tanto meno mi è stato chiesto di illustrare, "qui", il piano - che
non ha bisogno il Consigliere Curtaz di suggerire perché questo
venga attuato - di interventi sulla strada regionale di Cogne che
prevedono una trentina di miliardi già programmati e altri
quarantacinque miliardi nel prossimo triennio!
Se il Consigliere Curtaz voleva sapere del piano per gli
interventi sulla strada regionale di Cogne, avrebbe dovuto
correttamente pormi la domanda e io avrei risposto!
Il Consigliere Curtaz mi ha chiesto di rispondere "puntualmente"
su una situazione "puntuale" a monte dell’abitato di
Pondel e questo io ho fatto!
Président
La question est un rappel au Règlement. Sur la
même question, si le Conseiller Curtaz souhaite répliquer, il en a
la faculté.
Curtaz (PVA-cU) Ho l’impressione che
l’Assessore non mi abbia ascoltato, perché io ho
esordito, e potremmo risentire la registrazione, se del caso,
dicendo che ringraziavo l’Assessore per le risposte
che mi ha dato alle mie domande. Quindi non aveva senso che facessi
la mia replica su cose che erano complete rispetto alle domande
poste.
Ovviamente l’occasione di questa interrogazione
mi è data per fare delle osservazioni più generali e a me dispiace
che l’Assessore si sia risentito. Io ho fatto solo
delle proposte. Mi dispiace maggiormente perché
l’Assessore dice che queste proposte sono già nei
suoi piani, quindi dovrebbe rallegrarsi se le nostre proposte
coincidono con i suoi piani operativi!
Penso che peraltro l’Assessore, a differenza dei
sottoscritti, abbia tutte le opportunità per far conoscere quelle
che sono le determinazioni sue e i suoi progetti al riguardo,
quindi ritengo che l’offesa subita
dall’Assessore sia una sorta di lesa maestà che in
questo caso non aveva nessun senso che esistesse.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK