Consiglio Regionale della Valle d'Aosta - Oggetto del Consiglio n. 3701 del 23 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3701 del 23 settembre 1992 - Resoconto
OGGETTO N. 3701/IX Iniziative nei settori del rilancio
industriale, dell'occupazione, dell'ambiente, dell'energia,
dell'informatica e della ricerca.
(Interpellanza)
Interpellanza Richiamandosi alla Risoluzione presentata
dall'Assessore all'Industria, Commercio e Artigianato e approvata
dalla maggioranza del Consiglio regionale nella seduta del 16-17
luglio u.s.;
riferendosi ai contenuti del Comunicato stampa emesso dalla
Giunta regionale in data 20 luglio u.s.;
i sottoscritti consiglieri regionali
interpellano
l'Assessore competente e il Governo regionale per conoscere:
- se i gruppi tecnici di lavoro hanno già individuato i punti di
accordo e le iniziative da intraprendere nei settori del rilancio
industriale, dell'occupazione, dell'ambiente, dell'energia,
dell'informatica e della ricerca;
- quali iniziative sono state intraprese per risanare l'assetto
economico e produttivo dell'Azienda e quali sono le motivazioni
delle stesse;
- se, dopo il mancato rispetto di tutti gli impegni in
precedenza assunti, il lavoro dei Comitati tecnici si concluderà
nel mese di settembre 1992, come riferito dalla Giunta in sede di
Consiglio regionale e tramite i comunicati stampa dalla stessa
emessi.
F.to Beneforti, Chiofalo, Ricco e Limonet.
Presidente Ha chiesto la parola il Consigliere Beneforti.
Beneforti (DC)
Con quest'interpellanza vogliamo
riprendere il confronto, in Consiglio regionale, sui problemi della
Cogne.
Data l'importanza che riveste questo argomento, devo confessare
che mi sarei aspettato di trovarlo iscritto all'ordine del giorno
di questo Consiglio, ma così non è stato.
Il Presidente Lanivi ci ha detto, nelle sue comunicazioni, che
si occupa del problema della Cogne, ma più in là certamente non è
andato nonostante le affermazioni e le promesse dell'Assessore
all'Industria e dello stesso Presidente che entro settembre
qualcosa si sarebbe realizzato.
Siamo al 23 settembre, a pochi giorni dalla fine del mese, e
ancora siamo in attesa di sapere.
Non mi aspettavo certamente risposte definitive a seguito della
presentazione di questa interpellanza.
Mi auguro comunque di non dover prendere ancora atto del mancato
rispetto, da parte della Giunta regionale, di tutti gli impegni
assunti in Consiglio regionale.
Resto comunque in attesa di una risposta all'interpellanza che
ho presentato.
Presidente
Ha chiesto la parola l'Assessore
all'Industria, Commercio e Artigianato Mafrica.
Mafrica (PCI-PDS)
In data 15 settembre del '92, la
Giunta regionale ha approvato una deliberazione avente per oggetto:
"Determinazione degli indirizzi politici della Regione Valle
d'Aosta per la predisposizione di un piano organico di interventi
mirati alla riqualificazione economico-produttiva dell'attività
ILVA-Cogne, alla riorganizzazione urbanistica delle relative aree,
nonché alla valorizzazione delle risorse idroelettriche fruite
dalla società stessa".
Come il Consiglio sa, c'è stato un incontro con l'Amministratore
delegato e altri responsabili dell'ILVA nel mese di luglio, e in
quella sede si è deciso di affrontare la questione della Cogne in
modo unitario e globale.
Voglio ricordare, anche se è inutile forse in questo consesso,
la complessità e le molte articolazioni del problema Cogne, a cui
si è aggiunto nell'ultimo periodo, per decisione del Governo, un
fatto importante quale la trasformazione dell'IRI in una società
per azioni.
Non abbiamo più un ente di gestione, ma abbiamo la Società per
Azioni regolata dalle normative delle società.
Sempre nel periodo estivo si è avuta conferma del permanere
della situazione grave del mercato degli acciai in tutto il
complesso industriale internazionale, e in questo senso sono emerse
notizie su deficit rilevanti dell'ILVA e, sempre nel periodo
estivo, si è avuto un permanere della difficoltà della situazione
industriale della Cogne.
Che cosa si è fatto e che senso ha questa delibera.
C'è innanzitutto una questione di scelta del metodo.
Si è, con questa delibera, scelto di procedere ad una globale
visione e trattazione di tutti gli aspetti che riguardano il
problema Cogne.
Si è, in questo periodo, seguito il metodo di un raccordo
stretto tra Governo regionale e parlamentari valdostani, che sono
stati coinvolti nei diversi incontri e che hanno anche richiesto
impegni al Governo al momento della votazione dello stesso.
La delibera, in sostanza, mette l'accento su tre questioni
principali a altre, diciamo, non di minor rilievo, ma in
subordine.
Le tre questioni principali sono: il risanamento produttivo
dell'azienda, il problema delle aree e la questione delle centrali
idroelettriche di proprietà ILVA.
Con questa deliberazione si stabilisce di giungere, entro il 15
ottobre, ad un accordo quadro con l'ILVA che consenta di conseguire
poi un piano operativo in cui vengano definiti tutti gli aspetti
delle diverse questioni.
L'indirizzo che la Giunta intende seguire è quello di giungere
all'acquisto, all'acquisizione di tutte le aree Cogne, in tempi
determinati, in questo ordine: dapprima le aree Robles, indi le
aree che si trovano a Sud-Ovest e al di qua del Buthier, infine le
aree che si trovano a Sud-Est, dove è presente la discarica.
Per queste aree si procederà attraverso un programma pluriennale
di acquisto che consenta alla Regione di venire in possesso di aree
che sono importanti per tre ragioni.
Innanzitutto per consentire il risanamento della Cogne, e questo
viene previsto sull'area che si trova più vicina alla ferrovia, di
qua e di là del Buthier.
In secondo luogo per consentire una reindustrializzazione con
nuove attività aggiuntive a quelle della Cogne da collocarsi
nell'area di Sud-Ovest.
Infine la possibilità di risanare, di avere un'area bonificata
dove attualmente sorge la discarica, da utilizzare in accordo con
il Comune di Aosta.
Per quello che riguarda le centrali, le stesse vengono ritenute
di importanza strategica ai fini del contenimento dei prezzi
dell'energia elettrica, per la Cogne in primo luogo, e quindi anche
per altre attività che saranno insediate sull'area stessa e per
altri utilizzatori della nostra Regione.
C'è l'orientamento di acquisire il controllo, vale a dire la
possibilità di determinare le scelte, attraverso la costituzione di
un consorzio tra Regione e ILVA centrali elettriche.
Per quello che riguarda il risanamento dell'azienda, si chiede
che le somme sborsate dalla Regione siano destinate agli
investimenti necessari per il risanamento stesso, con la modifica
del
lay out
produttivo.
C'è ancora da dire che, in un quadro molto difficile, comunque
dal mese di aprile al mese di luglio, l'azienda valdostana ha
avuto, per dichiarazione dei responsabili, il margine operativo
lordo positivo, che è stato completato ed è in fase di
sperimentazione il nuovo treno a filo. C'è stata inoltre una
riduzione dei costi del lavoro che dovrebbe consentire, per gli
anni a venire, un miglioramento del conto economico della
società.
Io credo che sia stato importante delineare in modo, mi sembra,
abbastanza preciso, una strategia, un mezzo di vedere globalmente
le questioni che riguardano la Cogne.
Non c'è stata, credo sarebbe irresponsabile, nessuna promessa di
risolvere le questioni come se dipendesse dalla volontà di un
Assessore o della Giunta.
Credo che questo Consiglio regionale si debba abituare, da
adesso in poi, a valutare tutte le scelte e tutte le spese con
grande attenzione, perché se in anni passati è stato possibile
coprire con interventi diversi molti settori, probabilmente nella
situazione economica attuale e con le previsioni per il futuro sarà
necessario selezionare gli interventi con scelte prioritarie.
Ebbene, le scelte contenute nel documento approvato dalla Giunta
stabiliscono, per la questione del risanamento della Cogne e per la
questione delle aree, un indirizzo che è strategico, che deve
essere seguito come prioritario anche, diciamo, in condizioni
economiche, per la nostra Regione, diverse.
La nostra Regione non è una realtà che non subisca gli effetti
di una crisi economica che sta travagliando l'Europa e in modo
particolare l'Italia.
É una Regione che però ha delle competenze statutarie, ha del-le
capacità di proposta che possono essere utilizzate per far fronte
ai problemi che man mano si presentano.
Questo è quello che si chiede all'esecutivo, credo, e questo è
quello che si sta facendo.
Credo che avere la possibilità d'intervenire per favorire il
risanamento dell'azienda, perché un'azienda che non sia sana
economicamente di questi tempi difficilmente riesce a sopravvivere,
intervenire per poter disegnare il futuro di un'area essenziale per
la nostra realtà qual'è l'area Cogne, sia guardare in prospettiva e
avere la capacità di pensare a un quadro che guarda lontano.
Do lettura della deliberazione della giunta regionale, ritenendo
che la stessa rappresenti un passo avanti nella definizione di un
indirizzo che era stato proposto al momento della formazione della
Giunta e che viene confermato con questo atto politico.
DeliberazioneLa Giunta regionale,
considerato che nell'incontro tenutosi in data 2 luglio a Roma
fra i rappresentanti della Regione Valle d'Aosta, i responsabili
del gruppo ILVA si è manifestata da entrambe le parti la volontà di
addivenire, in tempi rapidi, a una comune positiva risoluzione
sull'insieme dei problemi che gravitano sullo stabilimento Cogne di
Aosta;
vista la deliberazione del Consiglio regionale in data
17.7.1992, n. 3655/9;
tenuto conto delle competenze legislative e amministrative in
materia di industria e commercio riconosciute alla Valle d'Aosta
rispettivamente dalla Legge costituzionale n.4 del 1948 e dal
D.P.R. n. 1142 del 1985;
considerato che nell'incontro tenutosi ad Aosta in data 20
luglio '92, tra Regione e ILVA si è stabilito di approfondire
congiuntamente sotto il profilo tecnico diversi aspetti
problematici, industriali, immobiliare, energetico, ambientale,
tecnologico, finanziario, in modo da poter disporre, entro la fine
del mese settembre, di un quadro valutativo complessivo da
sottoporre alla Giunta regionale, ai parlamentari della Valle
d'Aosta, ai vertici dell'ILVA e, successivamente, al Consiglio
regionale;
considerata l'importanza che l'Amministrazione regionale assegna
alla soluzione dell'insieme dei problemi connessi alla questione
Cogne;
tenuto conto:
a) del rilievo che riveste il settore industriale in un sistema
economico come quello valdostano, ove equilibrio intersettoriale e
apertura economico-commerciale verso le aree di mercato limitrofe
debbono costituire le basi per un solido e duraturo processo di
sviluppo;
b) tenuto conto del ruolo strategico che riveste per dimensioni
e ubicazione l'area industriale attualmente di proprietà di ILVA
Immobiliare e di Robes, per la Valle d'Aosta e per la sua città
capoluogo e conseguentemente dell'esigenza di definirne
organicamente, in accordo con il Comune di Aosta, il futuro
assetto;
c) della dotazione di impianti per la produzione di energia
elettrica di cui il gruppo ILVA dispone attraverso apposita
società;
d) del patrimonio di conoscenze e tecnologie specifiche che nel
settore degli acciai speciali lo stabilimento di Aosta possiede,
tale di consentirgli di operare sui più importanti mercati
internazionali;
e) nell'importanza che sotto il profilo occupazionale riveste lo
stabilimento Cogne di Aosta che, per fatturato e numero di addetti
rappresenta la maggiore impresa industriale della regione;
tenuto conto del fatto che l'insieme di attività di cui ai punti
precedenti, settore industriale, aree, centrali elettriche, per
ragioni tecnico-amministrative sono ripartite in diverse e
specifiche società tutte comunque riconducibili alla stessa
capogruppo ILVA che ne detiene il controllo;
considerato che la rilevanza economico-sociale per la valle
d'Aosta del problema in argomento postula, per la soluzione del
problema stesso, il coinvolgimento della comunità Europea e dello
Stato italiano a supporto dell'azione regionale;
considerato che il coinvolgimento di cui al punto precedente si
configura quale necessaria evoluzione dell'iniziativa di supporto
finanziario già avviata a favore della Valle d'Aosta dalla
Commissione CEE con decisione 3075 del 18 settembre '91, che
approva per il biennio '92-'93 il quadro comunitario di sostegno
per il conseguimento dell'obiettivo 2, e dallo Stato italiano per
la pianificazione degli interventi di qualificazione degli
insediamenti produttivi ILVA-Cogne;
tutto ciò premesso, unanime concorda:
1) di giungere entro il 15 ottobre prossimo alla sottoscrizione
di un accordo quadro con il gruppo IRI-ILVA che, in linea con
quanto approvato dal Consiglio regionale in data 17 luglio 1992,
individui le linee di azione da adottare sui diversi aspetti
problematici in modo da avviare a soluzione l'insieme dei problemi
esposti in premessa;
2) di predisporre entro 60 giorni dalla stipula del documento di
cui sopra, un piano operativo che definisca:
a) fasi e tempi con cui il gruppo ILVA, attraverso la Società
operativa Cogne, si impegna a dare attuazione al piano di
risanamento economico e produttivo dell'azienda, cui saranno
parimente finalizzati i proventi di cui al successivo punto b,
anche ridefinendo il lay out produttivo per migliorarne l'assetto
impiantistico in funzione di una maggiore efficienza produttiva e
di una più razionale utilizzazione dei suoli;
b) modalità, tempi e costi con cui giungere all'acquisizione, da
parte della Regione Valle d'Aosta, del patrimonio immobiliare oggi
di proprietà del gruppo ILVA e di Robles nel Comune di Aosta;
c) i tempi entro i quali il gruppo IRI-ILVA si impegna ad
individuare ed avviare, d'intesa con la Regione e sentite le
organizzazioni sindacali, le iniziative necessarie a salvaguardare
i livelli occupazionali in essere;
d) modalità e tempi per acquisire alla Regione, in coerenza con
le linee guida del piano energetico regionale, il controllo della
produzione e dell'impiego dell'energia idroelettrica prodotta dalle
centrali, oggi di proprietà del gruppo ILVA, ubicate nel territorio
valdostano;
e) modalità e tempi per la programmazione e la realizzazione di
interventi volti alla valorizzazione delle risorse umane oggi
presenti all'interno della Cogne, al fine di salvaguardare il
patrimonio tecnico-professionale esistente;
f) modalità e tempi per la costituzione tra Regione, gruppo ILVA
e altri eventuali qualificati partners, di una Società di servizi
informatici in grado di rappresentare, sul mercato locale e
nazionale, una significativa realtà di offerta
tecnico-professionale nel settore del Passilic Management Data
Processing, finalizzata anche alla gestione dei sistemi informativi
dello stabilimento Cogne di Aosta;
g) modalità e tempi per il lancio dell'attività di ricerca, di
prodotto e di processo, nel settore metallurgico;
3) di coinvolgere nel processo di predisposizione del piano
operativo, le forze sociali e soggetti istituzionali
interessati;
4) di intensificare i rapporti di partnership con le competenti
autorità italiane ed europee per assicurare alla regione Valle
d'Aosta gli apporti tecnico-finanziari indispensabili per
l'attuazione delle misure individuate al precedente punto 2;
5) di ricondurre le misure di cui sopra ad un unico progetto
interdisciplinare di interesse regionale, da elaborare e da attuare
attraverso l'impiego di un ristretto gruppo tecnico di lavoro a ciò
esclusivamente dedicato, le cui caratteristiche: attribuzione,
composizione, modalità operative, saranno definite dalla Giunta con
successiva deliberazione.
Per concludere voglio rilevare ancora tre cose.
Sottolineare l'importanza attribuita alla possibilità di
chiedere alla CEE e allo Stato italiano interventi finanziari che
possano risultare utili rispetto al risanamento dell'azienda e alla
riqualificazione dell'area.
La CEE ha già concesso finanziamenti per ciò che riguarda gli
studi, ulteriori finanziamenti possono probabilmente essere
concessi in presenza di un piano complessivo di ristrutturazione
dell'area.
Secondo elemento da sottolineare: esistono problemi che hanno
maggiore o minore urgenza rispetto alla vita dello stabilimento ed
è stata fatta la scelta di risolvere anche problemi particolari
nell'ambito di una trattativa globale, per evitare che ci fossero
impegni soltanto da parte regionale non collegati ad un impegno
complessivo dell'ILVA.
Questo in modo particolare, anche se le cose sono andate avanti,
per ciò che riguarda il centro di Quart.
Terzo elemento, nell'incontro del 20 luglio si era parlato di
più gruppi di lavoro.
Ci sono stati incontri con gli amministratori delegati di
ILVA-Patrimoniali, ILVA-Centrali elettriche, con il Presidente
della Cogne e con altri rappresentanti dell'azienda.
Avere a che fare in gruppi distinti, con rappresentanti che
hanno una loro figura istituzionale e che quindi possono vedere le
cose per il loro settore, è sembrato essere dispersivo per ciò che
riguarda le possibilità della Regione di vedere complessivamente le
cose.
Si è quindi preferito addivenire alla costituzione di un gruppo
tecnico unico che si confronti con i diversi soggetti, per non
perdere la globalità della visione dei problemi.
Rispetto ai tempi, io credo che l'avere definito gli indirizzi
politici da seguire, l'aver definito le strade da percorrere, sia
un risultato positivo che può far superare questo slittamento breve
di tempi dovuto anche alla presenza di un periodo di ferie in cui i
contatti diventavano più difficoltosi.
Mi pare che questa deliberazione rappresenti un passo in avanti
significativo e sia espressione di una volontà politica che
perlomeno consente alla Regione di presentarsi agli interlocutori
diversi, Governo, IRI, ILVA, Cogne, con indirizzi ben precisati,
con modalità d'intervento di cui sono già state delineate le prime
fasi.
Presidente
Ha chiesto la parola il Consigliere
Beneforti.
Beneforti (DC)
L'interpellanza era stata presentata
per sapere se i gruppi tecnici avevano già individuato i punti di
accordo e le iniziative da intraprendere nel settore del rilancio
industriale, dell'occupazione, dell'ambiente, dell'energia,
dell'informatica e della ricerca.
Inoltre si chiedeva quali iniziative sono state intraprese per
risanare l'assetto economico e produttivo dell'Azienda, e se dopo
il mancato rispetto degli impegni, il lavoro dei Comitati tecnici
si concluderà entro settembre.
In un comunicato stampa del 20 luglio 1992, che la Giunta
regionale aveva emesso dopo quell'incontro con la controparte, si
diceva: il lavoro dei comitati tecnici si concluderà nel mese di
settembre.
Io devo dire che non sono affatto soddisfatto dalla risposta
dell'amico Mafrica e neanche mi voglio arrabbiare come ho fatto in
altre occasioni.
Ma qui, Mafrica, parliamoci chiaro, ci state prendendo in giro,
non solo il Consiglio regionale, ma i lavoratori della Cogne e la
collettività valdostana.
Ci dite che entro settembre devono essere individuate certe
iniziative e poi venite qui candidamente a dire che avete
individuato il metodo da seguire con una delibera fatta e approvata
il 15 settembre, e venite anche a dirci che sui gruppi tecnici
avete riflettuto.
Ma perché più gruppi tecnici, tanto la metodologia è unica e
quindi facciamone uno unico.
Mi domando se un problema serio come quello della Cogne deve
essere affrontato in questi termini.
E poi mi dovete dire, e dovete dire a quelli che rappresentavano
la precedente maggioranza, le mozioni e le interpellanze che
volevano, entro 60 giorni, il piano definitivo, che cosa si
intendeva fare sul risanamento produttivo e occupazionale della
Cogne.
Oggi non solo venite qui con ancora le metodologie e il metodo
di lavorare e di operare, ma con una delibera che non ci avete
neanche fatto pervenire perché si potesse esaminare.
Mi rendo conto, non credete che voglia fare della demagogia,
delle difficoltà che oggi sussistono per la difesa dell'occupazione
nel settore siderurgico e per gli investimenti da fare nel settore
stesso, agli effetti che può avere nella comunità Europea e agli
effetti anche del mercato nazionale e internazionale.
Mi rendo conto che non è facile operare in un settore come
questo, perché è sempre mancato un piano di settore a livello
nazionale, non c'è mai stato un accordo generale né in sede
sindacale, né in sede politica, né in sede delle regioni, perché
sulla siderurgia ciascuno ha difeso il proprio orticello a livello
regionale
Quindi mi rendo conto delle difficoltà, ma non si può, Assessore
Mafrica, venire qui, quando c'era l'impegno di portare qualcosa di
definitivo entro il 30 settembre, a dire che abbiamo scelto il
metodo.
E poi è una delibera di intenti, di volontà, ancora una volta
unilaterale, della Giunta regionale che decide, oltre alla scelta
del metodo, come procedere al risanamento dell'azienda, decide come
andare verso l'acquisto delle aree, di come si possa andare verso
le centrali elettriche.
Ma questa delibera è unilaterale, noi ci aspettavamo qualche
cosa di diverso, e la buona volontà della Giunta io non la metto
mai in dubbio nell'affrontare e risolvere i problemi.
La realtà è che questi accordi devono essere bilaterali, e il
confronto doveva avvenire con Gambardella e altri, e non soltanto
all'interno della Giunta o con le organizzazioni sindacali
locali.
Questa è la stessa politica degli intenti dell'88 quando c'era
l'accordo IRI-Regione, quando Lanivi diceva che eravamo alla
stretta finale e sembrava che si dovesse salvare tutto con
quell'accordo.
È la stessa cosa di oggi, rimane un accordo di intenti e di
volontà della Giunta, ma non è la risposta che noi ci
attendevamo.
Pertanto io devo dire che prendo atto che nessuna iniziativa
fino ad oggi è stata attuata per respingere la logica aziendale
incentrata sui tagli dell'occupazionale e sulla smobilitazione
delle risorse umane, e nessun indirizzo concernente il rilancio
dell'azienda, con particolare riferimento ai livelli produttivi e
occupazionali, è stato preso, e che fino ad oggi sono stati
enunciati solo obiettivi unilaterali della Giunta regionale.
Prendo atto che la Giunta è impotente di fronte alla
controparte, perché quando si arriva a prendere decisioni sempre
unilaterali vuol dire che siamo impotenti di fronte alla
controparte.
Questa impotenza c'è e mi auguro che venga superata, perché se
non si supera questa impotenza si collabora con l'Azienda a
chiudere lo stabilimento siderurgico di Aosta.
Questo è il destino che, se si prosegue così, si arriverà a
realizzare, per cui esamineremo a fondo la delibera della Giunta,
anche se è unilaterale, la valuteremo e certamente non lasceremo
niente di intentato e in questo Consiglio torneremo per dire quello
che dobbiamo.
Chiederemo anche noi, come gruppo consiliare, gli incontri con
chi di dovere per sapere come stanno esattamente le cose, perché
dalla Giunta, oltre a quello che pensa, non si sa altro.
Io voglio sapere quello che pensa la controparte, voglio sapere
quello che penseranno le organizzazioni sindacali e i lavoratori,
per cui promuoveremo noi stessi degli incontri in modo tale da
poter sapere quello che la Giunta non ci dice.
Presidente
Siamo giunti al punto 28 dell'ordine del
giorno. Io però farei una proposta al Consiglio; credo che gli
argomenti che seguono siano argomenti che potrebbero richiedere più
tempo di quello che ci resta da qui alle otto.
Aggiornerei la seduta a domani mattina alle 9,15.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK