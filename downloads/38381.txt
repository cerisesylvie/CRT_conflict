Consiglio Regionale della Valle d'Aosta - Oggetto del Consiglio n. 1927 del 22 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1927 del 22 marzo 2016 - Resoconto
OGGETTO N. 1927/XIV - Interpellanza: "Tempistica per la
realizzazione dell'intervento di ristrutturazione del Liceo Bérard
ad Aosta".
Follien (Président)
- Point n° 19 de l'ordre du jour.
Pour l'illustration, la parole au Conseiller Chatrian.
Chatrian (ALPE) -
Grazie Presidente.
Torniamo su un argomento più volte discusso in questi ultimi
mesi: quello della programmazione del come ristrutturare il
patrimonio pubblico a destinazione edilizia nella città di Aosta.
L'obiettivo della nostra iniziativa indubbiamente è quello di
capire, anche a seguito delle ultime dichiarazioni che lei,
Assessore Baccega, ha fatto in questo Consiglio dicendo che l'ex
"scuola polmone" di Tzamberlet sarà una scuola a tutti gli effetti
per sempre. Quindi tutto il cronoprogramma approvato negli ultimi
cinque, sei anni era stato costruito sulla possibilità proprio di
utilizzare questa nuova scuola polmone per ristrutturare tutte le
altre scuole di proprietà pubblica a destinazione scolastica, per
ristrutturare il patrimonio all'interno della città di Aosta. È
cambiata la strategia, è cambiata la programmazione, probabilmente
è cambiato il percorso anche a seguito delle sue risposte che ci ha
dato in quest'aula solo due settimane fa, tanto è vero che ci ha
detto che i ragazzi saranno spostati dal "Maria Adelaide" nella
scuola polmone in via Chavanne, ma per adesso non abbiamo alcuna
idea, nessun cronoprogramma, nessuna questione valutata in questi
mesi di cosa faremo del Maria Adelaide, perché oggi abbiamo deciso
così. In pochi giorni si è invertita una rotta, una programmazione
che andava avanti da circa sei anni.
Preso atto di questo cambio di rotta, per quanto riguarda il
Maria Adelaide le idee sono poche, anzi nessuna, per adesso starà
lì fermo, sappiamo che nel momento in cui partono le idee,
soprattutto nel pubblico, i tempi sono abbastanza lunghi;
gradiremmo invece sapere cosa intendete fare per quanto riguarda il
Liceo scientifico "Bérard". Chiediamo al collega Baccega di farci
conoscere se sia già stata ultimata la progettazione relativamente
alla ristrutturazione del Liceo Bérard con sede in via Conseil des
Commis ad Aosta, quali siano i tempi di realizzazione
dell'intervento, i relativi costi e gli intendimenti in merito.
Grazie.
Presidente -
Per la risposta, la parola all'Assessore
Baccega.
Baccega (SA) -
Grazie Presidente.
Torniamo a parlare di scuole, collega Chatrian. Non pensavo di
aver fatto una rivelazione così importante la volta scorsa: era una
rivelazione che stava negli atti e nelle cose, perché se è chiaro
che andiamo ad investire 20 milioni in una scuola importante,
moderna, efficiente, sufficientemente pronta ad ospitare dal punto
di vista didattico, è evidente che si vada nella direzione di fare
un investimento che possa durare 60-70 anni. Al di là di questo, le
anticipo che noi stiamo predisponendo per la Giunta, insieme alla
collega Rini, una delibera quadro che chiarirà tutti gli interventi
che nei prossimi anni verranno fatti nei vari istituti. Noi
partiamo da un dato di fatto: abbiamo 5 istituzioni scolastiche
suddivise in 13 sedi differenti ed è assolutamente inaccettabile.
Vogliamo riportare presumibilmente dal 2020 le 5 istituzioni in 5
edifici ben definiti, affinché dal punto di vista didattico i
nostri studenti possano avere una maggiore facilità nell'affrontare
la loro scolarità.
Per quanto riguarda il Liceo "Bérard" di Aosta è stato
acquisito, quindi rientra in quel piano che lei vedrà nella
delibera che la Giunta approverà, una delibera di indirizzo che
sarà molto chiara. E' stato acquisito il progetto definitivo
relativo alla manutenzione straordinaria e all'adeguamento alle
normative di sicurezza all'interno del Liceo scientifico sito in
avenue du Conseil des Commis, 36 e ad Aosta. Gli uffici hanno
proceduto alla verifica tecnico amministrativa dello stesso, alla
quale sono state fornite le necessarie indicazioni ai progettisti
incaricati per l'adeguamento degli elaborati alle prescrizioni
fornite dall'USL. Non appena le stesse saranno recepite, il
progetto sarà sottoposto all'approvazione della Giunta regionale.
Per la realizzazione dell'intervento, il cui importo netto dei
lavori è stimato in circa 3,8 milioni di euro, si prevede una
durata di quattro anni essendo previsti tre diversi lotti
funzionali di intervento che, sulla base di quanto indicato nella
relazione del progetto definitivo agli atti, prevedono quanto
segue: tempi per l'esecuzione del primo stralcio 15 mesi, tempi per
l'esecuzione del secondo stralcio 15 mesi, tempi per l'esecuzione
del terzo stralcio 15 mesi. Quindi la tempistica stimata in quattro
anni può essere realistica qualora si accorpassero i lotti II e III
in un unico intervento, come si sta cercando di fare sulla base
delle risorse a disposizione. Questo è quanto lei chiedeva nella
sua interpellanza.
Le assicuro che la delibera che stiamo predisponendo per
definire tutto l'indirizzo rispetto agli istituti superiori della
città di Aosta farà ancora più chiarezza rispetto a quanto io ho
affermato in questi interventi, quello di 15 giorni fa e quello
attuale. Grazie.
Presidente -
Per la replica, la parola al Consigliere
Chatrian.
Chatrian (ALPE) -
Grazie Presidente.
Chiederei una cortesia al collega Baccega: se gentilmente può
illustrarci in commissione la delibera di Giunta prima di approvare
il nuovo piano in essa contenuto. Noi gradiremmo comunque conoscere
e capire il nuovo piano dei prossimi cinque o dieci anni. Ringrazio
il collega Baccega per le risposte che ci ha dato, quindi il Liceo
Bérard è in programmazione, la sua ristrutturazione è programmata,
i tempi sono quelli che lei ci ha appena fornito.
Buona parte della sua maggioranza non era a conoscenza di questa
nuova idea che avete messo in campo da pochi giorni o da poche
settimane, poco importa, le assicuro che buona parte del Consiglio
comunale di Aosta non era a conoscenza della scelta che avete
fatto, quindi era solo per dire quale potevano essere i vostri
metodi di lavoro, poiché il nostro obiettivo era capire cosa
stavate facendo.
Poi una considerazione di natura politica, collega Baccega. Ho
letto attentamente l'iter con cui è nata quella "scuola polmone"
dal dicembre 2009 e tutto ruotava attorno al realizzare un polo che
serva a ristrutturare tutti gli altri edifici scolastici di
proprietà all'interno della città di Aosta. A noi interessa
valorizzare la città di Aosta e il suo patrimonio pubblico in
proprietà, ci interessa ristrutturarlo per andare in quella
direzione. Capisce che se lei, due settimane fa, viene a dirci
completamente il contrario, che questa è una scuola che dovrà
invece assorbire il 40 percento quasi degli alunni per i prossimi
50-60 anni, capisce che cambia un po' la strategia! E non sono io a
dirlo, ma chi ci ascolta ha capito che avete preso un po' per il
naso sia il Comune di Aosta, sia buona parte di questo Consiglio
sempre cercando di ribadire il concetto che noi abbiamo bisogno di
una scuola polmone per dare gambe e corso alla ristrutturazione
degli altri edifici, e quello era lo scopo, l'obiettivo, la natura
di questa seconda scuola polmone che vuol dire utilizzare quella
scuola per ristrutturare il resto. Due settimane fa lei ci ha
annunciato che la scelta è stata cambiata, mutata. Noi oggi abbiamo
chiesto un altro tassello in più, che è quello del Liceo Bérard.
Lei ci dice che è già tutto pronto, così si capirà qual è la nuova
strategia. Noi chiediamo se è possibile, collega Baccega, avere da
parte sua e da parte della collega Rini un'illustrazione in
commissione, così ci dite tranquillamente quali sono le vostre
intenzioni, le vostre idee, la vostra programmazione. Io penso che
la città di Aosta, e soprattutto gli studenti di Aosta, apprezzino
che si sappia bene qual è la nuova
mission
, i nuovi
obiettivi che intendete mettere in campo. È una cortesia, non
faremo una mozione per chiederle di venire in commissione. Se
gentilmente lei e la collega Rini venite in V Commissione facciamo
il punto della situazione, ci spiegate perché avete cambiato idea,
ci spiegate anche altre cose, noi comunque lo gradiremmo.
La preoccupazione, oltre al discorso urbanistico ed economico, è
forse più di natura architettonica/urbanistica, le ricadute sulla
città, perché comunque nel momento in cui si decide che quella sarà
una scuola per sempre, per i prossimi 50 o 60 anni vuol dire che
1.300-1.400 alunni staranno fuori dalla città e le ricadute
socioeconomiche (che conosciamo molto bene), le difficoltà della
nostra città vengono meno. Non so se condividete quanto meno questa
perplessità, ma noi su questo vorremmo vederci molto chiaro e avere
qualche informazione in più. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK