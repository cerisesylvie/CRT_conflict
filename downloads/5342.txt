Consiglio Regionale della Valle d'Aosta - Oggetto del Consiglio n. 234 del 7 aprile 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 234 del 7 aprile 1983 - Resoconto
OGGETTO N. 234/VII - PROCEDURE PER L'EFFETTUAZIONE DELLE GARE
DI APPALTO DI LAVORI A MEZZO DI LICITAZIONE PRIVATA. - REIEZIONE DI
MOZIONE.
PRESIDENTE:
Do lettura della mozione presentata
dai Consiglieri Mafrica, Tonino, Bajocco, Cout, Carral e
Péaquin:
MOZIONE
Il Consiglio regionale della Valle d'Aosta
Preoccupato per il fatto che i lavori stradali appaltati
dalla Regione a licitazione privata nel corso del 1982 abbiano
fatto registrare offerte di ribasso esigue (la media generale è
stata di circa l'1%), che hanno ingenerato sospetti di possibili
accordi tra le imprese;
Al fine di rendere possibili per il futuro condizioni più
favorevoli per la Regione e di maggiore concorrenzialità tra le
imprese;
DELIBERA
di impegnare la Giunta:
1) ad invitare sempre, in occasione di licitazioni private,
tutte le ditte iscritte negli elenchi regionali più alcune ditte
qualificate operanti fuori Valle;
ad utilizzare per tutte le licitazioni private il metodo
della media o suoi correttivi, invece che quello dell'offerta di
miglior ribasso;
ad elaborare e proporre al Consiglio regionale nuove
normative regionali, atte a garantire la massima concorrenza tra le
imprese e ad evitare ogni possibile turbativa od interferenza nelle
aste pubbliche.
PRESIDENTE:
Illustra la mozione il Consigliere Mafrica,
ne ha facoltà.
MAFRICA - (P.C.I.):
Su questa nostra mozione abbiamo
rilevato una certa attenzione da parte degli organi di informazione
e l'argomento è già stato discusso in diverse sedi. La Democrazia
Cristiana, non appena sono stati pubblicati i risultati di una
ricerca condotta dal nostro Gruppo sui lavori pubblici regionali,
ha parlato di una iniziativa preelettorale collegata allo scandalo
di Torino. Dobbiamo rilevare come, in realtà, la pubblicazione dei
risultati della ricerca da noi fatta sul giornale "Le Travail" sia
iniziata prima che si avesse notizia dei fatti di Torino. Quindi,
il collegamento non esisteva e non esiste, tanto è vero che già nel
mese di dicembre, come ben sa l'Assessore ai Lavori Pubblici,
avevamo chiesto informazioni su questi lavori e a dicembre,
sicuramente, di Torino non si sapeva niente.
Il senso della nostra iniziativa è stato presentato come
scandalistico. Noi ci teniamo a dire che non c'è nessuna intenzione
di questo genere, non c'è nessuna fiammata preelettorale. Abbiamo
esposto un lavoro metodico e paziente che era iniziato già nel
gennaio dell'anno scorso. Alcuni Assessori, nel corso delle
polemiche suscitate in questo periodo, hanno voluto fare dei
rilievi al tipo di opposizione condotta dal nostro gruppo. Io credo
di dover fare, su questo punto, alcune precisazioni. Il nostro è un
partito che si rinnova, è un partito che cerca di imparare dallo
svolgimento dei fatti e cambia anche i suoi metodi. Noi abbiamo,
per esempio, come è a tutti noto, cambiato giudizio sulla politica
dell'Unione Sovietica: figurarsi se non possiamo cambiare alcuni
orientamenti, o alcuni metodi nel modo di fare l'opposizione.
Rivendichiamo perciò, e dico anche con orgoglio, al nostro
gruppo due caratteristiche, che crediamo che siano adeguate ai
tempi nei quali si opera. Viviamo in una fase in cui c'è distacco
dalla politica, in cui c'è sofferenza verso le polemiche sterili,
in cui c'è sfiducia nei partiti. In questi anni noi siamo partiti
da due orientamenti. Il primo: quello di esaminare i problemi e di
fare proposte con spirito costruttivo entrando nel merito dei
problemi stessi, e sfuggendo le formulazioni generiche, per
avanzare, invece, delle proposte e non solo delle critiche. Secondo
orientamento: quello di voler capire soprattutto i meccanismi di
fondo del potere regionale, senza limitarci a problemi di
schieramento, senza limitarci ai fatti contingenti.
L'Assessore, per fare un esempio, ci ha invitato ad andare sui
cantieri. A parte il fatto che sui cantieri, per conto della
Regione, ci sono già il direttore lavori e gli assistenti, noi
crediamo che sia più importante controllare come la Giunta
regionale spende oppure opera nel sistema degli appalti, che non
andare a visitare 120 cantieri impegnando tutto il gruppo del
P.C.I. per verifiche che non sono di nostra competenza.
Questo è stato il nostro atteggiamento in Consiglio e nelle
Commissioni, dove abbiamo sempre lavorato con questo spirito, cioè
cercando di esaminare i problemi e di proporre soluzioni ed
emendamenti, perchè ci siamo sempre considerati forza di governo,
anche dall'op posizione. Minuzzo prima voleva fare una battuta, ma
il nostro atteggiamento è quello di considerarci forza che
contribuisce anche dall'opposizione a risolvere problemi e a dare
determinate impostazioni piuttosto che altre. Questo tipo di
opposizione abbiamo esercitato in occasioni che crediamo
importanti.
La battaglia per il riparto; l'abbiamo condotta in modo
unitario, assieme a tutte le altre forze politiche presenti nel
Consiglio, ma abbiamo sostenuto le nostre posizioni quando a nostro
giudizio c'era acquiescenza da parte della Giunta regionale nei
confronti del Governo. Abbiamo, prima ancora che lo facessero gli
uffici della Regione, calcolato le dimensioni del nuovo bilancio e,
a nostro giudizio, abbiamo anche in questo caso dimostrato di aver
saputo operare e abbiamo in seguito fatto delle proposte per
l'utilizzo del riparto fiscale, proposte che, in un modo o
nell'altro, sono ancora all'ordine del giorno per diversi problemi
regionali.
Abbiamo anche controllato in modo approfondito i consuntivi del
bilancio regionale, per non limitare la discussione solo al momento
dell'approvazione del bilancio preventivo, riprendendola quando si
esamina quanto del bilancio è stato realizzato. Abbiamo fatto una
ricerca sui mutamenti sociali della nostra Regione, sulla base dei
risultati del censimento dell'81. Abbiamo fatto proposte su diversi
problemi importanti, dai collegamenti stradali, a quelli della
sanità, ai
problemi della casa con proposte di legge,
interpellanze, mozioni, con convegni, conferenze stampa, cui
abbiamo fatto partecipare parlamentari esponenti del nostro
partito.
Il nostro tipo di opposizione a noi sembra, perciò, quello più
adatto ai nostri tempi, in cui la gente preferisce i fatti, le
cifre piuttosto che le critiche generiche, e credo di poter dire
che farebbe forse comodo alla Giunta una opposizione di
schieramento che si limitasse ai soli problemi dei rapporti dei
partiti. La nostra opposizione cerca di entrare nel merito dei
problemi.
In questo senso, non per amore di polemica, ma perchè ci teniamo
a precisare le cose, ci sembra che gli appunti che ha voluto
offrirci l'Assessore Pollicini provengono da una fonte che non può
tenere queste lezioni, perchè il movimento di cui l'Assessore
faceva parte, quando nel '68 era all'opposizione, ha dato degli
esiti che non credo possano essere ritenuti soddisfacenti. Non
accettiamo osservazioni dall'Assessore Borbey. L'Assessore Borbey,
in quanto opposizione, non so quanta esperienza abbia, ma il suo
partito non dimostra di essere molto valido, se perfino nei Comuni
in cui è all'opposizione riesce a farsi collegare, implicare, in
traffici illeciti del potere. Quindi, da questo punto di vista
crediamo che l'osservazione non sia accettabile.
Non riteniamo neanche giusta l'osservazione dell'Assessore
Marcoz; all'Assessore Marcoz, mi dispiace non sia presente, abbiamo
da fare un rilievo di tipo anche personale. L'Assessore dà lezione
ai partiti quando, essendosi trovato, in un certo momento, nella
situazione di non essere certo della ripresentazione nella lista
del suo partito, per dichiarazione riportata sui giornali, era già
pronto a passare ad altro movimento ... (Interruzione)...
No, no, Marcoz ha dichiarato alla Gazzetta del Popolo, se vuoi
ho qui il testo: "i comunisti hanno l'acqua alla gola, non sanno
bene cosa fare" cose di questo tipo.
Noi siamo convinti che il nostro modo di fare l'opposizione
abbia contribuito agli interesse generali della Valle e abbia
contribuito a difendere i ceppi di cui ci sentiamo principalmente
punto di riferimento. D'altronde, per fortuna, non sono gli
esponenti dei partiti avversari a dover giudicare, ma fra poco gli
elettori, ai quali, come era nostro dovere, crediamo di avere a
sufficienza contribuito a dare elementi di giudizio sul
comportamento della Giunta e dei singoli Assessori. Provi
l'Assessore Chabod a sentire l'opinione fra gli operai in merito
alla politica industriale; probabilmente l'Assessore Rollandin è
informato di determinate ... Interruzione ... No, sto facendo delle
precisazioni rispetto a delle polemiche aperte da altri.
Dicevo, provi l'Assessore Rollandin a sentire anche il polso
degli operatori sanitari rispetto alla politica sanitaria della
Regione. Ma ho detto, e ripeto, che questa è una premessa che
ritenevo doveroso fare per rispondere a delle questioni che
rimangono su un terreno più generale e politico.
Vogliamo, invece, entrare nel merito anche della mozione, delle
proposte da noi fatte dopo la ricerca sui lavori pubblici
regionali, e, quindi, parto da una risposta data dall'Assessore
Borbey a tutto questo lavoro nel corso di una conferenza stampa.
L'Assessore Borbey, per dimostrare la sua buona fede, ha affermato
di aver fornito al Gruppo i dati della ricerca. Questo è solo
parzialmente vero e per una buona parte invece è falso. I dati
pubblicati, per esempio, sulle somme incassate dalle imprese nei
primi undici mesi dell'82 non provengono dall'Assessorato, ma
vengono fuori dall'esame dei pagamenti. Nel corso della discussione
del bilancio, alla fine di novembre, ci era stato fornito il mastro
pagamenti in conto competenze e in conto residuo ... (Interruzione)
... Non vi sto dicendo che è un lavoro arrabattato all'ultimo mese
su dati forniti dall'Assessore Borbey, cerco di spiegare da dove
viene fuori il lavoro: semplicemente questo!
Che cosa abbiamo fatto? Abbiamo passato in rassegna trenta
capitoli del mastro di competenza e trentacinque del conto residuo.
Capitolo per capitolo abbiamo sommato i mandati relativi a ciascuna
impresa poi abbiamo sommato gli importi relativi a tutti i diversi
capitoli. Alcuni capitoli probabilmente sono stati trascurati,
perchè può darsi che siano avvenuti dei pagamenti su capitoli che
dall'intestazione, non sono riferiti ai lavori pubblici.
L'Assessore Borbey ci ha fornito, invece, dei dati sulle somme
impegnate, che sono diverse dalle somme pagate, soltanto dopo che
su "Le Travail" erano stati pubblicati questi dati. Quindi, questo
tipo di informazione non proviene dall'Assessore e il lavoro
precedente, ovviamente, richiede del tempo, come tutti possono
comprendere.
Che cosa è venuto fuori da questa prima ricerca? Secondo me è
venuta fuori una cosa interessante, almeno per noi, cioè l'ordine
di grandezza delle somme incassate dalle diverse imprese nella
Valle d'Aosta. Questo è un elemento che interessa tutti i
cittadini; probabilmente l'amministrazione aveva la possibilità di
farlo quando voleva, ma finora non ci risultava che fosse stato
fatto.
Poi abbiamo verificato altri fattori che per noi sono risultati
importanti. Abbiamo, per esempio, potuto accertare che per due
imprese, fra le somme già pagate nei primi undici mesi, si erano
raggiunti questi livelli, che poi successivamente saranno
aumentati. Per le due imprese, di cui è titolare l'imprenditore
Follioley si era a 6 miliardi e 700 milioni; per le due imprese di
cui è titolare il Signor Freydoz si era ad oltre 4 miliardi. Da
sole queste due imprese avevano ottenuto il 30% di quanto era stato
pagato dalla Regione.
Dall'esame poi dei lavori aggiudicati nell'82 abbiamo ricavato
altri elementi che per noi sono interessanti. C'erano 114 lavori
aggiudicati nel 1982; ne abbiamo presi in considerazione 113
escludendo quello della Cartografia, che non ci pareva un'opera
pubblica assimilabile alle altre. Ebbene, da questo esame, abbiamo
visto che, sempre l'impresa Follioley, attraverso l'impresa omonima
e la COGECO, si era aggiudicata 26 nuovi lavori su 113;
l'imprenditore Freydoz, attraverso le "Cave di Fleuran" e l'impresa
omonima, 16 lavori su 113, per circa 8 miliardi; su 28 miliardi
l'impresa Follioley ha avuto 2 miliardi e mezzo come l'impresa
Freydoz. Queste due imprese assieme si erano aggiudicate 10
miliardi e mezzo su 28, cioè il 37%, sia come numeri di lavori che
come importo. A noi questo fatto sembra un elemento indiscutibile,
cioè ci sembra che due imprenditori, se non vogliamo parlare di due
imprese, siano in una posizione, in sostanza, di monopolio rispetto
ai lavori pubblici appaltati dalla Regione. Questo il primo
elemento di fatto.
Abbiamo cercato allora di capire le ragioni che portavano a
questo tipo di monopolio e con il secondo articolo pubblicato su
"Le Travail" abbiamo esaminato le perizie suppletive superiori ai
100 milioni approvate nell'82. Qui l'Assessore Borbey ha detto
un'altra cosa che non è vera. Lui ci ha fornito l'elenco delle
perizie suppletive relative ai lavori già appaltati nell'82, ma non
ci ha fornito l'elenco delle perizie suppletive approvate nell'82,
e quindi relative anche ad anni precedenti. Quell'elenco è molto
più lungo ... Interruzione ... Va bene, è per dirti che non ci hai
fornito tutti di dati.
Da dove abbiamo ricavato tutte queste perizie suppletive
superiori ai 100 milioni, che hanno poi condotto a dei risultati
che riteniamo interessanti? Dall'inizio dell'82 abbiamo preso
l'abitudine di registrare in una apposita rubrica tutte le delibere
relative alle imprese: dalla revisione prezzi, all'aggiudicazione,
al certificato di regolare esecuzione, insomma tutti i fatti
relativi alle imprese. Non abbiamo fatto questo lavoro solo per le
imprese, ma l'abbiamo fatto per una trentina di argomenti: dai
contributi ad associazioni, ai mutui regionali, alle somme
distribuite a diverso titolo come sussidio, alle assunzioni, ecc.
Insomma abbiamo cercato di classificare le delibere per poterle
rintracciare.
A che cosa serve questo tipo di lavoro, e perchè secondo noi è
importante? La Giunta regionale approva 7000 delibere. Ogni
delibera ha alle spalle una storia di atti precedenti e l'esame
approfondito di una sola delibera richiede una documentazione. Ora,
per qualunque gruppo di opposizione, e noi ci rallegriamo di essere
per la maggior parte Consiglieri a tempo pieno (tranne il
Consigliere Carral e il Consigliere Péaquin, per motivi di lavoro)
è una cosa molto complessa esaminare e controllare in modo molto
approfondito questa produzione di atti amministrativi predisposti
da questo gran numero di persone.
Allora, se non ci sono elementi che insospettiscono, cioè se c'è
una delibera che appare strana perchè è formulata in modo diverso
dalle solite, oppure se non ci sono segnalazioni particolari,
difficilmente da una sola delibera si riesce ad avere l'impressione
che qualcosa non quadri. Abbiamo, quindi, cercato di impostare il
nostro lavoro di registrazione seguendo un principio
scientifico-sperimentale che è quello dell'accumulazione dei dati.
Registrando sempre e costantemente le delibere relative a
determinati settori, siamo riusciti a evidenziare il ripetersi dei
soliti beneficiari; cioè, in sostanza, quali sono gli interventi
che ciascun Assessore privilegia.
Da questo accumularsi di informazioni viene fuori in modo più
preciso il "modus operandi" della Giunta. Infatti, ciascuna
delibera presa di per sè, si presenta giustificata e in regola, ma
soltanto con questo sistema si disegna una fisionomia
dell'amministrazione.
Questo discorso vale anche per le perizie suppletive. Le perizie
suppletive di 100 milioni su una certa opera, prese di per sè, sono
tutte in qualche modo giustificate: l'assessore non è mai venuto in
Consiglio senza portare delle giustificazioni. Però, dall'accumulo
di queste informazioni, risulta che alcune perizie suppletive
rappresentano il 74% rispetto al valore iniziale dell'importo di
aggiudicazione: cioè, rispetto a 15 miliardi di lavori di prima
aggiudicazione, si raggiungono i 25 miliardi con le perizie
suppletive.
La perizia suppletiva non è un mostro da criticare in assoluto.
La legge 584 del 1977, che regola gli appalti in relazione alle
direttive della Comunità Europea, dice che per le opere di costo
superiore al miliardo si possono prevedere lavori complementari,
quando si tratta di lavori che non figurano nel progetto posto a
base del primo appalto, e che siano resi necessari da una
circostanza imprevista, a condizione che non possono essere
separabili dall'appalto principale, oppure, benchè separabile siano
strettamente necessari al perfezionamento dell'appalto e che il
loro ammontare complessivo non superi il 50% dell'importo del primo
appalto.
E' vero che nel 1981 c'è stata un'altra legge, la 741, che ha
allentato questi legami: si tratta delle norme per accelerare le
procedure degli appalti. All'art. 11 c'è una formulazione un po'
equivoca "si autorizza alla consegna dei lavori aggiuntivi purchè
ne sia garantita la copertura finanziaria". Pare, quindi, che
questo limite del 50% non sia più ammesso. Ora, se anche da un
punto di vista formale questo non è vietato, il fatto che prima,
nella legge per gli appalti superiori al miliardo, si sia parlato
del 50%, e il fatto che per i Comuni continui a rimanere il limite
del 20%, da un punto di vista sostanziale dimostra che la
procedura, anche se legittima, è comunque per lo meno non
sollecitata perchè presenta dei rischi.
Quali sono i rischi? I rischi sono quelli della distorsione del
meccanismo degli appalti, e secondo noi questa distorsione per i
dati che abbiamo riscontrato in Valle d'Aosta, si è verificata in
un numero enorme di casi.
Facciamo un esempio concreto: si pone a base dell'asta per 400
milioni la protezione massi sulla strada di Bionaz; con perizia
suppletiva si arriva a 2 miliardi, probabilmente i due miliardi
erano necessari e arriveranno - l'Assessore me lo dirà - altre
perizie suppletive, però, un'impresa interessata a un appalto di
400 milioni è una cosa, una impresa interessata ad un appalto di 2
miliardi è un'altra.
Noi, quindi, facciamo questo rilievo sulle perizie suppletive,
cioè crediamo che distorcano in questo senso il meccanismo degli
appalti e pensiamo che sarebbe più opportuno che le leggi regionali
consentissero di appaltare l'intera opera senza correre rischio di
residui passivi. Abbiamo dal 1979 la legge di contabilità che
prevede il bilancio triennale; possiamo appaltare l'intera opera e
prevedere il finanziamento dei lotti in un biennio o in un
triennio. Quindi, l'osservazione che noi facciamo sulle perizie
suppletive è questa: si deve cercare di evitare tutto questo perchè
distorce in questo senso i meccanismi di appalto.
Però, anche da quell'esame, è venuto fuori un elemento che già
prima avevamo riscontrato: di queste perizie suppletive sono
beneficiari due imprenditori, Follioley e Freydoz. Il primo e il
secondo ottengono delle cifre rilevanti: il 30% delle perizie
suppletive riguardano questi due imprenditori.
Abbiamo poi fatto un'altra verifica sulle trattative private.
Anche in questo caso non si tratta di un mostro sacro, poichè si
tratta di una delle procedure consentite. Sempre la legge 584 dice
che si può usare la trattativa privata per lavori con determinate
caratteristiche tecniche, per cui una determinata impresa è in
grado di effettuare quei lavori, o quando l'eccezionale urgenza
derivante da avvenimenti imprevedibili non sia compatibile col
tempo richiesto dalle procedure.
Questo è evidentemente un metodo lasciato alla discrezione
dell'amministrazione per far fronte a situazioni particolari. Noi
rileviamo dai dati da noi elaborati che le situazioni particolari
diventano quasi di norma: su 113 lavori aggiudicati nel 1982 ben 42
sono stati aggiudicati a trattativa privata, con ribassi poi che
riteniamo esigui, perchè su 34 casi su 42 si tratta di ribassi
inferiori al 2 %. Di questi 42 lavori 22 sono stati attribuiti
sempre alle stesse ditte.
Certo, si tratta prevalentemente di lavori di pavimentazione ed
abbiamo già fatto questo ragionamento: cioè, siccome l'impresa
opera nella zona, allora, per comodità, facciamole attribuire, con
gli stessi prezzi, l'appalto più vicino. Però, con questo sistema,
c'è anche il discorso che uno partendo da Pont-Saint Martin può
arrivare fino a Courmayeur, operando sempre per spostamenti
contigui.
Questa parte è soltanto illustrativa. Quello che comunque
abbiamo rilevato e che è, oggetto della mozione, è il meccanismo
della licitazione privata: questo è il punto. Secondo noi, su
questo punto sono emersi degli elementi preoccupanti. Su 11
miliardi e mezzo di importo di spesa per i lavori stradali,
complessivamente ci sono stati 180 milioni di ribasso, 1'1,56%,
mentre per tutte le altre opere non stradali, su 13 miliardi di
lavori c'è stato un ribasso di 1 miliardo e 400 milioni, cioè il
10,3%.
Ci siamo chiesti se questa differenza, nelle percentuali, tra
lavori stradali ed altri lavori, dipendesse dal tipo di opera.
L'Assessore ha anche affermato che i prezzi che riguardano gli
edifici pubblici sono sottoposti a maggiori possibilità di
oscillazioni che non quelli riguardanti le strade.
Questo può essere vero, però ci chiediamo come mai negli anni
precedenti, per i lavori stradali, le imprese hanno praticato
ribassi del 10, del 20, del 30 e anche del 40%.
L'impresa Follioley, per la strada di Champorcher, nel 1980, su
un importo di 570 milioni aveva fatto un ribasso di 250, con una
percentuale di ribasso del 43,8%. Ora, tutti i ribassi sommati dal
1982 danno un risultato minore del ribasso ottenuto in
quell'occasione per un unico lavoro. Sempre nel 1982 l'impresa
Follioley continua con la strada di Champorcher: l'importo diventa
di 800 milioni, il ribasso è solo di 8 milioni.
L'Assessore ci dice che tutto questo dipende dal fatto che i
prezzi stilati dall'amministrazione regionale sono così vicini
all'effettivo prezzo di mercato da impedire ribassi superiori; il
senso del ragionamento, a quanto ho capito, è questo.
A me sembra strano tutto questo perchè credo che gli uffici
tecnici della Regione continuino a utilizzare gli stessi metodi e
gli stessi criteri degli ultimi due anni. Dopo il 12 maggio
del-1'82 non tutto è cambiato; non penso che sia possibile.
Ma non è questa la sola cosa che ci ha insospettito di più e per
cui abbiamo presentato la mozione. Osservando la dinamica degli
inviti e delle offerte delle ditte, abbiamo infatti verificato un
dato che è molto strano. Su 34 lavori, in 27 casi si ripete uno
schema di aggiudicazione che è così impostato: una sola impresa
offre un ribasso lievemente superiore all'1%, di qualche millesimo,
di qualche decimillesimo; tutte le altre imprese invitate offrono
ribassi lievemente inferiori all'1%, sempre di qualche decimo o di
qualche millesimo. Vogliamo fare degli esempi? Lotto di
pavimentazione strade n. 4: l'impresa COGECO offre un ribasso
dell'1,2%, l'impresa Freydoz dello 0,85%. Questo era il quarto
lotto. Nel quinto lotto l'impresa CO-GECO offre lo 0,96% ma è
l'impresa Freydoz che offre 1,30%. C'è una terza impresa, IVIES,
che offre lo 0,30%. Andiamo al sesto lotto: l'impresa IVIES offre
l'1,26%, la COGECO lo 0,98% e la Freydoz lo 0,70%.
Vediamo altre tre appalti: strada di Garavet: l'impresa
Follioley offre un ribasso dell'1,10%, Cave de Fleuran lo 0,45%,
ISAF lo 0,20%. Strada di Valgrisenche: impresa Cave de Fleuran
offre lo 1,60%, Montrosset lo 0,80%, la COGECO lo 0,70%, l'IVIES lo
0,65%, Verdi Alpi lo 0,90%. Strada di Lillianes: impresa IVIES
l'1,10%, Follioley lo 0,98%, Verdi Alpi lo 0,85%, Cave di Fleuran
lo 0,68%.
A noi sembra che questa sequenza di offerte non possa essere
casuale. Non crediamo alla telepatia. Se ragioniamo da un punto di
vista statistico e supponiamo che ci sia una possibilità su 10 di
avere questo tipo di offerte, per due lavori arriviamo a una
possibilità su 100; per 27 casi arriviamo a una possibilità su
miliardi di miliardi, tanto per dare una dimensione a questa
ipotesi.
Allora, secondo noi, questo tipo di sequenza doveva insospettire
l'Assessore, e per noi è prevedibile vi sia stato un accordo tra le
imprese per l'aggiudicazione dei lavori stessi. Se c'è un accordo
di questo tipo, è inutile si venga a dire che vi era l'influenza
dei prezzi: questi non avevano nessuna importanza, se esisteva
questo accordo. I prezzi della Regione erano quelli equi,
probabilmente le cose andavano bene, ma se i prezzi della Regione
erano elevati, con un tipo di accordo di questo genere non
interferiva più il discorso dei prezzi. Questo è il senso delle
cose che abbiamo verificato e abbiamo ritenuto nostro dovere
denunciare.
Denunciare in che senso? Denunciare proprio nel modo con cui lo
sto facendo. L'Assessore Borbey e il segretario del suo partito ci
hanno detto: perchè non vi rivolgete alla Magistratura? Siccome qui
ci poteva essere qualche elemento che figurava qualche tipo di
reato, abbiamo presentato un esposto. Ci è stato risposto: perchè
non avete fatto la denuncia? Noi denunciamo dei fatti che
riguardano l'amministrazione, dei fatti politici, delle nostre
osservazioni, non sappiamo chi dobbiamo denunciare in termini più
precisi. Se avessimo qualche elemento, lo faremmo senza nessuna
discussione. Allora con questa mozione ci proponiamo di rimediare a
questa situazione che ci pare inconfutabile. D'altronde l'Assessore
Borbey ha fatto tante osservazioni nel corso della sua conferenza,
ma non ha smentito questi dati. Credo si debba riconoscere che
tutti i dati riportati corrispondano al vero: non c'è stata alcuna
falsificazione delle cose. Secondo noi questa situazione richiede
un intervento del Consiglio regionale. Si tratta di studiare
meccanismi che assicurino, per quanto è possibile, la massima
concorrenza fra le imprese, quindi con il massimo vantaggio per la
Regione.
Quali sono le proposte che facciamo e che abbiamo riportato in
mozione? La prima è quella di invitare tutte le ditte iscritte nei
registri regionali. Abbiamo fatto anche un lavoro di verifica di
tutte le ditte concorrenti per ciascuna categoria di opere e per
ciascun importo: abbiamo verificato ditte invitate rispetto a
quelle che potevano essere invitate. Per gli 11 lavori stradali
superiori ai 250 milioni appaltati nel 1982, complessivamente sono
state invitate 23 ditte, mentre 11 di quelle ditte non sono mai
state invitate. Ora, o queste ditte non godono della fiducia
dell'Amministrazione, e quindi dovete cancellarle dagli elenchi,
oppure, se godono la fiducia dell'Amministrazione, perchè non le
avete invitate? Questa è un'osservazione.
Per il paravalanghe del Breuil, per fare un'ipotesi concreta,
perchè non vogliamo fare dello scandalismo o della demagogia, sono
state invitate, per un lavoro di 2 miliardi e 400 milioni, tre
ditte: la ditta Follioley, che con un ribasso dell'1,33% ha vinto
l'appalto, la ditta Freydoz e la ditta IVIES che con due ribassi
dello 0,99% tutte e due, ovviamente non sono risultate
aggiudicatarie. Ora, per la categoria movimento terra - sono
iscritte 7 ditte: Marcora, IVIES, Betti, Freydoz, Portalupi,
Follioley e il Consorzio di produzione e lavoro delle cooperative
di Reggio Emilia. Perchè non sono state invitate altre ditte fra
queste?
Noi, quindi, diciamo che l'amministrazione deve fare la
selezione delle ditte di fiducia, però quando ha un elenco, inviti
tutti le ditte e non lasci questo margine di discrezionalità!
Il secondo elemento che è da discutere approfonditamente, è che
vengono invitate poche, una o due, qualificate ditte esterne. Si
può di volta in volta, dopo aver sentito anche le amministrazioni
vicine, stabilire qual è la ditta che per un certo tipo di lavoro
può essere invitata; può invitare o non invitare sempre la stessa
ditta, però crediamo che questa apertura della concorrenza rispetto
all'esterno possa far superare delle situazioni di monopolio.
Questa è la nostra idea.
C'è stato detto: noi vogliamo favorire le ditte valdostane, ma
questo che cosa vuol dire? Però noi facciamo questo ragionamento:
rispetto ai prezzi e all'importo proposto dall'amministrazione
tutti fanno dei riparti equi: l'impresa esterna non potrà mai
vincere la gara. Se tutti i ribassi sono equi, l'impresa deve
mettere nel conto del suo ribasso anche le spese che dovrà
affrontare per spostare i propri macchinari, per le trasferte del
personale e per altri fattori. Se, invece, le offerte vengono fatte
da due o tre ditte locali, cioè in numero ristretto, con quei
meccanismi che abbiamo visto prima, tali offerte non possono essere
eque: ecco, non vediamo perchè dobbiamo continuare a favorire
queste ditte.
Questo è l'argomento che noi sottoponiamo all'attenzione del
Consiglio: non è vero che la Giunta regionale si avvale sempre di
ditte della Valle d'Aosta per qualunque cosa. Per gli arredi
scolastici ci si serve anche di altre ditte, così come si fa per
gli attrezzi della sanità, per le consulenze; lo stesso progetto
fatto per il Breuil, le consulenze sull'industria, insomma potremmo
continuare. Sono numerosi gli esempi: lo studio affidato alla
Praxis per il piano sanitario, lo studio sul commercio affidato
all'ISCOM, ecc.
Noi pensiamo che di fronte ad offerte eque le ditte valdostane
sarebbero comunque avantaggiate, se però queste offerte non ci
sono, non vediamo perchè non si debba provare ad invitare alcune
ditte esterne. E' stata fatta anche l'osservazione, che
parzialmente è vera, ma che però pone un altro problema, relativa
all'IVA. Si dice se la ditta è operante in Valle d'Aosta allora
versa cioè ritorna alla Regione, un importo di 9/10 dell'IVA; c'è
un elemento per cui una parte dell'IVA viene pagata all'origine e
viene in seguito defalcata; da dove abbiano origine questi
materiali è difficile verificarlo. Ma c'è anche un elemento che
meriterebbe di essere approfondito. Quando discutevamo del bilancio
era venuto fuori che la parte maggiore dell'IVA proveniva
dall'auto-porto (150 miliardi); circa 12 miliardi è il gettito
complessivo dell'IVA in Valle d'Aosta. Vorrei sapere dall'Assessore
quale è l'IVA pagata dalla Regione nel 1982. Secondo me non siamo
lontani dai 6-7 miliardi. Non so se queste cifre quadrano tra l'IVA
pagata dalla Regione e il gettito complessivo dell'IVA in Valle
d'Aosta. Questo è un problema che esiste. Il problema principale
che noi poniamo è quello di garantire la più aperta concorrenza tra
le imprese per riuscire ad avere il massimo vantaggio per la
Legione.
C'è poi un altro elemento, oltre a quello relativo all'invito
delle ditte iscritte e oltre a quello di invitare una o due ditte
esterne, cioè quello di cambiare il metodo. Finora la Regione,
anche negli appalti approvati ieri, ha sempre utilizzato il metodo
del massimo ribasso. Esiste però anche un metodo, che è quello
della media finale, previsto dall'art. 3 della legge 14 del '73 e
che secondo noi può essere utilizzato. In pratica si fanno fare
tutte le offerte alle diverse ditte, la Regione stabilisce un
massimo e un minimo entro i quali devono rientrare queste offerte e
scarta le offerte inferiori al minimo e superiori al massimo: le
une perchè potrebbero non dare garanzia sulla esecuzione dei lavori
le altre perchè non convenienti. La Regione poi, fatta la media
delle offerte rimaste in gara (l'Assessore su questo punto mi può
correggere), media col valore di massimo ribasso posto dalla
amministrazione, e successivamente aggiudica il lavoro all'impresa
che si avvicina di più a questa media finale. Noi crediamo che
questo tipo di metodo potrebbe dare più garanzie rispetto a
eventuali possibili accordi proprio perchè interviene un fatto che
dipende solo dall'amministrazione, quello dei limiti da lei
fissati.
C'è un ultimo punto della mozione: quello di prevedere delle
normative. Mi aveva già anticipato ieri Tamone dicendo che la cosa
non è possibile. Noi, senza saperne più di tanto, abbiamo letto le
norme emanate con la legge 584 "Norme di adeguamento delle
procedure di aggiudicazione degli appalti alle direttive della
Comunità Economica Europea". All'articolo 1 si dice: "La presente
legge disciplina gli appalti per i lavori pubblici superiori ai
1000 milioni di lire" e continua "le leggi emanate dalle Regioni a
Statuto ordinario, a Statuto speciale nonchè dalle Province
autonome di Trento e Bolzano nelle materie di propria competenza
devono rispettare, ai sensi dell
'
articolo 117 della
Costituzione, i principi contenute nella presente legge, in tema di
pubblicità degli appalti, di requisiti per il concorrere, di
divieto di prescrizioni tecniche di effetto discriminatorio, di
ammissibilità di offerte da parte di associazioni temporanee di
imprese, nonchè di criteri di aggiudicazione degli appalti e di
comunicazione degli atti agli organi della CEE". L'articolo
continua così: "in mancanza di legge regionale viene osservata la
presente legge in tutte le sue disposizioni.
Secondo noi questo primo articolo prevede che la Regione possa,
nell'ambito dei principi previsti dalla CEE, prima di tutto,
principi più tardi ripresi dalla legge dello Stato, elaborare una
normativa regionale che rimanga nell'ambito dei principi stessi e
che cerchi di ovviare a possibili inconvenienti in questo
campo.
D'altronde, il problema si è posto in tante altre
amministrazioni, e alcune proposte cominciano a circolare. Noi
pensiamo che anche la nostra Regione possa fare qualcosa.
Quindi, lo spirito della mozione è questo: noi crediamo, dai
dati illustrati, di avere elementi sufficienti per sospettare in
merito ad alcune procedure che possono avere danneggiato la
Regione. Vogliamo che la Regione si cauteli e, quindi, proponiamo
con una mozione che si prendano dei provvedimenti che a noi
sembrano possibili.
Se ci saranno proposte differenti nel merito, poichè la mozione
ha un carattere costruttivo, esse potranno essere accolte.
Comunque, il nostro obiettivo continua a rimanere quello di avere
per i lavori pubblici regionali la massima trasparenza e il massimo
di garanzia per l'amministrazione.
PRESIDENTE:
La parola all'Assessore ai Lavori Pubblici
Borbey; ne ha facoltà.
BORBEY - (D.C.):
Intanto ringrazio Mafrica per aver fatto
un'analisi così dettagliata. A titolo personale, e a nome del mio
partito, chiedo scusa immediatamente al Partito Comunista se noi ci
siamo permessi di essere arroganti verso di voi, se ci siamo
permessi di aver capito che era un attacco specifico all'Assessore
Borbey. Scusateci! Io avevo capito questo! Quindi, abbiamo ritenuto
doveroso contestare questa vostra polemica. Per questi dati che
avete fornito alla popolazione valdostana, vi diciamo: bravi! Se
l'Assessore Borbey non vi ha dato tutti i dati richiesti, ce ne
scusiamo. Abbiamo dato quello che ci è stato chiesto. Avete
approfondito? Vi diciamo bravi! Avete fatto il vostro dovere.
Però, mi ero permesso in quell'occasione di contestare che i
dati siano tutti esatti. Ma sono i titoli che non condividiamo,
quando si fanno i titoli del tipo: "Viva, viva la trattativa
privata" e "la perizia è d'obbligo".
Dunque, ci sarebbero due imprenditori valdostani favoriti.
Perchè non si parla qui della Marcora e dell'Edim. La Edim ha vinto
l'appalto per 8 miliardi, più 2 miliardi e mezzo di trattativa
privata, quindi in un anno e mezzo ha fatto 11 miliardi di. lavori!
Non si parla di quell'impresa! Si parla dell'impresa Follioley e
dell'impresa Freydoz!
Mi sono permesso, in quella occasione, di dire, secondo il mio
modesto parere, che avete fatto una azione eccessivamente
scandalistica ed elettorialistica, perchè quando si vuol fare un
lavoro serio, e si vuol dire che questa impresa ha lavorato tot
nell'82 per la Regione Valle d'Aosta, 8 o 10 miliardi quello che è,
sarebbe anche logico, secondo il mio modesto parere, sottolineare
quanti operai fissi questa impresa occupa, e di quale complesso di
attrezzature dispone. Scusate, io non sto qui a fare il difensore
delle imprese, ma so che l'impresa Follioley occupa 320 operai; so,
invece, che altre imprese occupano 5 operai ed hanno attrezzature
forse per 50 milioni o 100. Invece, l'attrezzatura della ditta
Follioley ha un valore di vari miliardi. Ma questo è un discorso
che abbiamo ritenuto fosse su un piano polemico.
Noi ritenevamo che una ricerca seria, per dare l'esatta
situazione ai cittadini, dovesse essere basata su un'analisi
precisa di tutto: questo è un discorso di fondo. Voglio ripetere
brevemente quanto ho detto in quella conferenza stampa, ma perchè
non desidero dilungarmi, non voglio contestare punto per punto,
perchè ho dichiarato, e lo dichiarerò fra poco, che alcune delle
cose dette dal Partito Comunista sono valide e di esse la Giunta
regionale se ne era già accorta, e dirò perchè, a un certo punto,
ha continuato con questo metodo.
Nella conferenza stampa ho spiegato punto per punto perchè
abbiamo fatto quella perizia suppletiva. Il collega Mafrica
afferma: noi non diciamo che la perizia suppletiva non sia valida,
però anche in relazione a queste perizie suppletive saltano fuori
sempre le stesse imprese, o almeno una certa percentuale. Sembra
quasi che l'obiettivo del discorso sia l'Assessore Borbey e due
imprese in Valle d'Aosta!
Ho fatto una conferenza stampa e speravo che il Partito
Comunista mandasse qualcuno competente, tecnicamente preparato,
perchè la risposta politica la dava un segretario di partito, e io
davo una risposta tecnica, specifica. Mi sono state rivolte delle
domande da parte dei giornalisti de "La Gazzetta del Popolo", "La
Stampa", la RAI, ma non ho avuto una domanda dall'inviato de "Le
Travail". Questo veramente mi ha demoralizzato, perchè ho pensato:
allora è vero, era solo per buttare fumo negli occhi alla gente! Ho
detto che le trattative private erano un certo numero e su 24
trattative private un numero tot di lavori riguardavano gli
asfalti. Signori miei, chi opera in asfalti in Valle d'Aosta, sono
le imprese Follioley, Freydoz, Ivies di Pont-Saint-Martin (che non
è più di Pont-Saint-Martin ma è di Borgo-franco) e Montrosset
perchè Ramella, l'anno scorso, non ha aperto gli impianti,
purtroppo. Sono quattro. Non possiamo sfuggire all'evidenza dei
fatti, signori miei: l'asfalto non possiamo farlo venire da Torino,
perchè quando arriva qui è freddo! C'è poco da fare.
Ma, allora, come lo impostiamo il discorso generale degli
appalti delle strade? Noi abbiamo detto che tendenzialmente
invitiamo tutte le imprese che hanno l'iscrizione all'albo
nazionale dei costruttori. Ma per salvaguardarci inseriamo dei
prezzi, e l'ho dichiarato, sia per l'asfalto, che per le opere
stradali, che sono del 20-25% inferiori rispetto a quelli
comunemente praticati nelle Regioni Piemonte e Lombardia, e noi,
ricordatevelo bene, operiamo in Comuni montani!
Nell'elenco prezzi della provincia di Torino e delle province
della Lombardia, c'è scritto: "tutti questi prezzi sono soggetti ad
un aumento dal 15 al 25% se si opera in collina o in montagna". Noi
siamo ancora sotto, del 20-25% ai prezzi comunemente usati.
Non è che i componenti della Giunta siano ciechi: dal 1982
abbiamo avuto degli appalti, e per parecchi i ribassi sono minimi.
Lo sappiamo questo! Ma abbiamo tenuto i prezzi adeguati a questi
ribassi. Inoltre, voglio precisare una cosa: non è detto che in
ogni appalto i prezzi siano uguali. Faccio un caso specifico,
perchè l'ha citato Mafrica: per la strada di Torgnon, o per quella
di Valgrisenche, il pietrame proviene da Courmayeur; il prezzo,
però, della muratura è di lire 90.000 al metro cubo, anche perchè
sono muri in tornanti. A Champorcher, dove ha vinto la gara
d'appalto l'impresa Follioley, la muratura costa 82.000 al metro
cubo perchè abbiamo fatto la considerazione che sul posto c'era del
pietrame e, quindi, di per sè c'è già un ribasso dell" 8-9%. Ma
bisogna andare a vedere le cose pratica per pratica. Però questo
non toglie che, in effetti, per legge di mercato in Valle d'Aosta,
oggi come oggi, nelle arginature (non so perchè abbiate sempre
parlato solo di strade, perchè ci sono anche le arginature) e gli
appalti che ... (Interruzione) ...
Ah, ecco! Perchè lì Dhérin ha fatto un ribasso del 37%! ...
(Interruzione) ... gli è stato detto: come mai lei ha sempre pianto
fino a ieri? La risposta è stata: "Io posso perdere anche 100
milioni per fare dispetto a qualcuno"!
E' una questione di legge di mercato, l'ho ribadito parecchie
volte. Ma qui, come indirizzo politico, abbiamo detto che cerchiamo
di far lavorare il più possibile le imprese locali per determinate
motivazioni tra cui il 18% di IVA che si versa per i nostri
appalti, le nostre opere stradali e di arginatura. Noi quando
appaltiamo 500 milioni per un lotto a base d'asta dobbiamo
impegnare circa 600 milioni: l'IVA di 100 milioni. Quindi, se
abbiamo fatto 20 miliardi di opere stradali nel 1982, abbiamo
dovuto impegnare circa 4 miliardi in più per l'IVA.
Però ribadisco che è un discorso di mercato. Una volta, fino al
1980/81, fino a che la Regione Valle d'Aosta non aveva riparto
fiscale, noi operavamo con 3-4 miliardi per opere stradali: adesso
operiamo con 10-15-20 miliardi.
Ora quale è il metodo per garantire l'amministrazione regionale?
E' quello di tenere dei prezzi che, pur avendo un ribasso minimo,
non danneggiano l'amministrazione. Invece, e l'ho ribadito, nelle
opere pubbliche, quali l'edilizia scolastica e l'edilizia
ospedaliera, abbiamo un'infinità di ditte. Oltre a quelle iscritte,
ci sono ditte nuove che ci chiedono l'iscrizione, perchè sono
quelle che operavano nel mercato dei condomini quando ancora si
vendevano alloggi, e adesso invece, per non chiudere la loro
attività, chiedono di essere invitate. C'è una lotta spietata e
certi ribassi indicati a volte ci preoccupano, perchè le direzioni
lavori sono in difficoltà poi ad arginare le riserve delle imprese
e le richieste di cambiamento di materiale.
Per le strade, per le arginature, la pietra è pietra, lo scavo è
scavo, il calcestruzzo dosato a 200, è calcestruzzo dosato a 200.
Invece, in quelle opere di impianti igienico-sanitari, impianti di
riscaldamento, impianti elettrici, la marca porta un prezzo
spietatamente diverso. Il pavimento in piastrelle o il rivestimento
in piastrelle, o in moquette, hanno prezzi diversi in virtù del
fatto che vengono impiegati materiali che noi nei capitolati non
possiamo prevedere; ci sarebbe il rischio di essere citati perchè
prevediamo già la marca e, allora, faremmo l'interesse di alcuni
privati. Per un pavimento in piastrelle può succedere che l'impresa
vuole impiegare la piastrella che costa 10 lire e, invece, il
direttore dei lavori vuole fargli mettere quella che costa 20
lire.
Ad ogni modo, non voglio continuare su questo punto, perchè
ritengo che polemica non debba esserci. Il Consigliere Mafrica ha
fatto un'esposizione delle più pacate e delle più obiettive, ma noi
ritenevamo che ci fosse una polemica un po' esagerata, e, quindi,
rispondo a quanto egli afferma a proposito del cambiamento di
metodo e leggo quali sono le richieste contenute nella mozione del
P.C.I.: "a impegnare la giunta ad invitare sempre, in occasione di
licitazioni private, tutte le ditte iscritte negli elenchi
regionali più alcune ditte qualificate operanti fuori Valle".
Per il punto n. 1, mi permetto di dire che si tratta di
motivazioni prettamente tecniche. La richiesta, secondo il nostro
punto di vista, non è motivata, in quanto, in occasione di tutte le
licitazioni private esperite dai vari Assessorati - perchè è vero
l'Assessorato ai Lavori Pubblici appalta il 98% dei lavori, però
può capitare anche il tetto di un castello appaltato
dall'Assessorato al Turismo, oppure l'arginatura che riguarda
l'Assessorato dell'Agricoltura e Foreste - è consuetudine invitare
la quasi totalità delle imprese operanti in Valle iscritte negli
appositi elenchi regionali, oltre ad alcune ditte qualificate
operanti fuori Valle. Questo ve lo dimostriamo quando volete.
Naturalmente, condizione necessaria perchè un'impresa possa
essere invita, è l'iscrizione all'Albo Nazionale Costruttori per la
categoria e gli importi previsti. Il principio dell'estensione
indiscriminata dell'invito, come chiede la mozione, a tutte le
ditte regionali si ritiene non accettabile in quanto ciò lederebbe
il principio della discrezionalità dell'amministrazione appaltante,
la quale, se così fosse, perderebbe ogni possibilità di poter
escludere, anche temporaneamente, quelle imprese che, o per
incapacità, o per carenza organizzativa, non hanno fornito
risultati soddisfacenti nel corso dei precedenti lavori. E'
evidente che una situazione siffatta sarebbe gravemente nociva nei
confronti dell'interesse dell'Amministrazione regionale ed,
infatti, noi non invitiamo determinate imprese, perchè sono
successi dei fatti per i quali siamo ancora in lite pendente con le
stesse.
Al secondo punto, dove si chiede "utilizzare per tutte le
licitazioni private il metodo della media o suoi correttivi, invece
che quello dell'offerta di miglior ribasso"; noi riteniamo di
rispondere nella seguente maniera: la proposta avanzata non
risolverebbe in alcun modo il problema che si vuole eliminare, in
quanto nessuna delle varie forme della licitazione privata previste
può soddisfare in pieno le esigenze delle amministrazioni. C'è
l'offerta di miglior ribasso; l'offerta in base ad un elenco di
opere, cioè l'impresa ha la quantità, il tipo di scavo di
sbancamento per un totale di metri cubi, per cui si lascia in
bianco il prezzo. Quindi, occorre precisare i prezzi. Poi c'è il
metodo delle medie, e ci sono tre metodi delle medie, anche con la
busta segreta dell'amministrazione, media delle medie e via
dicendo. Un metodo l'ha già spiegato il Consigliere Mafrica: esso
garantisce in assoluto contro un eventuale accordo tra le imprese.
Alcuni eventi verificatisi in campo nazionale ci dimostrano che,
per gare per le quali era previsto proprio l'appalto delle medie,
il sistema è ottimo quando ci sono almeno dieci offerte. Non dico
dieci ditte invitate, ma dieci offerte. Perchè bisogna escludere il
metodo del maggior ribasso e quello del minor ribasso; poi ci sono
8 sistemi per fare le medie. Ma, scusatemi, se intervengono tre
imprese a fare l'offerta, come facciamo le medie? Quindi è un
discorso complesso.
Piuttosto sembrerebbe logico, per il futuro, cercare di adottare
per ogni tipo di lavoro il metodo di licitazione privata più idoneo
al fine di tutelare maggiormente l'amministrazione, non solo per
quanto riguarda l'aspetto relativo al ribasso d'asta, ma anche per
quanto concerne - e ritengo che la Giunta tenga a sottolinearlo -
la migliore esecuzione dei lavori. Infatti, una buona esecuzione
dei lavori risulta evidentemente più problematica laddove a causa
di una concorrenza spietata, la ditta offre ribassi sproporzionati.
Succede anche questo, e sovente! Ci permettiamo di dirle queste
cose!
Nell'ultimo punto della mozione, si propone di "elaborare e
proporre al Consiglio regionale nuove normative regionali, atte a
garantire la massima concorrenza tra le imprese e ad evitare ogni
possibile turbativa od interferenza nelle aste pubbliche".
L'appalto alla conduzione delle opere pubbliche è regolato da una
legge e da un Regolamento Nazionale delle opere pubbliche. Questa
normativa è riconosciuta, a livello internazionale, come una delle
migliori esistenti. E' stata modificata già in parte e forse ha
bisogno di altre modifiche. E' risaputo, anche fuori dai nostri
ambienti, che ha bisogno, forse, di un ammodernamento, non nella
sostanza, ma nelle norme. Ancora in quel Regolamento si dice: "il
libretto delle misure deve essere scritto a mano, con penna
stilografica" ecc. Queste sono cose ancora antidiluviane, ma il
Regolamento è riconosciuto, in campo nazionale ed internazionale,
come ottimo strumento normativo.
Ora, noi riteniamo superfluo predisporre delle leggi regionali
in questo campo, anche perchè molto vincola l'iscrizione delle
ditte all'albo nazionale. Qui ribadiamo un concetto della Giunta
regionale: in questo settore sarebbe bene, anche per una piccola
Regione come la nostra, elaborare un prezza-rio regionale. Ma voi
sapete che per fare un prezzario regionale bisogna, per legge
tenerlo aggiornato ogni tre mesi, e consegnarlo a tutti gli enti
economici, ai Comuni e via dicendo? E tutto questo per quale
obiettivo? Per fissare, con questo prezzario, dei prezzi che
tutelino, come noi abbiamo ritenuto di fare in questi anni di
attività, l'amministrazione regionale.
Quindi, se in futuro ci sarà un numero esiguo di imprese che
concordi un determinato appalto, i prezzi sono già stati fissati,
con analisi specifica, da parte di tecnici qualificati. Non è detto
che il ribasso del 10 o del 20% faccia l'interesse maggiore
all'amministrazione regionale!
Una breve parentesi. La mia dichiarazione denota, sia ben
chiaro, che Mafrica, il Partito Comunista, la Giunta regionale si
sono resi conto che per determinati ribassi potevano esserci degli
accordi fra le imprese, ma noi ci siamo ritenuti sufficientemente
tutelati con i prezzi che abbiamo fissato.
PRESIDENTE:
La parola al Consigliere Nebbia; ne ha
facoltà.
NEBBIA - (P.S.I.):
Noi concordiamo con le ultime
considerazioni fatte dall'Assessore al termine della lunga
disamina, e vorremmo aggiungere solo alcuni altri elementi
integrativi a chiarimento.
In primo luogo, sarebbe opportuno realizzare questo prezzario
regionale, pur tenendo conto delle grosse differenze che ci possono
essere nell'ambito della Regione in rapporto alle località ove si
effettuano i lavori per i costi di trasporto che possono incidere
maggiormente e anche per le condizioni di lavoro a seconda delle
quote.
Il prezzario sarebbe utile per due ordini di motivi. Il primo è
quello espresso dall'Assessore che consentirebbe, mediante un
aggiornamento continuo di questo prezzario e una valutazione
analitica più precisa, di stabilire dei prezzi il più possibile
reali, sulla base delle condizioni normali di mercato, perchè ci
possono anche particolari metodi di lavoro o particolari
attrezzature che possono permettere determinate condizioni, o dei
risparmi, o dei costi inferiori. L'altro motivo è che può
succedere, come sta succedendo oggi con il prezzario della Camera
di Commercio di
Milano, che questo prezzario regionale sia assunto come
documento contrattuale, non solo da parte della Regione, e da parte
delle altre amministrazioni, ma anche da parte dei privati.
Oggi, praticamente, questo succede già, però in certi casi si
hanno delle valutazioni diverse rispetto alla effettiva realtà del
mercato in determinate località. Invece, un aggiornamento, una
maggior precisione, pur con i costi e gli oneri che questo
comporterebbe per la Regione, permetterebbe probabilmente una
maggiore trasparenza in tutti i tipi di appalto e, quindi, anche
una miglior qualità di rapporti tra i diversi operatori.
L'altro aspetto che volevo sottolineare è quello relativo
all'entità dei ribassi, per cui, in un certo senso, approviamo in
pieno la proposta dell'Assessore circa l'adozione di metodi di
diversi rispetto al minimo ribasso in determinati casi, perché,
oltre all'esempio illustrato dell'impresa che vuole volontariamente
perdere, ci sono e ci possono essere anche diversi e svariati
motivi dietro la scelta di offrire ribassi eccessivi.
Non voglio solo ricordare la esperienza che questa Regione ha
fatto una quindicina o una ventina di anni fa, quando ribassi
eccessivamente forti comportavano praticamente costi raddoppiati
alla fine dell'opera, perché si sprecavano effettivamente in quel
caso le perizie suppletive, oppure i lavori erano realizzati in
modo non conforme alle regole. Credo che questa esperienza tutti la
ricordino e non sia il caso di parlarne oltre.
L'altro aspetto è quello dell'eccessiva concorrenza che
potrebbe, come già sta succedendo, spingere alcune imprese ad
abbassare eccessivamente i prezzi, salvo cercare di rivalersi
successivamente, tramite mezzi perfettamente legali, quali quelli
che ha citato l'Assessore, delle riserve, oppure della richiesta di
formazione di nuovi prezzi.
Quindi, non ci spaventano particolarmente le riduzione minime
rispetto ai prezzi di appalto, e se i prezzi sono giusti dimostrano
la serietà dell'impresa che partecipa a questi appalti. Piuttosto è
opportuno che si cerchi di contrastare in tutti i modi il fenomeno,
che credo sia sempre avvenuto e sempre avverrà, delle imprese che
cercano di accordarsi non tanto per spuntare i massimi prezzi, ma
per concordare una divisione della "torta" che sia proporzionata
alle capacità tecniche ed umane che ciascuna impresa esprime.
Questo è sempre avvenuto e penso sempre avverrà, qualsiasi mezzo si
voglia adottare.
Quindi, sarà invece più opportuno controllare la formazione dei
progetti e dei prezzi e migliorare il controllo dei lavori, sia in
sede di direzione lavori, che in sede di collaudo, perchè riteniamo
che i lavori di qualsiasi natura siano, devono essere pagati in una
certa misura ed è giusto che lo siano, però si deve pretendere che
siano eseguiti a regola d'arte. Cioè, rispetto a un controvalore
monetario è necessario avere anche un'opera di pari importo e di
pari valore.
Queste sono le osservazioni che facciamo, in linea di massima,
condividendo, ripeto, quanto detto dall'Assessore. Per quanto
riguarda il primo punto della mozione, riteniamo che sia da
condividere, ma riteniamo altresì che, in pratica, si stia attuando
quanto proposto, perchè mi risulta che in determinati casi vengono
invitate ditte qualificate residenti o che hanno la sede fuori
Valle. E' chiaro che si deve ricorrere a imprese che diano una
certa garanzia, e non ad imprese qualsiasi.
Nel secondo caso la risposta l'abbiamo già data precedentemente,
nel senso che è opportuno, visto che la legge prevede e permette
diversi tipi di licitazione privata, adottare i tipi più consoni
rispetto ad ogni genere di appalto.
Per quanto riguarda il terzo punto, siamo anche noi d'accordo
che, rispetto alla normativa vigente che ha più di un secolo di
applicazione e che già ha provocato dibattiti, contestazioni, ma
nello stesso tempo anche conferme, basta adottare la
regolamentazione prevista per gli appalti europei, eventualmente
ampliandone il campo di applicazione per importi che siano
inferiori a quelli previsti dalla Comunità Economica Europea. Credo
che non ci sia nulla da inventare, se non adottare ed applicare
fino in fondo le norme che già esistono. Ecco, questa è la nostra
posizione.
PRESIDENTE:
La parola al Consigliere Lustrissy; ne ha
facoltà.
LUSTRISSY - (D.P.):
Il dibattito che si è svolto in
Consiglio dimostra quanto sia stata inutile la polemica che si è
svolta in questi ultimi tempi, fuori da quest'aula, anche se
giustificata. Tutto questo è stato alimentato anche da una certa
curiosità degli addetti alla stampa i quali hanno, in certo qual
modo, stimolato la fantasia di certi politici.
Io credo che, da quanto è stato detto, il dibattito abbia
assunto i connotati più precisi e più veri di quella che può essere
l'attività che si svolge all'interno di questo Consiglio nel
rispetto delle prerogative di ognuno.
Bene, credo che dopo l'esposizione udita, al di là delle cose
scritte o dette in questi giorni da parte del Capogruppo del
Partito Comunista Mafrica, i connotati del problema hanno assunto
una dimensione amministrativa tale che non possono essere ignorati
i dati inconfutabili e abbastanza precisi offerti a questo
Consiglio che, così, potrà fare alcune riflessioni sul settore
degli appalti e sul settore dei lavori pubblici.
Detto questo, dobbiamo dire che le cose dette hanno fatto
emergere alcune riflessioni che in parte sono già state fatte e che
sono state ammesse, peraltro, anche dall'Assessore ai Lavori
Pubblici, e cioè che questo sistema di appalti - il più usato è
quello della licitazione privata - ha messo in evidenza le carenze
di una legislazione che deve evolversi, però ha anche mostrato gli
aspetti positivi di questo tipo di normativa che permette
all'amministrazione regionale di adottare dei meccanismi di difesa.
Ed è proprio questo il punto centrale della questione.
Se è vero, come è vero, che l'indagine ha messo in evidenza la
possibilità, riferita alle teorie sviluppate dal Consigliere
Mafrica che è un matematico, di certe coincidenze (e questo a
livello di ragionamento logico-scientifico non fa una grinza), è
altrettanto certo che di fronte a questa possibile turbativa nel
sistema degli appalti, la quale, e non è stato nascosto da nessuno,
né da una parte né dall'altra, potrebbe verificarsi e creare
all'amministrazione regionale dei problemi, inducendo
l'amministrazione stessa ad adottare delle opportune correzioni al
sistema posto in essere attualmente.
In pratica, l'unico sistema adottato è stato quello del massimo
ribasso. La licitazione privata - lo hanno detto un po' tutti, ma
credo che lo ammettano anche quelli che seguono più da vicino
l'evoluzione di questa materia - ormai, nel tempo in cui si vive,
con la situazione di mercato esistente, è il sistema più confacente
a quelle che sono le esigenze della pubblica amministrazione, cioè
di realizzare un po' più rapidamente delle opere.
Però questo sistema presenta anche delle difficoltà e degli
inconvenienti. La licitazione privata, che era stata prevista dalla
vecchia legislazione come eccezione, sta diventando infatti la
norma (questa è la constatazione che facciamo oggi) per cui alcuni
correttivi sono stati introdotti, in sede legislativa, per ovviare
a questi inconvenienti.
Questi correttivi sono stati evidenziati, e credo che l'impegno
della Giunta e dell'Assessore sia stato anche quello, preso atto di
questa situazione che nessuno nega, di utilizzare tutte le
possibilità (le più logiche rispetto ai lavori da appaltare) di
licitazione privata, che sono i cinque tipi previsti dalla
normativa, in alternativa tra di loro, perchè, adottando per lunghi
anni lo stesso sistema probabilmente si corre il rischio
dell'assuefazione. L'assuefazione porta, a un certo punto, gli
inconvenienti sul piano tecnico che tutti conosciamo.
Questo è uno dei primi punti su cui riflettere, per cui credo
che uno dei primi risultati positivi dell'indagine (chiamiamola
indagine amministrativa) condotta in questo modo, al di là di tutti
i fronzoli e le aggettivazioni apparse sulla stampa, sia in
definitiva l'impegno dell'amministrazione regionale di adottare
delle contromisure opportune, utilizzando, da una parte dei sistemi
di appalto indicati dalla legge e, dall'altra, aggiornando l'elenco
delle imprese. Teniamo presente che esiste anche una norma
abbastanza precisa, nel caso di esclusione dal novero delle ditte
preferenziali, che deve essere osservata, se è vero, quanto diceva
l'Assessore circa il fatto che molte ditte vengono escluse nel caso
di negligenza individuata nel comportamento passato dell'impresa, o
di malafede nei rapporti con l'amministrazione. L'esclusione, in
questo caso, deve essere dichiarata con atto amministrativo.
L'impresa che si trova in queste condizioni, sul piano della
legittimità, deve avere la possibilità di fare valere le proprie
ragioni per contestare all'amministrazione eventuali errori da
questa compiuti. Questo atto amministrativo deve essere comunicato
ai Ministeri competenti affinchè, nel circuito, venga tenuta
presente la situazione di questa impresa, per evitare che ci siano
delle esclusioni non motivate e, dall'altra parte, per evitare alle
amministrazioni ricerche dispendiose ed inutili di fronte alle
varie imprese che fanno richiesta di partecipazione
all'appalto.
Tutto il resto appartiene alla insindacabilità degli atti
adottati dall'amministrazione. Cioè accettare gli inviti di
partecipazione dopo la dovuta pubblicità, comporta, anche da parte
dell'amministrazione, l'esercizio di una attività discrezionale che
non si può fissare per legge. Niente di male, dunque, se
l'amministrazione regionale, invece che invitare tutte le ditte
iscritte, ne invita solo alcune, tutte in rapporto ai lavori. Viste
certe considerazioni fatte, sarebbe opportuno invitare il maggior
numero possibile di ditte, che presentino i requisiti di
affidabilità, per poter operare la scelta soprattutto, come diceva
bene l'Assessore, quando ci troviamo a fare la licitazione privata
in base al metodo delle medie: è certo che bisogna avere un numero
di partecipanti sufficienti per rendere efficace questo metodo,
altrimenti diventa un esercizio inutile.
Sempre in termini generali, per quanto riguarda le possibilità
di turbativa nella partecipazione agli appalti, devo osservare che
la turbativa non si verifica solo con l'accordo fra le imprese, ma
si può verificare anche con l'astensione della partecipazione
all'appalto, perchè l'impresa scientemente può produrre dei
documenti negativi, nel senso che sono poco idonei alla
partecipazione all'appalto. Questo è anche un altro tipo di
comportamento che è punito dalla norma penale. Cioè
l'amministrazione che ha da fare con questo tipo di offerte può
rendersi conto di cosa sta succedendo, dei giochi che si possono
svolgere attorno all'amministrazione, come allo stesso modo
costituiscono turbativa la non osservanza dei termini, la non
pubblicità.
In altri termini l'amministrazione adotta sempre il sistema di
pubblicità a norma di legge, pubblicità che viene data attraverso i
sistemi di informazione previsti dalla legge, per cui, se esiste
sotto banco questo accordo, questa volontà consapevole non di
recare danno all'amministrazione in questo caso, ma di turbare in
qualche modo l'attività degli appalti, chi ha degli elementi
precisi ha anche il dovere di fornirli a chi deve indagare su
queste situazioni. Però siamo ancora sul piano amministrativo:
nessuno ha messo in evidenza, oltre al sospetto, dei fatti certi
che impongano all'amministrazione di ricorrere alle procedure
previste dal Codice Penale, denunciando i fatti di cui viene a
conoscenza.
Per quanto riguarda poi l'aspetto normativo, occorre ribadire
che è vero tutto quanto è stato detto, e cioè che le forme
legislative che abbiamo in Italia sono abbastanza rispondenti a
queste esigenze dell'amministrazione: anzi, sono troppo garantiste,
nel senso che a volte impediscono procedure rapide a vantaggio
delle attività pubbliche. Ricordava, come paradosso, l'Assessore
Borbey alcune norme relative alla scrittura: non sono le uniche, ce
ne sono tante altre che oggi fanno solo perdere tempo, però devono
essere osservate, altrimenti c'è la possibilità che avvengano delle
contestazioni.
Oggi abbiamo laboratori e sistemi di contabilità di un certo
tipo: sarebbe opportuno, forse, tenerne conto. Quindi bisogna
accogliere quella raccomandazione contenuta nella mozione perchè
l'Amministrazione regionale attui procedure efficaci, per quanto
possibile, salvando alcuni metodi che sono di per sè già collaudati
nel tempo.
A seguito dei soliti tiri mancini a livello centrale, anche il
Ministero dei Lavori Pubblici ha dovuto fare certe considerazioni,
che sono sfociate in nuove norme che garantiscono l'amministrazione
ancor più di fronte a queste situazioni.
Quindi, è anche vero e giusto quello che diceva il Consigliere
Mafrica: le Regioni hanno potestà primaria nel settore dei Lavori
Pubblici di loro competenza, per cui possono dotarsi di strumenti
regolamentari che tengono conto dei principi generali adattandoli
alle proprie esigenze. Però, fino a questo momento, non mi risulta
che alcuna Regione, almeno fino all'anno scorso, abbia adottato o
stabilito con legge delle procedure regionali diverse da quelle
vigenti, se non marginalmente.
Per concludere, credo che debba essere attentamente valutata la
situazione messa in evidenza dalla ricerca condotta, al fine di
ricondurre nei binari giusti la gestione dell'amministrazione; di
conseguenza, facciamo nostra la preoccupazione espressa dal Gruppo
Comunista ed invitiamo l'amministrazione regionale - con l'impegno
della Giunta e dell'Assessore - ad adottare quei correttivi che
sono già stati annunciati studiando eventuali norme modificative
della normativa in atto anche per sfrondare questa normativa della
parte inutile e al fine di rendere più certe le operazioni relative
agli appalti in sede regionale.
Per quanto riguarda i toni della polemica, io osservo che certi
titoli del giornale "Le Travail" hanno innescato un po' la miccia.
Se non ci sono dei fatti precisi che dicono chiaramente che la
turbativa c'è e ci sono le testimonianze circostanziate, scrivere
certe cose, avanzando non solo dei sospetti ma indicando delle cose
più impegnative e precise, forse ha turbato l'animo degli
amministratori addetti ai lavori.
Bisogna usare un po' di cautela in queste circostanze, perchè è
facile fare di ogni erba un fascio. Oggi basta una comunicazione
giudiziaria per rovinare politicamente una persona: quando un
politico è destinatario di una comunicazione giudiziaria, poi non
c'è santo che lo rimetta in circolo.
Allora, se si hanno degli elementi da comunicazione giudiziaria
si è pregati di andarli a presentare nel luogo opportuno; se,
invece, si vogliono fare delle valutazioni ed esprimere delle
argomentazioni sull'ordine della legittimità della azione
amministrativa, nel senso che la legge viene interpretata in un
modo un po' particolare, o che le norme non vengono applicate nel
modo giusto, ecco, questo è un altro tipo di denuncia, però non è
risultato che siano state fatte in questa sede.
In definitiva, crediamo che si possa superare la mozione con
voti positivi o negativi nell'esprimere questa raccomandazione
recepita, cioè che da una parte si pongano in essere quei
meccanismi correttivi di reazione per evitare che si formino delle
situazioni che possano ingenerare dei sospetti e, dall'altra, si
predisponga una certa normativa che sia più confacente a quelle che
sono le esigenze regionali.
Tutte le altre motivazioni, se ci sono, vanno ricondotte nella
sede opportuna, affinchè si possano prendere provvedimenti che non
sono di competenza di questo Consiglio.
PRESIDENTE:
La parola al Consigliere Carlassare; ne ha
facoltà.
CARLASSARE - (Dem.Prol.-Nuova Sin.):
Questo argomento, mi
sembra sia opportuno rilevarlo e sottolinearlo, è scabroso,
difficile da affrontare e molto importante. Dal modo in cui si è
venuta evolvendo la discussione, soprattutto sugli organi di
stampa, ha assunto una serie di caratteristiche che sono più da
processo penale, che riguardano cioè più la Magistratura che non il
dibattito in questa aula.
Ritengo che debba essere fatta una precisa discriminante; a noi
interessa dibattere i meccanismi che sono stati messi insieme
attraverso la formulazione di tutta una serie di dati. Ci devono
interessare, in quanto uomini politici che stanno discutendo
politicamente di questo problema, in modo marginale gli aspetti
giudiziari che possono accompagnare questa vicenda. Voglio essere
chiaro fino in fondo per quanto riguarda questo aspetto: io ritengo
(e poi tornerò anche su alcune dichiarazioni dell'Assessore) che
può anche darsi che una serie di imprenditori si siano messi
d'accordo per cercare di ottenere delle condizioni più vantaggiose.
Può anche darsi, io non lo so. Non necessariamente un gruppo di
persone che si riunisce può determinare quelle condizioni per cui
ci sono degli elementi di illegalità. Probabilmente questa sera una
grossa parte di noi andrà alla Croix Blanche a fare un incontro
conviviale ... (Interruzione) ...
Dal punto di vista politico sarebbe scorretto approfittare di
tale occasione per concludere strane trattative. Pur essendo
avversari sul piano politico, noi possiamo tranquillamente
incontrarci per mangiare e bere in allegria, senza secondi fini,
per cui questi sono elementi che vanno approfonditi in altra sede.
Se qualcuno, ha fatto in modo di determinare un appuntamento, un
rendez-vous, magari a metà Valle, può darsi che bevano, che mangino
e che digeriscano anche bene. Questo è un aspetto del problema.
Mi pare che da tutta questa discussione emerga un dato
fondamentale, cioè che c'è stato, a partire da metà del 1982 un
crollo delle percentuali di ribasso dell'asta. Questo mi pare sia
un dato inconfutabile e questo crollo di percentuale di ribasso
d'asta ha inizio dopo il 12 maggio 1982, quando è stato approvato
il piano lavori.
Ecco, io in questo caso mi permetto. di fare una domanda precisa
all'Assessore: i criteri con cui venivano affrontate le basi
d'asta, sono cambiati da prima del 12 maggio, o dopo il 12 maggio?
Perchè, se i criteri erano identici, se non ci sono state delle
grosse modificazioni sui criteri con cui sono state approntate
queste gare, noi constatiamo che dopo quella data c'è stato un
crollo dei ribassi d'asta.
A questo punto, se permettete, sorgono dei dubbi che dovrebbero
far riflettere parecchia gente, anche al di fuori di questa aula.
Si è deciso, nella formulazione degli appalti, di dare dei criteri
con proposte di costi molto risicate, per cui, questi signori che
partecipavano alle aste, non potevano che fare dei ribassi d'asta
minimi, rispetto a prima del 12 maggio. Va benissimo.
Se, però, i criteri sono identici, a me sorge un dubbio, e cioè
che qui si sia modificato qualcos' altro, e come sorge a me questo
dubbio dovrebbe sorgere a chi manipola queste cifre costantemente e
quotidianamente.
Questa è una prima domanda, e pregherei l'Assessore di darmi una
precisa risposta.
Ci sono state delle modifiche da prima del 12 maggio 1982 e dopo
il 12 maggio 1982 nei criteri di fissazione dei prezzi e dei costi
delle gare d'appalto in Valle d'Aosta?
Seconda questione: questa discussione deve essere fatta per
chiarire fino in fondo certi meccanismi e certe storture che
possono danneggiare, con cifre consistenti, le finanze della
Regione e, in ultima analisi, le finanze di tutti gli abitanti di
questa Regione.
Mi pare doveroso osservare, per esempio, che il Presidente della
Giunta sottolinea in ogni suo intervento, che è suo impegno, è
impegno della Giunta, di intervenire sempre nel modo migliore per
salvaguardare il denaro pubblico. Anche in questo caso vorrei porre
delle domande sulla base della controrelazione fatta dall'Assessore
e vorrei mi mi fossero date delle risposte. A un certo punto
l'Assessore ha affermato che anche la Giunta si era accorta che
c'era qualcosa che non andava. Io vorrei che illustrasse al
Consiglio cos'è quel qualcosa che ha insospettito anche la Giunta,
perchè sarebbe opportuna che la conoscessimo anche noi in modo da
poter discutere a ragion veduta, sui meccanismi da correggere,
sulle modifiche da apportare per quanto riguarda gli appalti.
Vorrei ancora far rilevare che, se è vero che le ditte che
operano nei confronti delle amministrazioni limitrofe, Piemonte o
Lombardia, vengono convocate con dei prezzi che sono dal 20-25%
superiori a quelli appaltati qui in Valle d'Aosta, a questo punto
io ritengo che potremmo tranquillamente convocare queste società,
abituate a ragionare in questi termini, perchè noi abbiamo dei
prezzi e dei costi che sono molto risicati. Probabilmente potremmo
avere quel numero sufficiente di ditte per cui è possibile e
opportuno trovare un metodo diverso di licitazione privata, secondo
il quale si valutano i migliori offerenti attraverso il metodo
della media e non attraverso quello del maggior ribasso d'asta.
In tal modo si possono allargare e far partecipare via via
queste ditte che ci garantiscono anche su una effettiva
concorrenzialità dei partecipanti alle aste, tenendo presente, che
io sono assolutamente contrario a voler scontare il prezzo con
tutti i modi possibili, sempre e comunque, perchè potrebbe essere
dannoso. In questo modo, adottando come metodo la media,
probabilmente riusciremmo a non cadere in quegli inconvenienti che
sono stati sottolineati dal Consigliere Nebbia.
Per quanto riguarda alcuni altri aspetti, io vorrei ricordare
che l'impresa Follioley, quando l'ha ritenuto opportuno, ha ben
pensato di farsi, per quanto riguarda l'IVA versata, una società a
Torino, o appoggiarsi ad una società, non so bene quali siano i
meccanismi di questa società. Faccio un esempio: la STRA, che non
ha più sede in Valle d'Aosta, ha sede da un'altra parte. Non penso
che sia questo un criterio che debba guidare nel modo più totale ed
assoluto il comportamento della Regione, in quanto si può andare
incontro a grossi inconvenienti volendo facilitare le aziende che
operano che hanno la sede legale in Valle d'Aosta, soprattutto per
quanto riguarda lavori di notevole entità.
D'altra parte, io convengo che uno dei criteri da adottare
sempre, e non solo per quanto riguarda gli appalti, sia la qualità
del lavoro fornito, perchè una buona qualità corrisponde, in ultima
analisi, anche a un notevole risparmio. Vorrei proprio che si
andasse a scoprire fino in fondo, per esempio, chi ha progettato e
chi ha costruito il tetto del Beauregard, che adesso dobbiamo
ricostruire con una spesa di svariate centinaia di milioni. Se non
ricordo male, è stato impermeabilizzato una decina di anni fa e
adesso è completamente da rifare.
Ben venga, quindi, questo criterio alla luce del sole, per cui
le ditte che non danno una prestazione qualitativamente
sufficiente, sono cancellate pubblicamente dagli elenchi,
specificando la motivazione. E' un servizio che viene fornito alla
pubblica amministrazione e magari a un qualsiasi privato cittadino
che deve farsi eseguire un lavoro, perchè avrà la possibilità di
informarsi su quella che è la capacità tecnica o l'onestà di tutta
una serie di imprenditori. Per cui, ben venga questa soluzione.
Sono d'accordo anche sul fatto di creare un prezzario regionale,
perchè ci consente di avere più omogeneità per quanto riguarda la
formulazione di queste gare di appalto.
Detto tutto questo, ritengo che il criterio che ci deve guidare
sia quello di cogliere fino in fondo una serie di perplessità che
sono state bene o male accettate da tutti, emergenti dal lavoro da
"travet" fatto dal Gruppo Comunista che è andato a controllare
decine di migliaia di mandati di spesa, migliaia di delibere, per
cui sono emersi questi dubbi (... Interruzione ...)
Il fatto che lavorino molto non vuol dire che lavorino bene, per
cui possiamo sempre adottare il criterio della qualità del
lavoro!
Io ritengo che questa mozione del Partito Comunista vada
accettata soprattutto nello spirito che si propone, che è quello di
cercare di garantire l'amministrazione regionale da possibili
intrecci di interessi che possono essere anche legali, perchè non
necessariamente quando si fanno delle combines si va fuori dalla
legalità, ma che vanno contro gli interessi della pubblica
amministrazione, e, in ultima analisi, dei cittadini: è Pantalone
che paga, per adoperare una frase molto cara al nostro
Presidente.
PRESIDENTE:
La parola al Consigliere De Grandis; ne ha
facoltà.
DE GRANDIS - (P.R.I.):
Io ho molto apprezzato il lavoro
fatto
dal Consigliere Mafrica, e, al di là di quelle che
possono essere le code polemiche o gli articoli sul giornale che
lascerei al Consigliere Mafrica e all'Assessore Borbey in maniera
del tutto personale e privato.
Mi interessa, invece, questo tipo di lavoro fatto dal
Consigliere Mafrica, perchè ritengo sia un esempio di cosa può
essere la critica costruttiva. Ho avuto modo, attraverso questo
lavoro, di farmi una conoscenza estremamente importante su un
aspetto della pubblica amministrazione, e credo che questo lavoro
sia servito a tutti i Consiglieri soprattutto ai cittadini per
riuscire ad avere una maggiore trasparenza di quello che è
l'apparato pubblico, trasparenza che tutti, credo, auspichiamo.
Devo anche dire che, non avendo competenza in materia, con tutto
il lavoro fatto dal Consigliere Mafrica sono andato a Torino ad
interpellare gli esperti economici del mio Partito i quali, a loro
volta, hanno preso contatto con tecnici del Genio Civile e
dell'ANAS, quindi, mi hanno dato una serie di chiarimenti che mi
sono stati utilissimi per capire il valore e la validità di quel
lavoro così come è stato fatto, e capire anche certi meccanismi che
mi erano oscuri.
Che cosa sono riuscito a sapere? Intanto che non esiste un
metodo di appalto, tra quelli previsti dalla legge, che garantisca
contro combines o contro intese della controparte. Questo lo dicono
i tecnici dell'ANAS e del Genio Civile. In più mi dicono che il
comportamento delle imprese che concorrono agli appalti è
fortemente condizionato dalla situazione di mercato. Vale a dire
che si può tranquillamente assistere, in tutte le parti d'Italia, a
comportamenti delle imprese che sono diversi a seconda che i lavori
siano tanti o pochi. I grandi amici diventano improvvisamente
nemici, i grandi nemici diventano improvvisamente amici. Questo si
è verificato anche in Valle d'Aosta; basta vedere i dati 1981/1982:
le medesime imprese che si facevano concorrenza con sconti che sono
arrivati ai limiti del 50%, quindi assolutamente non remunerativi -
impossibile che fossero remunerativi nel momento in cui i lavori
che l'amministrazione affidava erano pochissimi perchè la nostra
amministrazione non aveva soldi - approvato il riparto fiscale e un
piano lavori di una vastità notevole, da nemiche sono diventate
amiche e hanno cercato, evidentemente, di non recarsi danno a
vicenda, ma di dividersi la torta nel miglior modo possibile.
C'è un altro fatto, mi si dice: quando il lavoro c'è e
un'impresa impegna la struttura umana e la struttura tecnica, prima
di assumere un altro lavoro si preoccupa di valutare se ha
convenienza ad ampliarsi, quindi di investire nuovamente in
macchinari ed assumere altro personale per poter affrontare quel
dato lavoro. A fronte di una scelta di questo tipo, è impensabile
che un'azienda di questo genere possa esporsi ad un ribasso d'asta
di grosse proporzioni. Evidentemente deve valutare la necessità che
il margine di profitto sia tale da consentirle una certa garanzia
nell'ingrandirsi e nell'investire nuovi
capitali.
Tutti questi fattori non sono purtroppo dominabili dalla
pubblica amministrazione. Tra l'altro, è venuto a galla quello che
ha già detto l'Assessore Borbey, e cioè che i prezzi adottati dalla
Valle d'Aosta sono inferiori a quelli delle Regioni del triangolo
industriale. Ecco un altro fattore che va ad incidere sulla
possibilità di adottare sconti più o meno elevati.
Io credo che tutto quello che si può fare sia prendere spunto
dal lavoro fatto da Mafrica per tenere presso l'Assessorato un
quadro della situazione degli appalti, in modo tale da poter
cogliere queste variazioni di comportamento da parte delle imprese
appaltanti e poter, in questo modo, prendere delle contromisure,
con l'adozione di formule diverse a seconda dei casi e delle
necessità. Mi si conferma che non esiste una formula, un metodo di
appalto che ci garantisca da tutti questi rischi, però mi si dice
che, a seconda del tipo di lavori, a seconda delle condizioni da
adottare, una certa formula piuttosto che un'altra può fornire
delle garanzie in più. Vedi il sistema dell'asta, del valore medio,
che, tra l'altro, può garantire contro gli eccessivi ribassi che
sono un danno per l'amministrazione, non un vantaggio, perchè
evidentemente quei lavori, nella migliore delle ipotesi, verranno
fatti molto male, rivelandosi un danno per la pubblica
amministrazione. Vedi i sistemi che richiedono l'intervento di
ditte esterne che, essendo a conoscenza dei rapporti intercorsi tra
le ditte locali, possono rappresentare quel momento di rottura
necessario per riequilibrare le cose.
Credo che questi mezzi vadano adottati con una certa
intelligenza, con una certa cautela, specialmente quello
dell'invito delle ditte esterne, perchè è evidente che abbiamo
interesse a favorire le nostre aziende e il personale che vi
lavora, per ragioni di carattere sociale, ovviamente, per favorire
l'occupazione e anche per ragioni di carattere finanziario, visto
che chi paga in Valle le imposte dà indirettamente un beneficio
rappresentato dal rientro di tali somme, dovuto al riparto
fiscale.
Io direi che sono questi i metodi da adottare, per cui la
mozione del Partito Comunista non può essere votata così com'è in
quanto impegnerebbe la Giunta ad adottare un altro sistema fisso
che, evidentemente, avrebbe gli stessi difetti e porterebbe gli
stessi svantaggi che ha dato l'adozione di un sistema fisso per un
anno, determinando questi riflessi negativi. Tali metodi possono
costituire delle indicazioni da seguire, da parte dell'Assessorato,
ogni qualvolta si ritenga che possano esserci, nella controparte,
delle intese per ottenere maggiori vantaggi a danno
dell'amministrazione; l'adozione di quei metodi, appunto, potrebbe
consentirci di frenare queste tendenze.
L'Assessore Borbey, nelle considerazioni che ha fatto in
riferimento ai vari punti della mozione, ha sostenuto molte di
quelle indicazioni, per cui credo che abbia lui stesso tutto
l'interesse a migliorare l'andamento degli appalti senza offrire il
fianco a critiche, o a sospetti, che evidentemente vanno
allontanati nel miglior modo possibile.
PRESIDENTE:
La parola al Consigliere Tonino; ne ha
facoltà.
TONINO - (P.C.I.):
Io faccio soltanto delle brevissime
considerazioni, anche perchè l'ora è tarda, per sostenere quelle
che sono, a nostro avviso, le indicazioni formulate nella nostra
mozione. Per capire tali indicazioni, credo che sia innanzitutto
necessario riprendere un concetto, condiviso anche da altri
Consiglieri, e cioè che deve essere contrastata la possibilità di
accordi tra le imprese la quale si traduca in un danno nei
confronti dell'amministrazione regionale.
Non esistono, e sono d'accordo con il Consigliere De Grandis e
con gli altri che l'hanno già detto, metodi scientifici per ovviare
a questo possibile inconveniente. E' indubbio, però, che se
l'amministrazione cambia e adatta di volta in volta il metodo
d'appalto e ha di fronte una visione di quello che è l'andamento e
l'atteggiamento delle imprese, può contrastare, secondo noi
efficacemente, questa possibilità.
E' questo l'atteggiamento che, secondo noi, è venuto meno, e che
ha in sostanza permesso che queste possibilità di accordo fossero
probabilmente effettuate, tant'è che, non è un mistero, una buona
parte dei cittadini valdostani parla di questo problema.
La nostra opinione, perciò, è che la Regione non debba tanto
emanare delle norme, le quali, però, potrebbero anche essere
studiate. Abbiamo volutamente parlato nel 3° punto di normative, e
cioè di normative di comportamento della pubblica amministrazione
in questa fase delicata dell'appalto dei lavori pubblici. Ad
esempio, il problema di invitare le imprese iscritte: noi siamo
insoddisfatti dell'affermazione fatta dall'Assessore Borbey che
dice: "tendenzialmente", oppure "nei limiti del possibile". La
nostra opinione è che devono essere trasparenti le ragioni per cui
alcune imprese iscritte, e che fanno la richiesta, non vengono
invitate dalla pubblica amministrazione. Questo è un elemento che
dovrebbe essere tenuto contro nel ripensamento, anche attraverso
una normativa del comportamento della Regione.
Al punto 1) della mozione, si parla dell'invito anche di alcune
imprese esterne. Ecco, io mi permetto di contestare l'affermazione
che viene normalmente fatta. E' opportuno che a questo metodo si
ricorra sempre più frequentemente, e questo è il senso della
richiesta che noi abbiamo fatto nel punto 1).
Per quanto riguarda gli altri due punti, la nostra opinione è
che si debbano articolare i metodi di appalto in modo da
contrastare queste possibili truffe nei confronti della pubblica
amministrazione. Gli altri accorgimenti, come, per esempio, il
sistema di un prezzario regionale, possono essere molto utili, così
come siamo d'accordo con la preoccupazione che è stata avanzata in
questa sede, e cioè che il massimo ribasso d'asta non garantisce in
pieno gli interessi della Regione. Questa preoccupazione, però,
deve essere conseguentemente ovviata anche attraverso sistemi di
appalto che siano diversi dal massimo ribasso praticato; il sistema
della media è un sistema che, per esempio, garantisce da questo
punto di vista.
Io volevo rimarcare questi aspetti, che costituiscono il
nocciolo della mozione che noi abbiamo presentato, e sono queste le
ragioni per cui credo che la mozione debba essere votata in questo
modo. Evidentemente siamo pronti ad eventuali modifiche ai punti
specifici, purchè vadano nel senso delle preoccupazioni che noi
abbiamo espresso.
PRESIDENTE:
La parola al Consigliere Mafrica; ne ha
facoltà.
MAFRICA - (P.C.I.):
Noi siamo soddisfatti di come si è
svolta la discussione nel Consiglio, perchè sono state escluse
polemiche che potevano essere di parte andando alla sostanza del
lavoro fatto e delle proposte. Il senso della mozione, cioè la
possibilità di un danno per l'amministrazione, ci sembra che sia
stato condiviso da altri Consiglieri. Ci sembra che già nella prima
risposta dell'Assessore fosse stata espressa la volontà di cercare
dei rimedi a situazioni che hanno presentato per il passato dei
rischi.
Noi su molte cose dette siamo d'accordo; non insistiamo, per
esempio, sul punto 2), in merito al fatto che si usi sempre il
metodo della media. Se può essere utile per l'approvazione della
mozione, possiamo scrivere "di utilizzare per le licitazioni
private di volta in volta il metodo ritenuto più opportuno", invece
che soltanto quello dell'offerta di miglior ribasso. Per andare
incontro a questa esigenza, tenendo conto della discussione
avvenuta, siamo ancora dell'idea che il prezzario regionale
potrebbe essere una soluzione che permetterebbe anche agli stessi
Consiglieri di verificare, volta per volta, i bandi di concorsi e
non di fare poi ragionamenti complessivi.
Quindi, crediamo che si possa fare questo sforzo per
fronteggiare una situazione nuova, che è il passaggio da un importo
di lavori pubblici di 15-20 miliardi, a un importo di 100 miliardi,
che diventa di 125 miliardi con l'integrazione approvata oggi. Per
far fronte a una situazione di questo tipo, per garantire la
trasparenza delle operazioni e la tutela dell'amministrazione
regionale da ogni possibile interferenza, crediamo che si debbano
prendere una serie di iniziative, tra cui molte di quelle
esposte.
Si potrebbe quindi approvare la mozione, con la correzione che
ho detto rispetto ai metodi, come impegno da verificare e da
portare avanti; la mozione cioè non parola per parola (a meno che
non vengano delle proposte) ma come impegno dell'amministrazione
regionale.
PRESIDENTE
: Dichiaro chiusa la discussione generale e do
la parola all'Assessore ai Lavori Pubblici Borbey; ne ha
facoltà.
BORBEY - (D.C.):
Ribadisco che Mafrica ha capito che da
questa discussione è emersa, da parte di tanti Gruppi, una grossa
preoccupazione e che è stato leso l'interesse dell'amministrazione.
Io ho capito tutto il contrario.
Ribadisco che la Giunta regionale, nel discorso degli appalti,
si è comportata nella maniera migliore per tutelare gli interessi
dei cittadini valdostani. Dando l'indirizzo politico di limitare il
numero delle imprese non valdostane per dar lavoro in Valle
d'Aosta, noi abbiamo verificato, appalto per appalto, i prezzi, ben
sapendo che il numero delle imprese era esiguo, e che ci potevano
essere degli accordi. Questo lo ribadisco: abbiamo tutelato
l'interesse dell'amministrazione fissando dei prezzi che, anche
senza ribasso, venivano aggiudicati. Questo è quanto io mi sento di
dire in questo momento.
Abbiamo detto che siamo disponibili e ci riteniamo in dovere di
verificare ogni volta, più approfonditamente, il discorso, anche
perchè, giustamente, si è detto che dal 1982 la mole dei lavori è
cresciuta, ma ciò non toglie che in futuro l'Assessore ai Lavori
Pubblici che oggi è Borbey e domani può essere un altro, potrebbe
essere accusato dalla minoranza che dirà: "adesso, dato che ci sono
tre diversi sistemi di appalto, si sceglie sempre il sistema che è
più conveniente all'impresa". Non vorrei che succedesse questo, da
parte del gruppo della minoranza, perchè l'indirizzo, io lo
ribadisco, da parte vostra, è stato prettamente politico.
PRESIDENTE:
La parola al Presidente della Giunta; ne ha
facoltà.
ANDRIONE - (U.V.):
Ripeterò quanto è già stato detto e
cercherò di essere brevissimo. Esiste una preoccupazione comune tra
gli estensori della mozione, la Giunta e la maggioranza regionale,
che è quella di garantire la massima correttezza nell'espletazione
degli appalti regionali.
Se è avvenuto, e il Consigliere Lustrissy lo ha spiegato bene,
che vi siano stati degli accordi, non è detto che l'accordo di per
sé porti danno alla Regione, perchè il ribasso dell'1,36% può
essere il ribasso migliore ottenibile. E' però vero che l'accordo,
di per sé, costituisce turbativa d'asta e, come tale, deve essere
condannato. Noi faremo tutto il possibile - ne prendiamo impegno
formale - per condannare queste pratiche che sono volte - almeno da
quanto ho potuto appurare perchè anch'io chiedo delle informazioni
come fa il Consigliere De Grandis - più a garantire il lavoro che a
frodare l'amministrazione la quale, evidentemente, si tutela prima
stabilendo certi prezzi.
Secondo aspetto: gli inviti. Anche qui il Consigliere Lustrissy
ha già illustrato il problema, ma, ripeto, gli inviti vengono fatti
in base a una situazione contingente. E' contrario all'interesse
generale invitare una impresa relativamente piccola, iscritta fino
a 250 milioni, che abbia già due lavori regionali, o qualche volta
tre, con un cantiere a Champorcher e l'altro a La Salle. Questa
impresa si troverebbe certamente in difficoltà, che
l'amministrazione sconterebbe con proroga, a richiesta, di 60
giorni per finire i lavori.
Terzo ragionamento: non è stato fatto, ma è estremamente
importante. In periodi di prezzi crescenti, e con quella sciagurata
legge della revisione dei prezzi (quella di per sé è una turbativa)
che cosa succede? Che c'è purtroppo una tendenza, che deve essere
combattuta, ad allungare il tempo dei lavori. Il Consigliere
Carlassare mi cita sovente ed io spero che continui a farlo, anche
perchè evidenzio sovente il fatto che per arrivare dall'Eglise alla
Croix Noire ci è voluto un tempo che sfida ogni e qualsiasi record
negativo in fatto di lavori pubblici!
Tutte queste considerazioni, che sono di tipo amministrativo, ci
trovano perfettamente concordi con gli estensori della mozione; non
lo siamo invece per quello che sottintendete, cioè negligenza, o
peggio, come è stato fatto sulla stampa, connivenza da parte di
politici o di funzionari dell'amministrazione regionale. Fino a che
- e qui parlo come responsabile dell'amministrazione - si tratta
soltanto di illazioni e insinuazioni, noi siamo costretti a
respingerle. Il giorno in cui qualcuno mi porterà un documento
firmato che prova certe accuse, come ho fatto molte volte, prometto
di non parlare con nessuno e di andare direttamente dal Procuratore
della Repubblica. Punto e basta.
Fino a quel momento lì, noi, purtroppo, non possiamo fare altro
che sentire chiacchiere, parole che corrono, e naturalmente queste
parole vengono amplificate. In un piccolo paese come la Valle
d'Aosta, dove magari ci sono delle imprese che fanno la parte del
leone, vi è una maggiore tendenza a dare la biacca nera a tutto e a
tutti.
Noi questo tipo di discorso non l'accettiamo, per cui votiamo
contro la mozione non per la parte amministrativa, ma per i
sottintesi politici che ancora oggi sono stati, anche se molto
attenuati, in parte illustrati.
PRESIDENTE:
Colleghi Consiglieri, passiamo quindi, con la
conclusione del Presidente della Giunta, al voto sulla mozione. Il
Consigliere Mafrica chiede la parola per dichiarazione di voto; ne
ha facoltà.
MAFRICA - (P.C.I.):
Innanzitutto io ribadisco
l'emendamento che avevo formulato prima: invece di utilizzare
sempre il metodo della media, o dei suoi correttivi, propongo di
utilizzare di volta in volta il metodo più opportuno avendo
raccolto questa argomentazione. Dunque il testo della mozione: "ad
utilizzare per le licitazioni private, di volta in volta, il metodo
più opportuno" (... Interruzione ...).
L'avevo detto prima. Spiego perchè. Noi abbiamo presentato una
mozione: possiamo capire che non venga approvata per ragioni di
tipo politico, vogliamo però che il testo della mozione, lo spirito
della mozione e le proposte siano chiare e si riferiscano a tutto
quello che abbiamo affermato prima.
In effetti, comprendiamo la posizione del Presidente della
Giunta, perchè noi, implicitamente, un rilievo al comportamento
dell'Assessorato ai Lavori Pubblici, che non ha per tempo avvertito
questi problemi emergenti, l'abbiamo fatto e continuiamo a farlo: e
questo rilievo è indirizzato anche alla Giunta.
PRESIDENTE:
La parola al Consigliere Carlassare per
dichiarazione di voto.
CARLASSARE - (Dem. Prol. - Nuova Sin.):
Al di là delle
polemiche, credo che, da parte del Presidente della Giunta,
respingere questa mozione significhi non fare chiarezza. Mi pare
che qui nessuno abbia voluto usare un tono scandalistico, che si
sarebbe potuto dare a tutti gli interventi; nessuno ha messo in
discussione che le cose, così come sono, in effetti rendono
possibile una serie di operazioni, indipendentemente dalla volontà
della Giunta e del Consiglio, che possono arrecare danno
all'amministrazione e che possono anche configurarsi, come ha
spiegato benissimo il Presidente, come operazioni da perseguire dal
punto di vista penale.
Proprio per questi motivi io ritengo che lo spirito della
mozione si sarebbe dovuto accettare, cercando, attraverso un
impegno formale e formalizzato, di modificare questi meccanismi,
creando dei presupposti per cui anche solo illazioni, solo voci di
questo genere, non abbiano più a verificarsi. Dichiaro, quindi, di
votare a favore della mozione.
PRESIDENTE:
Metto in approvazione la mozione per alzata
di mano.
ESITO DELLA VOTAZIONE
Presenti: 25
Votanti: 25
Favorevoli: 6
Contrari: 19
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK