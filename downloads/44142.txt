Consiglio Regionale della Valle d'Aosta - Oggetto del Consiglio n. 1204 del 26 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1204 del 26 gennaio 2022 - Resoconto
OGGETTO N. 1204/XVI - Interpellanza: "Risoluzione delle
criticità che impediscono la fruizione di alcuni castelli e
monumenti storici valdostani alle persone con disabilità".
Bertin (Presidente) -
Punto n. 23 all'ordine del giorno.
Per l'illustrazione il consigliere Ganis, ne ha facoltà.
Ganis (LEGA VDA) -
A Gressoney-Saint-Jean è possibile
visitare il Castel Savoia, una splendida villa voluta dalla Regina
Margherita situata in una bellissima posizione ai piedi del Colle
della Ranzola, con una splendida vista che domina su tutta la
valle. Un castello da visitare ma, ahimè, non per tutti. Infatti,
all'interno del castello c'è un ascensore che permetterebbe, uso
volutamente il condizionale, a tutte le persone di poter salire nei
piani alti del castello. Peccato che il summenzionato ascensore non
funzioni da moltissimo tempo e forse anche di più. Da quanto
abbiamo appreso è fermo da almeno due anni e, se pure il
malfunzionamento sia stato segnalato più volte da parte di chi ci
lavora, nulla è cambiato. Questo ci rattrista, perché sono mesi che
lavoriamo per valorizzare al meglio le nostre eccellenze e poi
veniamo a conoscenza del fatto che un ascensore, utile e
fondamentale per garantire e permettere l'accesso ai vari piani del
castello a tutti i visitatori, non funziona da parecchi anni. Da
quello che è emerso molte sono state le segnalazioni del personale
preposto, ma il sensore rimane ancora fermo ed immobile.
Dato che per poter rendere visitabili questi monumenti storici e
per adattarli a tutte le normative vigenti sono stati spesi ingenti
somme, una struttura come un ascensore dovrebbe funzionare a regime
e, se bloccato per un guasto, il personale autorizzato dovrebbe
farlo ripartire al più presto, al fine di poter garantire un
servizio ottimale. Ecco perché, come gruppo, interroghiamo
l'assessore competente per conoscere: se tale segnalazione
corrisponda al vero; quali siano le intenzioni dell'amministrazione
regionale per risolvere il problema e per quale ragione non si sia
ancora intervenuti.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie per aver sollevato il
tema, collega Ganis: mi ha dato modo di "attenzionarlo". Per
ricostruire la situazione, le faccio una breve premessa che mi
hanno scritto e che abbiamo condiviso con le strutture.
La valorizzazione dei siti storici e dei castelli della regione
parte dalla volontà di offrire a tutti la possibilità di fruizione
degli stessi, ma deve altresì - a norma di legge - tutelare e
conservare la struttura materiale e valorizzare la storia degli
stessi. Pertanto, l'approccio ai castelli e ai siti storici parte
dal presupposto che i beni in oggetto siano unici e
irriproducibili, caratterizzati da elementi archeologici,
architettonici e artistici differenti l'uno dall'altro.
L'approccio, ai sensi della normativa vigente in materia, il codice
dei beni culturali e del paesaggio, prevede un attento
riconoscimento di tali aspetti e il loro rispetto in termini di
tutela e conservazione, anche ai fini della pubblica fruizione,
mediante interventi di riqualificazione compatibili ed
espressamente progettati in ottemperanza alle norme di settore. Per
questi motivi ogni intervento è unico e non sempre è possibile
annullare tutte le criticità di percorribilità e di fruizione da
parte di tutti i soggetti coinvolti.
Con un delicato intervento presso il Castel Savoia di
Gressoney-Saint-Jean è stato possibile inserire un ascensore
appositamente progettato e realizzato che, proprio per la sua
particolarità e per le caratteristiche della sua forma e posizione,
ha richiesto specifici collaudi e certificazione. Due elementi
condizionano il suo giusto utilizzo: l'ottenimento di tutte le
certificazioni e controlli del corretto funzionamento a norma di
legge; la formazione del personale per una manovra di ritorno
dell'ascensore al piano terra, nel momento di un eventuale sbalzo
di tensione elettrica, cosa che capita non così di rado essendo il
castello in fondo alla linea di distribuzione. In mancanza di
personale formato l'utente dovrebbe aspettare l'arrivo del
manutentore che proviene da fuori Valle e, considerando il
posizionamento del castello, il tempo di attesa è
considerevole.
Dopo questa premessa, cerco di rispondere ai suoi due quesiti.
Al quesito uno: l'ascensore è fermo per due aspetti tecnici e
gestionali di cui sopra. Secondo quesito: nel 2021 è stato affidato
un intervento di manutenzione e ripristino della funzionalità
dell'ascensore, nonché delle certificazioni secondo la normativa
obbligatoria, quindi l'anno scorso, qualche mese fa. Tuttavia,
durante i lavori, la ditta incaricata ha rilevato che a causa di un
sovraccarico di corrente sulla linea, forse uno sbalzo di tensione
della fornitura o un fulmine, si era fusa la centralina di comando;
di conseguenza è stata richiesta nuovamente la formulazione di un
preventivo per la risoluzione del guasto. Vede che è dovuto ad
accadimenti indipendenti.
Al suo quesito n. 3, per quale ragione non si sia ancora
intervenuti per risolvere criticità summenzionate, si rende noto
che in data 19 gennaio del corrente anno è stato numerato il
provvedimento dirigenziale che prevede la sostituzione della
centralina e la messa in funzione dell'ascensore, che ha portata
limitata a una persona con disabilità più un accompagnatore; questo
a causa della sua conformazione. Sono in corso di perfezionamento
le procedure amministrative per l'affido alla ditta che provvederà
a realizzare l'intervento.
Si tenga presente in tutto questo la difficoltà di
approvvigionamento del materiale a partire da tutto il 2021, che
colpisce comunque tutte le realtà in cui è necessario fare degli
interventi di tipo tecnico e delle sostituzioni, e anche l'aumento
dei costi che obbliga poi a rivedere sempre, oltre che i
preventivi, anche le disponibilità e i provvedimenti di spesa.
La soluzione proposta prevede, in caso di sbalzo di tensione,
quindi a soluzione del problema che ha determinato la fusione della
centralina di comando, che la cabina torni al piano autonomamente
limitando la necessità dell'operatore poi alla sola apertura delle
porte. Sono stati comunque previsti corsi specifici per la
formazione del personale operante presso il castello, al fine di
gestire le emergenze in caso di malfunzionamento.
Presidente -
Per la replica il consigliere Ganis.
Ganis (LEGA VDA) -
Ringrazio l'assessore per la risposta
che comunque non mi convince. Mi faccia capire: abbiamo un
ascensore che è fermo da anni e che non può funzionare, manca il
personale formato, diamo la colpa a un calo di tensione e
l'ascensore è sempre fermo! Detto questo, noi come gruppo ci
auguriamo che questo servizio venga ripristinato, non mi ha detto
quando, al più presto, al fine di poter garantire un servizio
migliore alla comunità e a tutti i turisti che visitano la nostra
bella regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK