Consiglio Regionale della Valle d'Aosta - Oggetto del Consiglio n. 3653 del 22 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3653 del 22 maggio 2024 - Resoconto
OGGETTO N. 3653/XVI - Interpellanza: "Intendimenti
dell'Amministrazione regionale in merito alla realizzazione di
slittovie nelle località turistiche della regione".
Marguerettaz (Presidente) -
Punto n. 34 all'ordine del
giorno. Per la presentazione, la parola al collega Ganis.
Ganis (LEGA VDA) -
Quest'iniziativa prende spunto da un
articolo apparso su di una testata giornalistica locale dal titolo:
"A Chamois la prima slittovia della Valle d'Aosta". Cos'è una
slittovia o
alpine coaster
? È una tipologia di montagne
russe che viene utilizzata nei periodi estivi per sfruttare gli
impianti e le piste sciistiche normalmente chiuse. In pratica si
tratta di carrelli mono o biposto, ancorati a una rotaia di acciaio
per evitarne appunto il deragliamento, che percorrono un pendio o
una vallata, sfruttando appunto le pendenze del percorso. Queste
attrazioni negli ultimi anni si stanno diffondendo sempre di più,
in modo particolare nelle maggiori località turistiche, dove
solitamente nel periodo invernale si scia e d'estate poter
usufruire di questa divertente attrazione diventa un modo molto
apprezzato anche dalle famiglie.
Ricordo che in Italia esistono già, come all'estero, moltissime
slittovie, le più note sono l'Alpine Coaster a Merano lunga 1.100
metri, Alpyland al Mottarone di Stresa lunga 1.200 metri, a
Bardonecchia quella lunga 1.000 metri e la più lunga a Oronzo di
Cadore 3 chilometri. Un divertimento garantito per grandi e
piccini: questo è lo slogan utilizzato da chi offre questo servizio
e, a mio avviso, condivisibile, perché questa realtà può
sicuramente attirare visitatori e turisti anche durante l'estate,
diventando così un nuovo attrattore turistico.
Evidenziata quindi l'importanza che la slittovia può avere al
fine di promuovere e valorizzare la nostra Regione in chiave
turistica, si interpella l'Assessore competente per conoscere:
"quali siano state le motivazioni che hanno portato a individuare
Chamois per la creazione di una slittovia" e "se sia intenzione
dell'Amministrazione regionale la creazione di altre slittovie in
altre località turistiche della nostra regione".
Presidente -
Per la risposta, la parola all'assessore
Bertschy.
Bertschy (AV-VdA Unie) -
Grazie consigliere Ganis. Nella
sua interpellanza direi che ha già ben evidenziato l'attenzione
all'iniziativa e anche gli indirizzi che le società e le comunità
locali stanno seguendo per investire sul territorio, in particolare
le piccole località. Lo richiamo sempre quest'aspetto perché io
credo che la grande attenzione che è stata data dal Consiglio negli
anni passati, in questi ultimi anni al tema delle piccole stazioni
ha anche motivato e valorizzato nell'insieme di nuovo queste
località e fatto nascere delle iniziative interessanti di
progettazione, alcune sono già state poi realizzate, altre sono in
fase di studio. Questa è una di queste, è un'iniziativa che è stata
proposta nell'ambito delle richieste di finanziamento da parte
della società Cervino, nel caso specifico, presentate lo scorso
anno, e che saranno oggetto di valutazione nei prossimi mesi e sono
state indicate nella relazione alla legge di assestamento
nell'articolo che prevede le risorse per la legge 8 e la legge 6 a
sostegno delle piccole e grandi località. L'iniziativa quindi non
nasce dall'Assessorato, nasce piuttosto dall'indirizzo che abbiamo
dato tutti insieme alla legge sulle piccole stazioni e che ha fatto
in modo che società, Comuni, comunità locali e tutti gli attori del
territorio si siano messi a lavorare per immaginare dei nuovi
investimenti.
Questo è un investimento che va nella direzione, da un lato, di
creare e dare continuità ai servizi attuali della località di
Chamois, quindi continuità in particolare nel periodo estivo, ma
non solo, immaginando - in relazione si parla di riconversione e
forse non è l'esatto termine - piuttosto il potenziamento, di
rendere complementare lo sci con nuovi investimenti.
La slittovia sarà poi valutata dalla commissione competente
all'atto dell'analisi di queste domande e immaginiamo che, se
finanziata, potrà dare una risposta in questa direzione e aprire -
e vado alla domanda n. 2 - una nuova linea di attrazione e di
servizi per i nostri turisti, e non solo, nelle nostre località,
perché sarà poi accompagnata anche da un investimento su altre
iniziative dedicate alla famiglia e ci permetterà di capire il
gradimento e anche la potenzialità di questi servizi sul
territorio.
Concludo quindi dicendo che non è tanto che noi diamo delle
linee di settore su una categoria di spesa piuttosto che un'altra,
ma piuttosto cerchiamo di sostenere quest'indirizzo, facendo in
modo che ogni località trovi la sua strada, possa perseguire i suoi
obiettivi cercando di raggiungerli, mettendo in disponibilità le
risorse per sostenere questi investimenti. Questo rientra anche
nelle indicazioni che abbiamo dato sul DEFR; in queste indicazioni
in una delle tabelle degli obiettivi che avevo indicato c'era
sostenere le piccole stazioni dando attuazione alla legge 15,
investire per contrastare il cambiamento climatico e mantenere
l'offerta ai comprensori e attuare le azioni specifiche per
diffondere la conoscenza della montagna nei giovani. Direi che
quest'investimento va in questa direzione e vedremo, una volta
valutato e sostenuto a livello finanziario, quale beneficio potrà
produrre.
Quello che a me fa piacere - e credo che possa essere un motivo
di riconoscimento da parte di tutti - è che comunque nasce da un
accordo sul territorio all'interno delle comunità tra un lavoro tra
Comuni e società. Questa è un po' la strada da perseguire anche nei
futuri investimenti.
Presidente -
Per la replica, la parola al collega
Ganis.
Ganis (LEGA VDA) -
Grazie Assessore per la risposta.
Sinceramente apprezzo questi investimenti volti a valorizzare - e
tutti noi l'abbiamo fatto - queste piccole stazioni sciistiche.
Speriamo che siano poi anche rivolti, magari un domani, ad altre
località turistiche, perché credo che un progetto come questo, come
la costruzione di una slittovia, non possa che rappresentare - e
lei lo ha ben evidenziato - un valore aggiunto in veste
turistico-ricettiva e di valorizzazione del nostro territorio,
tant'è che esistono realtà che hanno cambiato anche la loro
destinazione d'uso, quindi vecchi impianti a fune o in disuso o
vetusti sono stati trasformati in slittovie, creando oggi appunto
un indotto; a volte è sufficiente anche solo copiare quello che
succede nelle altre regioni. A mio avviso, quindi questo sviluppo,
questo progetto può essere un buon progetto, però bisogna
analizzare in maniera attenta anche il comune di destinazione.
Tutto questo non può che rappresentare una novità in campo
turistico-ricettivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK