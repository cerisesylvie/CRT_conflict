Consiglio Regionale della Valle d'Aosta - Oggetto del Consiglio n. 1355 del 12 luglio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1355 del 12 luglio 1990 - Resoconto
OGGETTO N. 1355/IX - APPLICAZIONE DELLA LEGGE REGIONALE 15
OTTOBRE 1989, N. 67, CONCERNENTE LA COLTIVAZIONE DELLE CAVE IN
VALLE D'AOSTA. (Interpellanza)
PRESIDENTE:
Do lettura dell'interpellanza presentata dal
Consigliere Riccarand ed iscritta al punto 5 dell'ordine del
giorno.
INTERPELLANZA
AL FINE di avere notizie sull'applicazione della legge regionale
15 ottobre 1989, n. 67, concernente la coltivazione delle cave in
Valle d'Aosta e sugli intendimenti della Giunta in tale
materia;
il sottoscritto Consigliere regionale
INTERPELLA
l'Assessore regionale ai Lavori Pubblici per conoscere:
1) il numero delle cave in esercizio censite dal Piano regionale
delle Cave adottato dal Consiglio regionale con deliberazione n.
914 dell'11 dicembre 1989;
2) il numero delle domande presentate da ditte ed imprese entro
il 1° maggio 1990, per poter proseguire le coltivazioni di cave già
in atto, si chiede anche di conoscere se tutte le domande sono
state regolarmente trasmesse dai Comuni interessati;
3) in che modo si intende operare per impedire, in questa
delicata fase di passaggio dalla vecchia alla nuova normativa, che
permangano o si avviino attività di cava non autorizzate;
4) se sono state segnalate eventuali irregolarità o abusi
nell'attuale fase di applicazione della legge.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Si tratta di una interpellanza che nella
sostanza concerne l'applicazione della legge n. 67 del 15 ottobre
1989 sulla coltivazione delle cave in Valle d'Aosta. Tale legge,
che finalmente ha definito un quadro organico di competenze e di
modalità di intervento, sta evidentemente decollando con una certa
difficoltà, come del resto sempre accade in ogni avvio di
provvedimento legislativo.
Il primo adempimento, per il quale sono già trascorsi i termini,
è costituito dai sei mesi a disposizione dei titolari di cave già
in atto per presentare domanda per continuare l'attività.
L'interpellanza ha appunto lo scopo di verificare qual è la
situazione rispetto a questo problema, perché, dalle informazioni
che abbiamo, sembra che siano state presentate meno domande
rispetto al numero delle cave in atto e risulterebbe, inoltre, che
ci siano cave in atto che non avrebbero presentato domanda e che
quindi, in questo momento, non potrebbero comunque continuare
l'attività di coltivazione.
Per questi motivi vorremmo che l'Assessore ai Lavori Pubblici ci
definisse un quadro preciso della situazione e ci illustrasse anche
gli interventi fatti o da fare nei confronti di situazioni che
presentano evidenti elementi di irregolarità.
PRESIDENTE:
Ha chiesto la parola
l’Assessore ai Lavori Pubblici, Martin; ne ha
facoltà.
MARTIN (ADP):
Ad una parte di questa interpellanza era già
stata data risposta in occasione della presentazione di una
precedente interrogazione con risposta scritta, specie per quanto
concerne i punti 1 e 2, cioè la conoscenza del numero di cave in
esercizio ed il numero di domande presentate dalle imprese che
intendono proseguirne la coltivazione. Trattandosi di un elenco
molto lungo e dettagliato, eviterò di leggerlo, ma lo farò avere in
copia al Consigliere Riccarand, e rispondo subito ai punti 3 e 4
dell'interpellanza.
Al punto 3, che in sostanza vuole sapere in che modo si vuole
operare per un corretto rispetto della legge, rispondo dicendo che
la Giunta si avvarrà in particolare dell'Ufficio miniere e cave
dell'Assessorato ai Lavori Pubblici, che sarà debitamente
potenziato ed addestrato.
Per quanto attiene all'addestramento del personale, in data 29
giugno 1990 la Giunta regionale ha già approvato una deliberazione
relativa allo svolgimento di un corso intensivo sulle attività
estrattive, cave e miniere, onde dotare i dipendenti dell'Ufficio
miniere e cave delle nozioni e dei requisiti necessari
all’espletamento delle funzioni di polizia
mineraria. In particolare nelle zone soggette a vincoli dovranno
essere coinvolti anche gli uffici degli assessorati competenti e,
infine, con il concorso dell'Ufficio miniere e cave sono chiamati
alla vigilanza i comuni e le comunità montane, che hanno maggiori
possibilità di contatti diretti ed immediati sulle coltivazioni in
atto.
A tal proposito, in data 13 dicembre 1989 l'Assessorato ai
Lavori Pubblici ha provveduto ad informare tali enti sul contenuto
della nuova legge, sulla necessità di una loro proficua
collaborazione nella delicata fase applicativa. E' intenzione
dell'Assessorato ribadire con un'ulteriore nota tale necessità.
Relativamente al punto 4 dell'interpellanza, che chiede se sono
state rilevate delle irregolarità, faccio presente che da parte di
un Consigliere regionale è stata segnalata un'attività di cava in
località Montey del Comune di Donnas, per la quale non è stata
presentata domanda presso l'Assessorato ai Lavori Pubblici ai sensi
dell'articolo 20 della legge n. 67.
Da un sopralluogo già effettuato anche da parte dell'Ufficio
miniere e cave, è stata riscontrata in tale località la presenza di
due cave, una cava di gneis coltivata dalla società Argentera
Graniti, risultante esaurita e in fase di rinaturazione, ed
un’altra cava, sempre di gneis, coltivata dalla
società Pantheon Graniti.
Vista però la tipologia del materiale estratto e la sua
destinazione ad uso ornamentale, si precisa che l'attività
estrattiva di tali cave esula dal campo di applicazione della legge
regionale n. 67.
Detto questo, penso di aver risposto all'interpellanza e
consegno al Consigliere Riccarand copia di quanto da lui richiesto
nelle prime due domande.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Come risulta dai dati che ci erano stati
forniti dagli uffici competenti, a nostro avviso la situazione
dovrebbe essere la seguente: dal censimento fatto dal piano
regionale delle cave e dalle successive domande presentate da cave
che risulterebbero essere in atto, ma non censite, nei primi mesi
del '90 sarebbero risultate in funzione 67 cave. Le domande
presentate regolarmente sono 39, più una che a nostro avviso è
irregolare perché è stata presentata dopo la scadenza dei sei mesi
e quindi non può essere presa in considerazione. Sono pertanto 28
le cave, che, in base al piano regionale delle cave ed in base alle
domande, pur risultando essere potenzialmente attive, non avrebbero
presentato domanda. Alcune di queste hanno probabilmente cessato la
loro attività, però altre la proseguono senza titolo, perché senza
regolare domanda.
A nostro avviso, andrebbe fatta urgentemente una verifica di
queste 28 cave, per vedere se effettivamente hanno cessato
l'attività o se, pur non avendo presentato domanda, continuano
ancora la loro attività, ed in questo caso occorre intervenire nei
loro confronti, come del resto è previsto espressamente dalla
legge, perché non hanno più diritto di continuare l'attività.
In merito all'irregolarità di cui parlava l'Assessore, la sua
risposta non mi è parsa soddisfacente e ne spiego subito il motivo.
Il piano regionale segnalava chiaramente quelle due cave come cave
di pietrame e non come cave di marmo o di pietra ornamentale: se
così fosse non sarebbero comprese nella legge. Ecco allora che,
come cave di pietrame, esse rientrano completamente nei
provvedimenti previsti dalla legge.
Occorre quindi fare un chiarimento, perché il piano regionale
delle cave parla molto chiaramente di cave di pietrame e non c'è
alcuna possibilità di far rientrare quelle due cave tra quelle per
pietre ornamentali.
Chiedo all'Assessore di far svolgere un esame urgente, in
particolare per le 28 cave per le quali non è stata presentata
alcuna domanda di autorizzazione, pur essendo state segnalate come
cave in atto dal censimento delle cave, in modo che sia eliminata
questa specie di zona franca riguardante le cave di marmo o di
pietra ornamentale, per le quali non esiste attualmente alcuna
disciplina in materia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK