Consiglio Regionale della Valle d'Aosta - Oggetto del Consiglio n. 804 del 29 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula
Oggetto del Consiglio n. 804 del 29 luglio 1999 - Resoconto
OGGETTO N. 804/XI Disegno di legge: "Disciplina
dell'organizzazione del servizio idrico integrato".
CAPO I ORGANIZZAZIONE DEL SERVIZIO IDRICO INTEGRATO
Articolo 1 (Finalità)
1. La Regione garantisce e promuove un'azione generale di tutela
e di corretta utilizzazione delle risorse idriche, secondo criteri
di solidarietà, di salvaguardia dei diritti delle generazioni
future, di rinnovo, riutilizzo e risparmio delle risorse, anche al
fine di assicurare il prioritario soddisfacimento delle esigenze
idropotabili della popolazione.
2. In armonia con gli obiettivi di cui al comma 1 ed in
attuazione dell'articolo 12 del decreto legislativo luogotenenziale
7 settembre 1945, n. 545 (Ordinamento amministrativo della Valle
d'Aosta), delle competenze assegnate alla Regione Valle d'Aosta
dalla legge costituzionale 26 febbraio 1948, n. 4 (Statuto speciale
per la Valle d'Aosta), dell'articolo 60 del decreto del Presidente
della Repubblica 22 febbraio 1982, n. 182 (Norme di attuazione
dello statuto speciale della regione Valle d'Aosta per l'estensione
alla regione delle disposizioni del D.P.R. 24 luglio 1977, n. 616 e
della normativa relativa agli enti soppressi con l'art. 1bis del
D.L. 18 agosto 1978, n. 481, convertito nella L. 21 ottobre 1978,
n. 641), del decreto legislativo 16 marzo 1999, n. 89 (Norme di
attuazione dello Statuto speciale della regione Valle d'Aosta in
materia di acque pubbliche) e della legge 5 gennaio 1994, n. 36
(Disposizioni in materia di risorse idriche), la presente legge ha
per oggetto:
a) l'organizzazione del servizio idrico integrato costituito
dall'insieme dei servizi pubblici di captazione, adduzione e
distribuzione di acqua a usi civili, di fognatura e di depurazione
delle acque reflue;
b) la disciplina delle funzioni degli enti locali ricadenti
nell'ambito territoriale ottimale come individuato dall'articolo
2;
c) la definizione delle norme di indirizzo e di coordinamento
degli enti locali competenti in materia di risorse idriche
individuati dalla presente legge.
3. La Regione assicura una gestione integrata di tutti gli usi
della risorsa idrica attraverso il piano regionale delle acque e
coordina l'esercizio delle funzioni dei Comuni, singoli o associati
nelle forme di cui alla legge regionale 7 dicembre 1998, n. 54
(Sistema delle autonomie in Valle d'Aosta), in materia di risorse
idriche.
Articolo 2 (Delimitazione dell'ambito territoriale ottimale)
1. Il territorio regionale costituisce un unico ambito
territoriale ottimale che:
a) rappresenta il luogo di attuazione delle direttive e degli
indirizzi della pianificazione regionale per la tutela e la
gestione delle acque;
b) è funzionale alla rappresentazione della domanda di servizio
integrato delle popolazioni residenti e all'identificazione dei
Comuni tenuti alle forme e ai modi di cooperazione di cui agli
articoli 3 e 4.
Articolo 3 (Esercizio delle funzioni di organizzazione del
servizio idrico integrato)
1. I Comuni, singolarmente o in forma associata per sottoambiti
omogenei dal punto di vista territoriale o per settore
specialistico, nelle forme e nei modi indicati dalla l.r. 54/1998,
organizzano il servizio idrico integrato, al fine di garantire la
gestione secondo criteri di efficienza, di efficacia e di
economicità.
2. Ai Comuni, organizzati nei modi e nelle forme indicate al
comma 1, competono:
a) l'individuazione della domanda di servizi, cioè della qualità
e della quantità che devono essere garantite dai soggetti gestori a
garanzia delle esigenze locali e a salvaguardia degli interessi
degli utenti;
b) la predisposizione, sulla base dei criteri e degli indirizzi
fissati dalla Regione, del programma di attuazione riguardante le
infrastrutture e le altre opere necessarie per l'erogazione dei
servizi e del relativo piano finanziario;
c) la scelta delle modalità di gestione del servizio idrico
integrato nell'ambito delle forme previste dalla normativa in
materia di autonomia locale;
d) la scelta dei soggetti gestori e l'approvazione delle
convenzioni regolanti i rapporti con gli stessi;
e) la salvaguardia delle gestioni esistenti secondo le modalità
di cui all'articolo 4, comma 3 e di cui all'articolo 10, commi 1,
2, 3, della l. 36/1994;
f) il controllo tecnico-economico e gestionale sull'attività dei
gestori del servizio idrico integrato;
g) l'attuazione, nell'ambito delle direttive, degli indirizzi e
degli interventi previsti nella pianificazione regionale in materia
di usi delle risorse idriche, di tutela e di salvaguardia della
qualità, di risparmio, di rinnovo e di riutilizzo idrico.
3. Il Consorzio Bacino Imbrifero montano (BIM) Dora Baltea
definisce gli indirizzi, le modalità e i criteri generali per
l'esercizio delle funzioni di cui al comma 2, sulla base delle
finalità di cui all'articolo 1, secondo le modalità previste dalla
l.r. 54/1998.
Articolo 4 (Gestione del servizio idrico integrato)
1. I Comuni, singolarmente o in forma associata per sottoambiti
omogenei, possono provvedere alla gestione del servizio idrico
integrato, anche con una pluralità di soggetti esperti in materia e
di forme nell'ambito di quelle previste dalla l.r. 54/1998, al fine
di salvaguardare il rispetto delle esigenze locali.
2. Al fine di cui al comma 1, i Comuni individuano il soggetto
competente per il coordinamento del servizio idrico integrato e
adottano ogni misura per l'organizzazione e l'integrazione delle
funzioni fra la pluralità dei soggetti gestori.
3. Fino all'approvazione del piano di cui all'articolo 7,
restano operanti le associazioni di Comuni, nel settore delle
risorse idriche, attive alla data di entrata in vigore della
presente legge, che costituiscono il punto di riferimento per
sottoambiti omogenei o per settori specialistici per la
riorganizzazione del servizio.
Articolo 5 (Tariffa del servizio idrico integrato)
1. La tariffa costituisce il corrispettivo del servizio idrico
integrato.
2. La tariffa è determinata in modo da assicurare ai soggetti
gestori la copertura dei costi di investimento e di esercizio e
deve tenere conto della qualità della risorsa idrica e del servizio
erogato, del piano finanziario conseguente alle opere e degli
adeguamenti necessari finanziati direttamente, dell'entità dei
costi di gestione delle opere e dell'adeguatezza della
remunerazione del capitale investito.
3. La tariffa da applicare da parte dei soggetti gestori è
determinata dagli enti locali in base ai parametri di cui al comma
2, alle componenti di costo e alla tariffa di riferimento adottate
dalla Giunta regionale, nel rispetto dei criteri di cui
all'articolo 13 della l. 36/1994, sentite le Commissioni consiliari
competenti e il BIM, entro dodici mesi dalla data di entrata in
vigore della presente legge.
4. La tariffa è articolata per ambiti territoriali omogenei, per
i consumi domestici essenziali e per le diverse categorie di
utenza.
5. In fase di prima applicazione la tariffa assicura almeno la
copertura dei costi di gestione del servizio idrico integrato e,
entro cinque anni dalla data di entrata in vigore della presente
legge, è adeguata ai criteri di determinazione di cui al presente
articolo.
Articolo 6 (Convenzioni con i soggetti gestori del servizio
idrico integrato)
1. I rapporti con i soggetti gestori del servizio idrico
integrato sono regolati da apposita convenzione, stipulata sulla
base della convenzione tipo e del relativo disciplinare adottati
con propria deliberazione dal Consiglio regionale entro dodici mesi
dalla data di entrata in vigore della presente legge.
2. Nella convenzione tipo, la Regione prevede, oltre ai
contenuti di cui all'articolo 11, comma 2, della l. 36/1994,
l'esercizio di poteri sostitutivi e gli interventi necessari
qualora siano accertate gravi inadempienze o irregolarità e in ogni
altro caso in cui la gestione del servizio idrico integrato non
possa più essere proseguita.
CAPO II FUNZIONI REGIONALI
Articolo 7 (Piano regionale delle acque)
1. Il Consiglio regionale, con propria deliberazione, approva il
piano regionale delle acque, articolato, ai sensi delle rispettive
leggi di settore, in piano regionale di tutela delle acque, piano
regolatore generale degli acquedotti e piano di utilizzo delle
acque.
2. In armonia con le previsioni della pianificazione di bacino
del fiume Po, con le direttive del Comitato misto di cui
all'articolo 8, comma terzo, dello Statuto speciale e con il
concorso e la collaborazione di tutte le parti interessate all'uso
e alla tutela del patrimonio idrico regionale, il piano regionale
fissa i criteri e le direttive generali finalizzati a
garantire:
a) la corretta e razionale utilizzazione delle risorse
idriche;
b) la tutela e la salvaguardia della qualità delle acque a
qualsiasi uso destinate;
c) il rinnovo e il risparmio delle risorse idriche;
d) l'integrazione e la riorganizzazione delle strutture
necessarie all'erogazione dei servizi idrici;
e) l'ottimizzazione gestionale del servizio idrico
integrato.
3. Il Consiglio regionale può adottare misure di salvaguardia,
in attesa dell'approvazione del piano di cui al comma 2 e per un
periodo massimo di due anni, e approvare piani stralcio per
sottoambiti o settori specialistici funzionali, purché essi
costituiscano fasi interrelate rispetto ai contenuti del comma
2.
4. L'Assessore regionale competente in materia di risorse
idriche promuove annualmente una conferenza con gli enti locali
competenti in materia di risorse idriche e gli assessori regionali
competenti al fine di esaminare lo stato di attuazione
dell'organizzazione dei servizi idrici e dei programmi di
intervento per il corretto e razionale uso della risorsa idrica in
conformità con il piano regionale delle acque.
5. I soggetti competenti devono fornire alla struttura regionale
competente in materia di risorse idriche tutti i dati necessari, o
comunque richiesti da quest'ultima, nell'ambito e in accordo con il
sistema informativo territoriale regionale.
Articolo 8 (Funzioni della struttura regionale competente in
materia di risorse idriche)
1. All'attuazione di tutti gli adempimenti previsti e connessi
con l'applicazione della presente legge, provvede la struttura
regionale competente in materia di risorse idriche.
2. La struttura regionale competente in materia di risorse
idriche costituisce altresì organo di garanzia degli interessi
degli utenti ai sensi dell'articolo 21, comma 5, della l. 36/1994.
A tal fine, definisce i programmi di attività e le iniziative da
porre in essere a garanzia dei predetti interessi per il
perseguimento degli obiettivi di efficienza, di efficacia e di
economicità del servizio idrico e coopera con il Comitato per la
vigilanza sull'uso delle risorse idriche di cui all'articolo 21
della l. 36/1994.
Articolo 9 (Finanziamento regionale di infrastrutture
idriche)
1. La Regione può intervenire mediante finanziamenti in favore
degli enti locali per la realizzazione di infrastrutture idriche di
interesse collettivo dirette al miglioramento e al potenziamento
del servizio idrico integrato attraverso la predisposizione di
programmi pluriennali di intervento nell'ambito territoriale
ottimale.
2. Al fine di favorire la riorganizzazione dei servizi idrici su
scala intercomunale, la Regione privilegia nei propri programmi di
realizzazione diretta di lavori pubblici gli interventi di
costruzione e/o sistemazione delle opere di captazione e delle reti
di adduzione e di distribuzione principale di acquedotti
comprensoriali, di collettori fognari di adduzione a impianti di
depurazione biologici a fanghi attivi delle acque reflue, di
collettori fognari e relativi impianti di trattamento dei reflui
idrici intercomunali, di costruzione e/o di ampliamento degli
impianti di depurazione biologici a fanghi attivi.
3. Il programma di attuazione di cui all'art. 3, comma 2, lett.
b) riguardante le infrastrutture e le altre opere necessarie per
l'erogazione dei servizi idrici deve comprendere tutti gli
interventi di cui al comma 1, gli interventi di cui si richiede il
finanziamento e la realizzazione da parte della Regione ai sensi
della legge regionale 20 giugno 1996, n. 12 (Legge regionale in
materia di lavori pubblici), mentre gli altri interventi di
interesse prettamente locale o di manutenzione, anche
straordinaria, delle reti e dei manufatti sono elencati anche in
modo generale solo sotto l'aspetto finanziario e indicandone la
fonte di finanziamento.
4. Compete agli enti locali, secondo le modalità previste dalla
l.r. 12/1996, la realizzazione degli interventi di interesse locale
o di manutenzione, anche straordinaria, delle reti e dei manufatti
connessi con il servizio idrico integrato.
Président
La parole au rapporteur, Conseiller
Praduroux.
Praduroux (UV)
Leggo la relazione anche per conto del
Consigliere Bionaz con il quale l'abbiamo messa assieme.
L'importanza dell'acqua per la vita e lo sviluppo di una
comunità è dimostrato dalla storia: il controllo delle risorse
idriche è stato spesso nel passato la causa scatenante di guerre e
di conquiste.
La necessità di potere disporre dell'acqua dove poteva essere
utilizzata dall'uomo ha determinato nel passato la realizzazione di
opere di trasporto che ancora oggi stupiscono l'uomo moderno
seppure abituato a conquiste tecniche di ogni tipo. Anche il
territorio della nostra Regione è stato in parte ridisegnato
dall'azione dei nostri antenati che hanno saputo valorizzare al
massimo le disponibilità idriche realizzando una rete di canali che
collega tutte le comunità valdostane.
Sul problema delle acque si sono da sempre confrontate le nostre
popolazioni con le classi dirigenti per salvaguardare diritti di
utilizzo faticosamente conquistati.
L'obiettivo prioritario di un'amministrazione attenta ai bisogni
dei propri cittadini è di garantire loro un futuro sempre migliore
nel rispetto dell'ambiente e delle sue risorse che saranno
utilizzate dai nostri discendenti.
La legge in oggetto si propone quindi di migliorare il presente
tenendo conto anche del futuro dei nostri figli:
"La Regione
garantisce e promuove un'azione generale di tutela e di corretta
utilizzazione delle risorse idriche, secondo criteri di
solidarietà, di salvaguardia dei diritti delle generazioni future,
di rinnovo, riutilizzo e risparmio delle risorse, anche al fine di
assicurare il prioritario soddisfacimento delle esigenze
idropotabili della popolazione''
.
Nell'esercizio delle competenze che lo Statuto speciale
attribuisce alla Regione è stata avviata da tempo un'organica
politica dell'acqua in grado di razionalizzarne l'uso al fine di
garantire un'equilibrata e costante fruibilità nei diversi settori
d'impiego (potabile e civile, industriale, agricolo,
idroelettrico).
La relativa ampiezza delle risorse idriche rispetto ai
fabbisogni ha consentito per lungo tempo di considerare i
fabbisogni come variabili indipendenti tra loro e rispetto alle
risorse. Queste condizioni hanno consentito di regolare settore per
settore le richieste di uso per via amministrativa, mano a mano che
venivano presentate, senza bisogno di bilanci globali.
Le condizioni sono ora radicalmente mutate e lo sviluppo
antropico ha fatto emergere nuove necessità spesso contrastanti tra
di loro.
Le risorse non sembrano più sufficienti per i fabbisogni, tutti
gli usi delle acque appaiono collegati ed interdipendenti e
l'inquinamento li condiziona e ne è a sua volta condizionato.
Si tratta quindi di elaborare le misure e le iniziative
d'intervento di un'efficace azione pubblica per la salvaguardia e
il miglioramento delle caratteristiche qualitative e quantitative
delle risorse idriche, per la tutela della salute pubblica e per la
conservazione delle fonti di approvvigionamento quali risorse
strategiche di un più ampio obiettivo di tutela ambientale.
Ecco quindi che la legge in oggetto vuole definire il ruolo
della Regione come soggetto di programmazione che governa il
settore attraverso il piano delle acque, strumento questo
d'indirizzo, di coordinamento e di regolamentazione delle attività
nel settore idrico.
Il disegno di legge in oggetto vuole inoltre disciplinare le
modalità di organizzazione del servizio idrico regionale intendendo
come tale il servizio di acquedotto, di fognatura e di depurazione
delle acque sulla base di quanto stabilito dalla legge 5 gennaio
1994, n. 36, "Disposizioni in materia di risorse idriche", e delle
competenze attribuite alla Regione dallo Statuto.
La legge n. 36/94 prevede infatti la riorganizzazione in ambiti
territoriali ottimali dei servizi idrici integrati (acque potabili,
fognature e depurazione acque reflue). Alla Regione viene affidato
il compito d'individuare gli ambiti ottimali e disciplinare le
forme di cooperazione tra i diversi enti locali all'interno
dell'ambito.
Dall'analisi della situazione del rifornimento idropotabile
emerge la necessità di razionalizzare e semplificare la rete di
captazione e di distribuzione idropotabile.
Infatti oggi in Regione sono funzionanti circa 270 acquedotti
comunali che distribuiscono le acque di circa 500 sorgenti e 20
pozzi ai quali vanno aggiunti circa 100 acquedotti cosiddetti
frazionali.
Nel settore della depurazione delle acque con l'approvazione del
piano regionale di risanamento delle acque nel 1982 è stata avviata
un'organica politica di realizzazione dei necessari sistemi di
raccolta e trattamento delle acque reflue civili. Ad oggi i
principali insediamenti civili sono dotati al 95 percento almeno di
un sistema di trattamento primario dei reflui ed è in avanzata fase
di realizzazione il programma di costruzione degli impianti di
depurazione al servizio dei maggiori centri abitati o
turistici.
Viene pertanto disegnato il seguente schema organizzativo:
- ai comuni sono attribuite le funzioni di organizzazione del
servizio, nel rispetto del principio di sussidiarietà stabilito
dalla legge regionale n. 54/98;
- l'espletamento di tali funzioni va coordinato a livello
regionale (individuato come unico ambito territoriale ottimale così
come richiesto dalla legge n. 36/94) e a questo compito provvedono
i comuni attraverso il BIM (struttura associativa dei comuni già
operante nel settore delle risorse idriche che dispone tra l'altro
oltre che di una struttura anche di risorse finanziarie
proprie);
- operativamente, per meglio rispondere alle esigenze di ogni
singola porzione di territorio, i comuni possono associarsi tra di
loro per gestire il servizio su specifiche porzioni del comune o
per settore, per garantire la massima efficienza organizzativa e
efficacia del servizio;
- all'erogazione del servizio i comuni possono provvedere con
una molteplicità di forme (in economia, con società private e con
aziende a partecipazione pubblica) per ciascuno dei sottoambiti
individuati.
Nel dettaglio il disegno di legge regionale si inserisce nel
quadro di una recente evoluzione legislativa volta a dare un
adeguato assetto alle correlate esigenze di tutela del territorio e
di razionale sfruttamento delle risorse idriche avviando in
particolare un processo di riordino dei servizi idrici,
riorganizzati per ambiti territoriali ottimali, sulla base di forme
di cooperazione tra gli enti locali ricadenti nel medesimo
ambito.
In attuazione quindi delle competenze statutarie, come
riconfermato dal recente decreto legislativo del 16 marzo 1999, n.
89, e alla luce di quanto contenuto nella legge 5 gennaio 1994 n.
36, recante: "Disposizioni in materia di risorse idriche", è stato
quindi predisposto un disegno di legge finalizzato alla disciplina
dell'organizzazione dei servizi idrici integrati.
L'articolo 1 enuncia gli obiettivi generali della legge e
l'articolo 2 individua un unico ambito territoriale ottimale
coincidente con il territorio regionale funzionale alla
rappresentazione della domanda di servizio delle popolazioni locali
e all'attuazione degli obiettivi e degli indirizzi fissati dalla
pianificazione regionale.
L'articolo 3 stabilisce che i comuni singolarmente o in forma
associata per sottoambito (definito come porzione del territorio
regionale omogeneo per le problematiche connesse con la gestione
del servizio idrico integrato oppure per l'esercizio di uno
specifico servizio (acquedotto o depurazione delle acque)
esercitano, nelle forme e nei modi indicati dalla normativa
regionale in materia di organizzazione degli enti locali (legge
regionale 7 dicembre 1998, n. 54 "Sistema delle autonomie locali"),
le funzioni per l'organizzazione del servizio idrico integrato
(quali la specificazione della domanda di servizi, la scelta delle
modalità di gestione del servizio idrico integrato, il controllo
sull'attività dei gestori del servizio) al fine di garantire la
gestione secondo criteri di efficienza, di efficacia e di
economicità.
Le modalità e gli indirizzi generali per l'esercizio di tali
funzioni a livello dell'ambito territoriale sono stabilite
nell'ambito del Consorzio BIM Dora Baltea.
L'articolo 4 disciplina le modalità di gestione dei servizi da
parte dei comuni, singoli o associati, che possono essere affidati
anche ad una pluralità di soggetti diversi, ma esperti nel settore
in relazione alle condizioni locali al fine di permettere la
crescita tecnica ed economica dei soggetti stessi, privilegiando la
specializzazione nei singoli settori.
Per la riorganizzazione del servizio viene riconosciuto un ruolo
centrale alle associazioni di comuni (come i consorzi) già operanti
sul territorio nella gestione di settori del servizio idrico che
fino alla definizione del piano delle acque costituiscono il punto
di riferimento e il polo di aggregazione dei comuni per
riorganizzare il servizio idrico.
La tariffa (disciplinata all'articolo 5) viene determinata dagli
enti locali sulla base dei criteri stabiliti dalla presente legge e
alla tariffa di riferimento stabilita dalla Giunta regionale, con
propria deliberazione, sentito il parere delle commissioni
consiliari competenti e il BIM entro dodici mesi dalla data di
entrata in vigore della legge.
La tariffa è articolata per ambiti territoriali omogenei, per i
consumi domestici essenziali e per le diverse categorie di utenza,
e dovrà garantire in sede di prima applicazione la copertura dei
costi di gestione del servizio idrico integrato.
La tariffa del servizio idrico integrato dovrà essere adeguata
ai criteri prima esposti entro cinque anni dall'entrata in vigore
della presente legge.
L'articolo 6 disciplina i rapporti tra gli enti locali associati
e i soggetti gestori del servizio idrico integrato, prevedendo
inoltre la redazione di un'apposita convenzione, stipulata sulla
base della concessione tipo e del disciplinare adottati dalla
Regione.
L'articolo 7 individua nel piano regionale delle acque,
approvato dal Consiglio regionale, lo strumento per la fissazione
dei criteri e delle direttive generali per garantire la corretta e
razionale utilizzazione delle risorse idriche, la tutela e la
salvaguardia della qualità, il rinnovo e il risparmio della
risorsa, l'integrazione e la riorganizzazione delle strutture
necessarie all'erogazione dei servizi idrici, l'ottimizzazione
gestionale del servizio idrico integrato.
Con l'articolo 8 vengono attribuite alla struttura regionale
competente in materia di risorse idriche l'attuazione di tutti gli
adempimenti previsti e connessi con l'applicazione della presente
legge.
L'articolo 9 individua le modalità, le competenze e le forme di
finanziamento per la realizzazione degli interventi connessi con il
servizio idrico integrato.
Con l'intenzione di semplificare e rendere di facile
interpretazione la lettura della legge in esame, si allega una
tabella riassuntiva.
Président
Sur le projet de loi la IV
ème
Commission s'est exprimée favorablement ainsi que la
III
ème
Commission. Nous discutons du texte élaboré par
la IV
ème
Commission du Conseil. Nous avons également
acquis un avis favorable du Conseil permanent des collectivités
locales.
La parole à l'Assesseur au territoire, à l'environnement et aux
ouvrages publics, Vallet.
Vallet (UV)
Per ringraziare i relatori, per ricordare
brevemente al Consiglio che questa materia aveva già fatto
l'oggetto del disegno di legge n. 293 della scorsa legislatura che
non ebbe il visto del Presidente della Commissione di
Coordinamento.
Il disegno di legge n. 293 conteneva un titolo secondo relativo
alla normazione delle istruttorie per le concessioni e
subconcessioni di acque in considerazione del fatto che l'articolo
16 del decreto "Bersani" rimanda a specifica norma di attuazione la
ridefinizione della materia in considerazione del fatto che, in
applicazione dei principi contenuti dalla legge "Galli", la Regione
Valle d'Aosta è fortemente in ritardo, la Giunta ha ritenuto
opportuno proporre al Consiglio l'approvazione del disegno di legge
che norma solo l'istituzione del servizio idrico integrato
rimandando successivamente alla definizione della normativa di
attuazione in materia di subconcessioni la definizione di un
ulteriore disegno di legge.
Presento un emendamento che riguarda l'inserimento di un
articolo 10, norma di salvaguardia, che deriva dall'esigenza di
fare salve le forme associative, le altre forme di collaborazione
di ambito sovraregionale previste dalla normativa vigente, già in
essere alla data di entrata in vigore della presente legge.
Mi spiego. Il disegno di legge che è all'attenzione del
Consiglio, è la tipica legge quadro che rimanda completamente per
quanto riguarda l'attuazione e la gestione del servizio idrico, per
quanto riguarda gli aspetti organizzativi e gestionali, alla
competenza e all'autonomia degli enti locali e dei comuni
prevedendo che questi si muovano nell'ambito, nelle forme e nei
modi previsti dalla legge n. 54/98. Evidentemente la legge n.
54/98, che è la nostra n. 142, norma per quanto riguarda il
funzionamento degli enti locali della Regione Valle d'Aosta, il
problema qui è di fare salvo l'accordo di programma del 1996
riguardante il Consorzio di depurazione dei comuni della bassa
Valle con il Comune di Carema.
Président
La discussion générale est ouverte.
La parole au Conseiller Tibaldi.
Tibaldi (FI)
Non era facile percepire tutte le parole del
Consigliere relatore perché era un po' disturbata l'aula, comunque
i concetti essenziali sono stati approfonditi anche nell'intervento
dell'Assessore regionale.
Riteniamo che l'acqua, come peraltro è stato sottolineato, sia
un bene essenziale, primario per la collettività, ma anche per il
singolo; si tratta di un bene non solo primario ed essenziale, ma
anche la cui disponibilità purtroppo è limitata e questa
limitazione fa sì che sia più che mai necessario provvedere a
un'organizzazione razionale della gestione, quindi lo spirito con
cui questo disegno di legge vuole affrontare la materia, è
indubbiamente apprezzabile perché vediamo che le carenze idriche
che si stanno verificando non solo a livello planetario, ma anche a
livello italiano comunque non escludono la Valle d'Aosta, dove la
risorsa acqua non dico che scarseggi, ma è in quantità disponibile
più limitata rispetto al passato e penso che nelle varie situazioni
comunali tutti quanti più o meno lo stiamo vivendo proprio perché
gli utenti che vogliono fruire di questo servizio sono sempre di
più.
Riteniamo che questa normativa che ci viene presentata oggi come
legge quadro sia una legge cornice nel vero senso della parola,
cioè oltre alla cornice non c'è niente per adesso; la tela, il
quadro vero e proprio è tutto da dipingere perché nel piano
regionale delle acque, che ci pare di capire sarà il momento
essenziale dove verranno individuati anche gli ambiti d'intervento,
le modalità di organizzazione e di gestione con riferimento ai
comuni sia singolarmente sia associati, che diventano poi i veri
soggetti attuatori, protagonisti di questa gestione integrata,
dicevo in quel piano ci sarà il nocciolo del contenuto di questa
legge.
Brevemente solleviamo alcune perplessità all'Assessore che sono
già state sollevate anche in sede di IV Commissione.
La prima perplessità riguarda il sistema tariffario che in via
generale ha subito in questi ultimi anni una lievitazione
significativa proprio perché - ed è una regola economica elementare
- meno un bene è disponibile, più il prezzo per acquisirlo aumenta.
La diminuzione di disponibilità idrica ha fatto sì che per tutti i
cittadini e per delle famiglie in particolare si sia verificato un
aumento dei costi per poter fruire dell'acqua.
All'articolo 5 si dice che la tariffa costituirà il
corrispettivo del servizio idrico integrato, cioè diventerà la
forma di remunerazione di questo sistema che deve essere
organizzato ed è una tariffa che deve servire a coprire sia i costi
di gestione, sia i costi d'investimento, allora è importante che
queste tariffe non vengano gestite in maniera selvaggia perché
potrebbe verificarsi che, a fronte d'investimenti e di cattive
gestioni da parte dei comuni o soggetti gestori individuati dagli
stessi comuni che possono convenzionarsi anche con venti privati,
il disservizio o la cattiva gestione alla fine gravi solamente
sulle spalle degli utenti. Bisognerebbe cercare di evitare che si
inneschi questo fenomeno, altrimenti il disservizio o la cattiva
gestione, ripeto, la pagano solamente i fruitori del servizio
idrico.
Si fa riferimento a parametri che saranno fissati dalla Giunta
regionale, si fa riferimento a un'articolazione per ambiti
territoriali omogenei nei commi successivi, si fa riferimento anche
in una fase di prima applicazione al fatto che la tariffa assicuri
almeno la copertura dei costi di gestione del servizio idrico
integrato e non vada magari - sto argomentando, però non c'è
scritto in legge - ad interessare anche i costi d'investimento.
La nostra preoccupazione quindi nella prima direzione va in
riferimento alle tariffe; la tariffazione sarà uno degli aspetti
delicati di questa legge o meglio dell'applicazione di questa
legge.
La seconda preoccupazione deriva dal fatto che abbiamo numerosi
soggetti che intervengono in questa fase di pianificazione e di
gestione e noi ne abbiamo contati sette, alcuni necessari e altri
forse superflui dal nostro punto di vista. Sono necessari i comuni,
singolarmente o associati, perché sono i soggetti protagonisti di
questa gestione integrata dell'acqua; sono essenziali anche le
eventuali società private che un domani possono convenzionarsi o
essere convenzionate con i comuni ai quali verrà demandata la
gestione vera e propria dell'acqua. È senz'altro essenziale anche
il ruolo della Regione a livello di pianificazione e a livello di
controllo perché bisogna, come mi pare di capire è nello spirito
della legge, tendere verso un'omogeneizzazione di queste tariffe e
di questa gestione.
Abbiamo qualche perplessità sul Consorzio del bacino imbrifero
montano della Dora Baltea di cui abbiamo già avuto occasione di
parlare che interviene per definire gli indirizzi. Il BIM non è
altro che un consorzio di comuni, un consorzio che raggruppa tutti
i comuni della Valle d'Aosta, ma è un consorzio che ha la stessa
natura e la stessa valenza di quei consorzi che si possono
costituire, ai sensi di questa legge, fra i comuni per gestire i
cosiddetti sottoambiti, cioè quelle porzioni di territorio che
hanno esigenze di utenza analoghe e per quantità e per qualità. Ci
risulta difficile capire il ruolo del BIM; il BIM definisce
indirizzi, modalità e criteri generali per l'esercizio delle
funzioni di cui al comma 2, non sono questi compiti che potrebbe
svolgere il Consiglio regionale o la Giunta in sede di
pianificazione? Tra l'altro è vero che il BIM ha un ruolo diverso
dal CELVA, che ha una funzione più prettamente politica, però è
altrettanto vero che questo costituisce un doppione inutile al
quale vengono ascritte delle funzioni proprio per tenerlo in vita,
almeno questa è la nostra impressione.
La terza perplessità riguarda il piano regionale delle acque,
che era già stato previsto e disegnato in quella legge che poi non
è stata accolta dalla Commissione di Coordinamento, del quale si sa
ancora poco, perlomeno si sa quanto è scritto in questi pochi commi
dell'articolo 7. La legge "Galli" lo sollecitava già dal 1994, le
nostre norme di attuazione lo prevedono dal 1982, siamo in notevole
ritardo, lo ha già detto lo stesso Assessore, pertanto vogliamo
sapere come intende l'Assessore, con quale tempistica, con quale
scadenza d'interventi, affrontare nei prossimi mesi o nel prosieguo
di legislatura l'adozione di un piano che sia efficace per quanto
riguarda il sistema idrico integrato.
Président
La parole au Conseiller Cerise.
Cerise (UV)
Non nascondo di avere un po' di perplessità a
prendere la parola a quest'ora su un argomento così complesso.
Apprezzo questa proposta di legge perché è sicuramente un
tentativo razionale ed efficace per uscire da quella posizione di
stallo in cui ci si era venuti a trovare a seguito della non
approvazione della legge precedente.
Volevo però richiamare l'attenzione del Consiglio e della Giunta
su due riflessioni. La prima è per quanto riguarda il terzo comma
dell'articolo 7, laddove si dice che il Consiglio regionale può
adottare misure di salvaguardia in attesa dell'approvazione del
piano di cui all'articolo 2 e per un periodo massimo di 2 anni. Mi
riferisco alla possibilità eventuale di mettere in piedi dei
sistemi di salvaguardia in senso lato per vedere di affrontare
delle situazioni molto critiche, una delle quali è dovuta ad uno
scarso controllo che c'è sui prelievi per cui molto spesso
assistiamo all'emungimento totale dell'acqua nei vari corsi d'acqua
non senza delle grosse conflittualità fra gli stessi utenti che
prelevano a livelli diversi su una stessa asta torrentizia o
fluviale.
Un'altra sollecitazione riguarda l'opportunità di rivedere
l'applicazione del deflusso minimo vitale e se è possibile ridurre
i tempi che sono stati indicati nella delibera di Consiglio
regionale del 22 febbraio 1995 nella quale si regolavano questi
tempi, anche questo come eventuale strumento di salvaguardia.
Infine, un'ultima annotazione la volevo fare per quanto riguarda
l'articolo 9, comma 2. Concordo pienamente, anzi ritengo molto
opportuno che la Regione intervenga mediante finanziamenti in
favore degli enti locali per la realizzazione d'infrastrutture
idriche e d'interesse collettivo, eccetera; vorrei però sapere se è
possibile studiare qualche meccanismo per il quale il finanziamento
degli acquedotti sia condizionato all'esecuzione di opere di
depurazione, cioè come titolo di preferenza.
Noi abbiamo delle situazioni in Valle d'Aosta, una di queste è
per esempio l'alta Valle, dove in un'area tra l'altro molto
interessante da un punto di vista ambientale, che sono prive di
depuratore, allora anche per stimolare la costruzione d'impianti di
depurazione in maniera da avere la restituzione di acque pulite, si
potrebbe vedere di subordinare il finanziamento di acquedotti
all'esecuzione di queste opere.
Concludo qui il mio intervento, purtroppo non ho potuto
partecipare ai lavori delle commissioni e questo mi ha portato a
fare queste considerazioni in questa sede, anziché farle in
commissione.
Presidente
Il Consigliere Cerise è giustificato per
dispensa pontificia.
La parole au Vice-président Viérin Marco.
Viérin M. (Aut)
Vista l'ora sarò molto breve. Riprendo
solo le parole dell'Assessore che correttamente ha anticipato un
po' la debolezza di questa legge anche se questo disegno di legge è
stato presentato proprio per la tempistica prevista dalla legge
"Galli".
Ci sono però tutta una serie di questioni ancora aperte sotto
l'aspetto generale dell'utilizzo e della proprietà delle acque in
Valle d'Aosta. L'Assessore faceva cenno proprio a quello su cui
abbiamo presentato un'interpellanza ovvero le norme di attuazione
del decreto "Bersani", articolo 16, però in attesa di queste norme
di attuazione abbiamo una situazione molto instabile e non ben
definita.
Da un punto di vista meramente tecnico abbiamo delle forti
preoccupazioni, come già espresse dal collega Tibaldi, sul discorso
tariffario. Questo è un discorso molto complesso, come è complessa
la macchina nel creare questi organismi di organizzazione generale
dell'argomento trattato.
Sappiamo bene qual è l'attuale gestione degli acquedotti
comunali e se andiamo a rivedere il discorso delle tariffe, dove
abbiamo dei comuni che hanno fatto delle politiche rivolte a un
miglior servizio con la minor spesa possibile, dovremo anche fare
delle tariffe medie anche perché la legge prevede che sia la Giunta
regionale a definire dei parametri. Non avendo però attualmente
nessun riferimento da parte della Giunta su quali siano i parametri
da seguire, su come vengano diversificate per categorie - si dice
solo che verrà fatta una diversificazione -, è chiaro che un parere
definitivo su questo disegno di legge non lo si può dare.
Non entro nel merito di altre questioni più secondarie, ma
secondo noi le tre questioni principali sono proprio queste:
tariffe, una situazione ancora molto incerta sul quadro generale
visto che norme di attuazione non sono ancora state definite con la
commissione?
(interruzione dell'Assessore Vallet, fuori microfono)
? sì, però manca ancora il discorso sull'articolo 16, è stato
presentato? è stata vistata? Perché c'erano ancora due leggi che
dovevano essere vistate, quella delle quote latte e questa, quindi
rimane quella delle quote latte, mentre questa è stata vistata,
allora tolgo il secondo dubbio.
Resta comunque il terzo, che a questo punto diventa il secondo,
che è quello del discorso generale che poi vorrà fare la Giunta
perché si dice entro 12 mesi dovrà preparare un certo discorso e io
spero che ci sia concertazione con il BIM che è vero che
rappresenta tutti i comuni, ma che mi auguro sia un po' più
allargato anche perché tutti capiamo la situazione in essere degli
acquedotti nei comuni.
Chiediamo di sapere in futuro come la Giunta intende muoversi su
questi argomenti.
Président
Je ferme la discussion générale.
La parole à l'Assesseur au territoire, à l'environnement et aux
ouvrages publics, Vallet.
Vallet (UV)
Le questioni che sono state affrontate sono
sostanzialmente quattro.
La prima concerne il sistema tariffario. Qui la legge "Galli"
introduce una rivoluzione per quanto riguarda il sistema delle
tariffe, una rivoluzione che comunque non è eludibile. Partendo dal
principio che l'acqua è una risorsa pubblica e quindi di tutti, che
l'acqua è una risorsa che va risparmiata, prendendo atto che non è
più possibile un uso indiscriminato di questa risorsa e che
pertanto è necessario razionalizzarne e organizzarne meglio l'uso,
si introduce il principio della definizione di una tariffa che deve
essere commisurata alla quantità e alla qualità della risorsa messa
a disposizione.
È evidente che, affinché al cittadino non venga imposto un costo
spropositato, chi sarà chiamato a realizzare le strutture e poi a
gestirle, dovrà organizzarsi in modo tale da disporre di strutture
che consentano un utilizzo e una distribuzione razionale di questa
risorsa.
La tariffa verrà determinata dai comuni che potranno essere
organizzati singolarmente o per sottoambiti e, nel caso in cui
decidano di associarsi ad altri comuni, la tariffa dovrà riguardare
l'intera associazione dei comuni e dovrà essere uguale.
Alla Regione spetta il compito di definire parametri e criteri e
di definire quelle che saranno le voci che dovranno essere tenute
in considerazione dagli enti locali per la definizione della
tariffa.
Seconda questione. È evidente che per gestire questo sistema,
che è un sistema complesso e di questo bisogna prendere atto, si
devono individuare dei momenti di confronto e dei momenti di
organizzazione.
Avremmo potuto definire un ulteriore ente, le cosiddette
direzioni d'ambito che esistono nelle altre regioni; facendo
riferimento a quelle che sono le strutture appena individuate dalla
legge n. 54/98 ci è parso intelligente fare riferimento al BIM, che
con la legge n. 54 è assurto al ruolo di ente locale. Il BIM è
dotato di organizzazione e soprattutto di risorse finanziarie, nel
BIM sono rappresentati tutti i 74 comuni per cui c'è sembrato
superfluo individuare un altro ente. Avremmo potuto far riferimento
ad esempio al Consiglio permanente degli enti locali che ugualmente
rappresenta tutti i 74 comuni.
Abbiamo valutato però che era meglio il BIM proprio perché
dispone già di organizzazione e soprattutto dispone di risorse.
Sarà più facile per i comuni delegare funzioni e far svolgere
compiti al BIM che non magari alle comunità montane o al Consiglio
permanente degli enti locali perché al BIM non sarà necessario
attribuire risorse per farlo essendo questo già dotato di risorse
proprie. C'è sembrato anche questo un modo di rivalutare il ruolo
del BIM.
Per quanto riguarda il piano regionale delle acque,
l'Amministrazione regionale dispone di una quantità di dati che non
so a cosa può essere paragonata, è un mare di dati. Si tratta di
definire adesso attraverso quale strumento organizzare e
razionalizzare questi dati a disposizione per costruire quello che
dovrà essere lo strumento principale dell'organizzazione e della
programmazione per la gestione della risorsa idrica.
Il Consigliere Tibaldi mi chiede d'individuare dei tempi; credo
che, vistata la legge, nel corso dell'autunno sarà necessario
individuare bene il percorso per attivarsi concretamente nella
primavera prossima. Non voglio sbilanciarmi né in senso ottimistico
né in senso pessimistico.
Per quanto riguarda i suggerimenti del Consigliere Cerise, per
quanto riguarda l'articolo 9, comma 2, sarà necessario definire dei
criteri per valutare le priorità.
La legge prevede che gli enti locali insieme definiscano il
programma degli interventi ed è evidente che in quella sede
andranno studiati dei criteri di priorità.
Per quanto riguarda le misure di salvaguardia, la delibera del
Consiglio regionale che ha introdotto il minimo deflusso vitale è
uno strumento di salvaguardia per antonomasia. Qui il problema è
quello di verificare l'efficacia di queste misure perché non basta
scrivere nelle concessioni quale deve essere il minimo rilascio
necessario, ma bisogna che questo minimo rilascio poi sia
rispettato dai concessionari.
Président
On passe à l'examen de la loi dans le nouveau
texte élaboré par la IV
ème
Commission. Je soumets au
vote l'article 1
er
:
Conseillers présents: 32
Votants: 25
Pour: 25
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 2:
Conseillers présents: 32
Votants: 25
Pour: 25
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 3:
Conseillers présents: 32
Votants: 25
Pour: 25
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 4:
Conseillers présents: 32
Votants: 25
Pour: 25
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 5:
Conseillers présents: 32
Votants: 25
Pour: 25
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 6:
Conseillers présents: 32
Votants: 25
Pour: 25
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 7:
Conseillers présents: 32
Votants: 25
Pour: 25
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 8:
Conseillers présents: 32
Votants: 25
Pour: 25
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote l'article 9:
Conseillers présents: 33
Votants: 26
Pour: 26
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Il y a un amendement présenté par l'Assesseur Vallet dont je
donne la lecture:
Emendamento Dopo l’art. 9 è aggiunto il
seguente:
Articolo 10
(Norma di salvaguardia)
1. Sono fatte salve le forme associative e le altre forme di
collaborazione di ambito sovraregionale, previste dalla normativa
vigente, già in essere alla data di entrata in vigore della
presente legge.
Je soumets au vote l'amendement:
Conseillers présents: 33
Votants: 26
Pour: 26
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Je soumets au vote la loi dans son ensemble:
Conseillers présents: 33
Votants: 26
Pour: 26
Abstentions: 7 (Beneforti, Collé, Comé, Lanièce, Marguerettaz,
Squarzino Secondina, Viérin M.)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK