Consiglio Regionale della Valle d'Aosta - Oggetto del Consiglio n. 2864 del 28 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2864 del 28 maggio 1987 - Resoconto
OGGETTO N. 2864/VIII - DIBATTITO SUI RINVII A GIUDIZIO
CONNESSI ALLA VICENDA DELLA CASA DA GIOCO DI SAINT-VINCENT E SULLA
SENTENZA DEL CONSIGLIO DI STATO NEI CONFRONTI DEL SIG. MANGANONE.
(Ritiro di ordine del giorno).
PRESIDENTE:
Ha chiesto di parlare per mozione d'ordine il
Consigliere Sandri, ne ha facoltà.
SANDRI - (N.S.):
Chiedo di discutere insieme all'oggetto
n. 21 anche l'ordine del giorno che ho presentato e di cui è stata
votata l'iscrizione all'ordine del giorno.
PRESIDENTE
: Se non vi sono obiezioni, si procede alla
discussione congiunta dell'oggetto iscritto al punto 21 dell'ordine
del giorno e dell'ordine del giorno presentato dal Consigliere
Sandri.
Do lettura dell'ordine del giorno presentato dal Consigliere
Sandri e del testo della delibera isoritta al punto n. 21
dell'ordine del giorno:
ORDINE DEL GIORNO
Il Consiglio regionale della Valle d'Aosta
APPRESO che nella sentenza di rinvio a giudizio per lo scandalo
Casinò sono coinvolti con l'accusa di concussione un vicedirigente
e con quella di peculato aggravato un dirigente
dell'Amministrazione regionale;
RITENUTO che tali accuse, che riguardano direttamente le
funzioni di pubblico ufficiale e l'uso di denaro pubblico siano
incompatibili con le posizioni attualmente ricoperte;
IMPEGNA
il Presidente della Giunta regionale a predisporre i
provvedimenti disciplinari cautelativi nei confronti dei due
dipendenti rinviati a giudizio.
F.to: G. Sandri
IL CONSIGLIO
atteso:
- che, con sentenza del Consiglio di Stato n. 239/87, depositata
in data 15 aprile 1987, sono stati decisi i ricorsi in appello n.
51/85 e n. 1389/86, proposti dalla Regione rispettivamente per
l'annullamento della sentenza del TAR della Valle d'Aosta n. 111,
del 13.12.1984 e della sentenza del medesimo tribunale n. 91, del
1.9.1986;
- che la sentenza sopracitata ha accolto l'appello della Regione
n. 51/85 ed annullato senza rinvio la sentenza del TAR, n.
91/86;
- che l'accoglimento dell'appello della Regione n. 51/85
comporta la reviviscenza della deliberazione della Giunta regionale
n. 4837, del 10.8.1984, concernente la revoca al Sig. Eraldo
Manganone dell'incarico fiduciario di Commissario regionale presso
la Casa da Gioco di Saint-Vincent, deliberazione ratificata dal
Consiglio regionale con atto n. 768, del 20.9.1984;
- che, essendo legittimo e valido il provvedimento di revoca
dell'incarico in data 10.8.1984, rimane travolto il successivo
provvedimento di sospensione cautelativa ai sensi dell'art. 160
comma quinto della L.R. 28.7.1956, n. 3, adottato con decreto del
Presidente della Giunta regionale n. 1543, in data 31.10.1985.
DELIBERA
1°) di dare atto che in conseguenza dell'accoglimento
dell'appello n. 51/85 da parte del Giudice di secondo grado è
valido e legittimo il provvedimento della Giunta regionale n. 4837,
in data 10.8.1984, relativo alla revoca al Sig. Eraldo Manganone
dell'incarico fiduciario di Commissario regionale presso la Casa da
Gioco di Saint-Vincent, con il conseguente effetto
dell'irreversibile risoluzione del rapporto del Sig. Eraldo
Manganone con l'Amministrazione regionale a far data dal 10.8.1984,
momento della definitiva efficacia della deliberazione stessa.
2°) di dare atto che sempre in conseguenza della succitata
sentenza del Consiglio di Stato sono travolti e rimangono privi di
effetti i successivi provvedimenti concernenti il Sig. Eraldo
Manganone, ivi compresa la deliberazione assunta dal Consiglio
regionale n. 2537/VIII in data 4.1.1987.
3°) di delegare alla Giunta regionale l'esecuzione della
sentenza del Consiglio di Stato n. 239/87 per quanto attiene alle
conseguenze sotto il profilo economico per il periodo intercorrente
tra l'istanza di riammissione in servizio del Sig. Eraldo Manganone
e l'adozione del provvedimento di revoca, nonchè per l'eventuale
recupero di somme corrisposte all'interessato, a qualsiasi titolo
dall'Amministrazione regionale, salvo conguaglio attivo e/o
passivo.
PRESIDENTE
: Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Comme j'avais annonce, il y a eu la
sentence du Conseil d'Etat.
(Monsieur le Président de la Junte Rollandin donne la lecture de
la délibération à l'objet, avant de l'illustrer).
Ainsi que je n'avais pas fait de commentaires à ce moment, je ne
veux pas les faire à présent; il s'agit uniquement de prendre acte
de ce qui s'est passé, des résultats achevés par le Conseil d'Etat,
et de déléguer à la Junte le pouvoir de prendre les délibérations
conséquentes.
A propos de l'ordre du jour qui a été présenté de la part de M.
Sandri, je dois dire que j'ai appris moi aussi de la presse les
différentes nouvelles à ce sujet; je n'ai encore rien reçu, comme
acte officiel, à l'égard des décisions qui ont été prises jusqu'à
présent.
Je crois donc qu'en ce moment ce serait impossible de prévoir
des conséquences et donc d'évaluer les documents. Je crois que
c'est le minimum de prévoir une lecture de ce qui sont les
suggestions des juges de première instance pour pouvoir s'exprimer
d'après la loi qui règle les rapports des dépendants régionaux.
Je veux en même temps rappeler à M. Sandri que si cela
correspond au vrai, ce sont dépendants régionaux aussi d'autres
personnes qui sont concernées, donc je crois qu'il faudra faire un
examen général.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI - (N.S.):
Farò prima una breve illustrazione
dell'ordine del giorno che ho presentato stamattina, e chiederò che
siano apportate due piccole modifiche: togliere, nel dispositivo
dell'ordine del giorno, la parola "i" e la parola
"disciplinari".
Credo che il Presidente della Giunta abbia ragione di lamentarsi
del ritardo con cui questa sentenza viene notificata alla
Presidenza della Giunta e alla Regione, però il discorso, al di là
dei ritardi, deve essere affrontato con serietà, non soltanto per
cautelare la Regione ma anche per cautelare i dipendenti. È un
discorso che deve essere visto da queste due ottiche.
Il deliberato di rinvio a giudizio dice testualmente: "Avendo
Masi, di concerto con Chamonal e Giovannini, Andrione, Ramera e
Pollicini, assunto riservate intese sin dall'aprile 1982, alle
quali diede seguito esecutivamente Vitali per la Regione e verso
cui Chabod non si oppose, pur avendovi l'obbligo istituzionale,
intese sfociate in informali annotazioni dell'Andrione, atti
illeciti perchè fra l'altro sottratti al controllo della Giunta
regionale etc... trattenesse nella misura del 25% gli introiti dei
giochi d'azzardo, denaro di pubblica spettanza perchè già
contabilmente destinato, giuridicamente acquisito all'ente pubblico
regionale, per un totale di 9 miliardi 207 milioni 420.575
lire".
Un altro fatto che interessa questa accusa di peculato viene
citato più oltre: "Stabilendo con delibera di Giunta del 3.12.1982
il credito di Regione verso SITAV conseguente ai temporanei ritardi
nei versamenti effettuati nel corso del 1981" - le decadi -
"anzichè in relazione al tasso prescritto dall'art. 8 della
convenzione vigente e pertanto l'1% giornaliero a titolo di
soprattassa, con quello arbitrario applicato per il 12,5 - 13,5%
annuo, in soli 118 milioni 9.620 lire, ed omettendo di computare al
prescritto tasso il credito sorgente dai ritardi nei versamenti
occorsi fra la prima decade di maggio e il 31.12.1982 operando poi
una compensazione fondata su detti indebiti presupposti,
riconoscendo un inesistente diritto di pari importo alla società
concessionaria". E ancora: "Distratta la somma di £ 393.498.090
erogata a SITAV S.p.A. a mezzo di mandati di pagamento 52023,
52024, 52019, datati 31.12.1982".
Questo è il capo di accusa con cui è stato rinviato a giudizio
per l'art. 314 del C.P. il dirigente Vitali.
Per quanto riguarda invece il vice-dirigente Ferina Carlo,
questo è accusato "del reato di cui all'art. 317, concussione,
poiché nella propria qualità di pubblico ufficiale, abusando delle
sue funzioni, induceva la direzione amministrativa della Casa da
Gioco a concedere la promessa di un aumento dell'indennità di cui
all'art. 14, lett. g), regolamento 24.11.1967, prospettando che ove
tale promessa non fosse stata formulata, avrebbe organizzato
l'astensione dal lavoro dei controllori regionali con conseguenti
impossibilità di funzionamento della Casa da Gioco. Fatto commesso
in data da accertare".
Dice il Presidente della Giunta che ci sono anche altri
dipendenti che sono interessati alla vicenda, ed è vero, però ci
sono due fondamentali differenze: la prima che tutti gli altri sono
accusati di malversazione, che è un reato verso privati, dai quali
è esclusa la Pubblica Amministrazione; la seconda che per l'accusa
principale, che è l'obiettivo di questo ordine del giorno, nessuno
chiede la sospensione dei due dipendenti, ma credo sia una cautela
per la Regione e soprattutto per i dipendenti stessi, destinarli ad
altri incarichi all'interno dell'Amministrazione regionale, di pari
livello e di pari classe stipendiale.
Questa è la prassi che è già stata usata nei confronti di uno
dei due, cioè il vice-dirigente Carlo Ferina, il quale non ricopre
più la carica di Vice-Commissario, ma ha un ruolo diverso, anche se
sempre all'interno della Casa da Gioco di Saint-Vincent. Il
dirigente Vitali invece ricopre la stessa carica che aveva nel
1982. Credo sia una fonte di chiarezza e di tutela seguire la
prassi che indicavo, perchè non dobbiamo mettere nessuno che si
trovi in questa difficoltà a firmare dei mandati di pagamento,
quando proprio su dei mandati di pagamento sono state fatte delle
osservazioni da parte dell'autorità giudiziaria.
Pertanto chiedo l'approvazione di questo ordine del giorno da
parte del Consiglio, con questa motivazione fondamentale: dobbiamo
dare un segno di non nasconderci dietro le dita.
Credo che il Presidente della Giunta senta, come sentiamo tutti
noi, il dovere morale oggi di dare un segnale che le cosa vanno in
termini diversi, che si è solleciti nel dare ascolto ai
suggerimenti dell'autorità giudiziaria, che si è attenti a
mantenere un atteggiamento corretto, preciso, che tuteli la Regione
e che tuteli il personale.
Ritengo che sia un atto di responsabilità tanto più importante
per un Presidente della Giunta, in quanto proprio il precedente
Presidente della Giunta non ha captato che in momenti in cui le
istituzioni sono così pesantemente messe in discussione, l'essere
responsabile, l'essere capace di prendere decisioni non facili,
costituisce la differenza fra l'essere un capo che sa condurre un
popolo, oppure essere qualcuno che fugge di fronte alle proprie
responsabilità.
Può essere vero che non sono pervenute comunicazioni ufficiali
alla Presidenza della Giunta, ma non credo questo possa impedire
l'approvazione dell'ordine del giorno, perché è un impegno che
chiediamo al Presidente della Giunta e che lui dovrà svolgere nel
tempo che è giusto e corretto dal punto di vista istituzionale. Non
credo che questa proposizione sconvolga drammaticamente i lavori
del Consiglio, comunque se altri Consiglieri intendono precisare
meglio questo ordine del giorno, sono disponibile ad accettare
modificazioni ed integrazioni.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ritengo a nome del mio Gruppo che
non sia possibile sfuggire ad una prima sommaria valutazione della
vicenda del Casinò, anche perché direi che con soddisfazione quella
che sembrava una 'storia infinita', ha perlomeno concluso un suo
primo capitolo. Abbiamo atteso con ansia, forse anche per troppo
tempo, che l'istruttoria si concludesse e che ci fosse una parola
definitiva o perlomeno una parola di chiarezza su certe
responsabilità.
Voglio ricordare che le forze politiche in questo consesso e a
questo proposito si sono atteggiate in maniera sostanzialmente
diversa, rispondendo in primo luogo a sè stesse e al proprio modo
di giudicare, di sentire, questa vicenda.
Devo dire che per una impostazione rigorosa che abbiamo assunto
fin dall'inizio, non abbiamo mai confuso l'aspetto giudiziario con
l'aspetto politico, tanto meno lo faremo oggi, anche se avremmo
qualche elemento in più. Siamo estremamente rispettosi della
suddivisione dei poteri che la Costituzione ha sancito nell'ambito
dell'ordinamento repubblicano, riteniamo di dover lasciare alla
giustizia, anche se in questa fase più avanzata, l'opportunità e la
possibilità di fare il suo corso. A noi invece compete il giudizio
di tipo politico sul quale dirò qualcosa in più.
Il primo elemento di soddisfazione che si può esprimere è che
l'accusa più infamante che coinvolgeva i politici, quella di stampo
mafioso, è stata rimossa. Sembrava strano che una Valle d'Aosta
così rigorosa, così fiera delle sue capacità di autogestirsi, così
fiera di un suo modo di essere e di una sua tradizione, potesse
essere stata inquinata da questa 'piovra' di stampo mafioso. Questo
fenomeno non ha coinvolto i politici valdostani e questo risultato
può essere additato come un fatto positivo.
Per quanto riguarda l'aspetto della sentenza, sarei molto cauto
nel citare in quest'aula elementi che possono riguardarla. Abbiamo
appreso dai giornali che i giudici hanno ritenuto, nella loro
sovranità di giudizio, di imputare alcuni reati ai vari personaggi,
supportando questa imputazione con una sentenza ponderosa: si parla
di oltre 1000 pagine di sentenza di rinvio a giudizio. Per chi
vuole esprimere giudizi sommari (non è il nostro caso) sarebbe bene
si leggesse l'intera sentenza, perchè la lettura può costituire un
valido elemento di confronto per la valutazione di questa vicenda;
l'imputazione non è altro che il risultato di un ragionamento che
il giudice ha fatto sulla base di prove, altrimenti lo stare oggi a
definire in termini più o meno rigorosi anche quelli che sono stati
i reati imputati significa ancora fare dell'approssimazione.
Ci siamo battuti sempre, in tempi anche più oscuri di questi,
per una giustizia più giusta - e lasciando alla giustizia il
compito di fare il suo corso senza interferenze si contribuisce
senz'altro a renderla più giusta - quindi non traiamo assolutamente
delle conclusioni. Diciamo purtroppo che questa cappa di piombo che
ci pesa sulla testa da troppo tempo, dovrà ancora per qualche verso
far sì che il nostro giudizio resti provvisorio. Ho parlato di
'cappa di piombo' e lo dico con un certo imbarazzo, perchè per
tutti questi anni mi sono sentito imbarazzato come Consigliere
regionale, e anche condizionato da questa vicenda, perchè il potere
legislativo di questo Consiglio, i suoi poteri che sono ampi, che
potevano essere esplicitati in termini di creatività, sono stati
sovente soffocati da questa vicenda, da questo "Affaire Casino". È
questo il primo giudizio politico che diamo, ed è un giudizio
negativo, perchè ha pesato sulla testa dei Consiglieri regionali,
ma ha pesato soprattutto sulla testa della collettività valdostana.
Questa esperienza deve farci capire quanto sia importante
all'interno dell'Amministrazione regionale mantenere quel corretto
equilibrio di poteri che è stabilito dallo Statuto.
Abbiamo avuto la sensazione, anche partecipando alle riunioni
della Commissione di inchiesta, che i tre organi statutari che
presiedono la vita della nostra Regione abbiano subito per qualche
verso uno sconvolgimento. C'è stata una prevalenza dell'organo
esecutivo su quello legislativo, e se vogliamo una prevalenza netta
e decisa della figura e della carica istituzionale del Presidente
della Giunta rispetto agli altri organi.
Nel corso dell'ultima vicenda che abbiamo dovuto esaminare come
Commissione di inchiesta, che riguarda il tiro a volo, abbiamo
dovuto constatare con rammarico come tutte le procedure fossero
inevitabilmente saltate e sconvolte; non è pensabile che impegni di
spesa per miliardi non venissero neanche giustificati con una
deliberazione di Giunta, o meglio ancora del Consiglio. Questo è
l'aspetto su cui dobbiamo riflettere.
Dobbiamo riflettere sul clima politico che ha consentito che
tutto ciò avvenisse, non per scagliare dei giudizi nei confronti
delle persone, ma per quanto riguarda lo stretto funzionamento
dell'Amministrazione regionale, che deve essere corretta e puntuale
anche nel rispetto delle procedure. La fretta è sempre una cattiva
consigliera.
Mi rendo conto che sovente le pastoie burocratiche frenano
l'attività dell'ente, ma il problema di fondo è quello di rendere
più snelle queste procedure, e altrettanto trasparenti.
L'altro discorso che pesa su di noi è di immagine. Non è vero
che non conta l'immagine: ricordo che nel lontano 1983, quando si
ebbe sentore che lo scandalo stava per scoppiare, mi preoccupai di
questo aspetto e in questo Consiglio feci un intervento sul
problema dell'immagine della nostra Regione. L'immagine, quindi,
conta perchè presuppone un giudizio della collettività valdostana e
nazionale nei nostri confronti. E noi che siamo una piccola Regione
di frontiera, con una lunga tradizione di correttezza
amministrativa, di serietà, di impegno, non dobbiamo consentire più
che si ripetano storie come quelle che ci hanno visto per certi
versi protagonisti, nel bene o nel male.
Ho parlato prima di clima politico. Bisogna ricordare che la
Valle d'Aosta ha attraversato periodi difficili nella sua storia,
periodi che hanno non sempre esaltato le peculiarità di questa
nostra specialità: ci sono anche delle pagine che non sono
esaltanti. Credo che il dovere di una classe politica, per essere
credibile, debba essere quello di fare anche autocritica, perchè
tutti possono sbagliare, ma se si riesce ad andare fino in fondo,
scavando dentro sè stessi, e riconoscendo il proprio errore, questa
specie di "confessione pubblica" può destare nella gente la
sensazione che la classe politica riconosce anche là dove ha
sbagliato.
È un problema di etica, di morale, che riguarda il rapporto fra
chi amministra e chi è amministrato, e se vogliamo che questo solco
che esiste fra il paese legale e il paese reale per qualche verso
tenda a restringersi, abbiamo il dovere di pronunciare anche delle
parole di accusa nei confronti di noi stessi.
Non ho altro da aggiungere, anche perchè la nostra impostazione
è sempre stata di un certo tipo; la giustizia farà il suo corso e
da parte nostra dovremo tenere ben presente un principio
importante: gli imputati fino alla sentenza passata in giudicato
sono persone che hanno senz'altro le mani pulite. Nei confronti di
coloro che sono soggetti a questo iter messo in moto dalla
giustizia, che prevede fra l'altro tre gradi di giudizio, dobbiamo
comportarci con assoluto rispetto; quando la condanna sarà
definitiva, allora potremo esprimere il nostro giudizio.
Mi auguro che la vicenda Casinò serva di lezione; le esperienze
negative non sono sempre tali se si sa trarre da un momento di
difficoltà la forza e la volontà per risalire la china. Come
Consiglio regionale abbiamo il dovere di non lasciare nulla di
intentato perché si faccia chiarezza sul piano strettamente
amministrativo, non dobbiamo lasciare ombre di nessun tipo su
questa vicenda, abbiamo invece il dovere di presentare alla
pubblica opinione l'immagine di una classe politica che ha subito
anche questo contraccolpo negativo dello scandalo del Casinò, e che
vuole impegnare tutte le sue energie migliori per far sì che cose
di questo tipo in Valle d'Aosta non si debbano ripetere. Queste
erano le considerazioni che volevo svolgere a nome del Partito
socialista su questo argomento. Ritengo che questo discorso vada
esteso a tutti coloro che sono stati coinvolti in questa vicenda.
Stamani abbiamo fatto un atto di onestà nei confronti di alcuni
Consiglieri che avevano subito i contraccolpi di questa vicenda (di
questo intendo dare atto al Consigliere Aloisi), arrivando ad una
decisione che ha trovato tutti consenzienti, perchè in effetti si è
riscontrato che la giurisprudenza era cambiata, che le motivazioni
politiche che avevano portato a sostenere alcune cose nel 1966 non
erano più valide oggi. Il Consiglio regionale ha fatto questa
riflessione con estremo senso di serenità; la stessa serenità la
dobbiamo mantenere nei confronti di tutti coloro che sono stati
toccati dall'"Affaire Casino".
Mi permetto di dire - me lo consentirà il Consigliere Sandri -
che leggere in questa aula passi della sentenza può generare
qualche confusione; per quanto mi riguarda non ne ho letti,
riservandomi di farlo, anche per poter esprimere un giudizio più
motivato, in tempi successivi.
Il trattamento economico e giuridico del personale regionale
deve essere al riguardo ben preciso, però vorrei richiamare
l'attenzione dei Consiglieri su un fatto, e cioè che se non va
fatta giustizia sommaria nei confronti dei politici, la stessa
giustizia sommaria non va fatta neanche nei confronti dei
dipendenti. Pertanto condivido il discorso che ha fatto il
Consigliere Sandri sulle responsabilità: se responsabilità ci sono,
si vada fino in fondo, però alla luce di un atto che sia ufficiale,
che sia presentato al Presidente della Giunta o del Consiglio, e
che consenta una valutazione estremamente precisa dei reati che
sono stati imputati ai singoli dipendenti.
Non sarebbe fare l'interesse dei dipendenti stessi se cercassimo
di voler buttare una cortina fumogena su quelle che sono delle
eventuali loro responsabilità; la burocrazia tra l'altro ha norme
rigide, le stesse norme sono recepite dal regolamento organico
della nostra Regione. L'anticipare i tempi può essere frutto di un
atteggiamento che non farebbe onore a questo Consiglio. Pertanto
visto che il Consigliere Sandri ha già offerto la sua disponibilità
a modificare l'ordine del giorno, mi permetto di presentare un
emendamento all'ordine del giorno stesso, che recita in questo
modo:
"Il dispositivo dell'ordine del giorno è sostituito dal
seguente:
IMPEGNA
il Presidente della Giunta regionale ad esaminare la posizione
giuridica di impiego dei citati dipendenti, riferendo al Consiglio
circa le possibili deliberazioni da assumere entro la prossima
seduta consiliare del 10 giugno p.v.".
Questa è la nostra impostazione, che riteniamo corretta sia per
quanto riguarda la vicenda nel suo complesso, sia per quanto
riguarda gli aspetti che toccano più da vicino anche i dipendenti
regionali.
È un problema che riguarda questo Consiglio e la nostra
credibilità: lo scandalo del Casinò purtroppo peserà ancora sulla
nostra testa per qualche tempo. Sta a tutti noi il compito di
assumere atteggiamenti che siano di difesa delle prerogative di
questo Consiglio. Se certe situazioni si sono potute verificare,
stiamo attenti (sia coloro che stanno dalla parte della maggioranza
che coloro che sono dell'opposizione) che analoghe situazioni non
si possano più ripetere per l'avvenire, nell'interesse della Valle
d'Aosta e soprattutto nell'interesse dei valdostani.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Anche se il dibattito in questi
giorni è più acceso su altri fronti, non possiamo esimerci
dall'esprimere qualche valutazione su questa notizia dell'avvenuto
deposito dell'ordinanza di rinvio a giudizio per l'"Affaire
Casino". È una nuova tappa di una discussione che ha impegnato il
Consiglio in momenti successivi e numerosi, ed è comunque un primo,
anche se non definitivo, punto fermo nella questione che ci
interessa ormai da tre anni e mezzo.
Dalle notizie che abbiamo avuto si può dire che c'è stato un
certo ridimensionamento della pista mafiosa, e di questo fatto noi
ci rallegriamo perchè questo forse era il sospetto che più destava
preoccupazione nella popolazione e anche negli uomini politici
della Valle d'Aosta. Mi sembra che ci sia anche stata, dalle
notizie avute, una precisazione per ciò che riguarda il ruolo avuto
dai controllori regionali, per cui alle persone coinvolte sono
stati precisati in modo più netto i diversi addebiti.
Quello che a noi interessa sottolineare però dal punto di vista
politico è che viene riconfermato sostanzialmente quel quadro di
pessima gestione amministrativa che derivava da un modo di
governare, che abbiamo criticato e: vogliamo continuare a
criticare, basato sull'arroganza, sulla faciloneria e sulla
continua conculcazione dei poteri del Consiglio regionale e
talvolta della stessa Giunta regionale.
Dopo il deposito dell'ordinanza di rinvio a giudizio, crediamo
che alcune impostazioni seguite da alcune forze politiche debbano
essere verificate. Soprattutto i dirigenti dell'Union Valdôtaine
hanno sostenuto in questi anni che l'intera vicenda della Casa da
Gioco era un pallone gonfiato che al termine dell'inchiesta si
sarebbe sgonfiato. C'è stato addirittura da parte del Gruppo
dirigente dell'Union Valdôtaine uno sforzo per sollecitare la
chiusura di questa inchiesta. E noi parliamo di questo Gruppo
dirigente dell'Union Valdôtaine proprio perchè il suo comportamento
è stato diverso da quello di altre forze politiche che hanno avuto
uomini in qualche modo coinvolti nella vicenda. Le altre forze
politiche non hanno mai sostenuto che si trattava di una montatura,
non hanno mai sostenuto che tutto sarebbe finito nel nulla, hanno
accettato che venissero inquisiti i propri esponenti, in alcuni
casi le stesse persone si mettevano da parte per facilitare la
conclusione dell'indagine.
L'Union Valdôtaine non ha fatto questo e vorremmo sentire dal
Gruppo dirigente dell'Union Valdôtaine cosa ne pensa oggi, quando
ha ottenuto il suo primo obiettivo che era quello di arrivare
finalmente alla chiusura dell'inchiesta. Siamo dell'opinione che il
corpo centrale dell'inchiesta sarà, come ormai ha verificato anche
nei dettagli la Commissione che ci ha lavorato sopra, la questione
amministrativa. Riteniamo che sia provato che determinate procedure
amministrative erano saltate; riteniamo che la Commissione di
indagine sul Casinò abbia fatto un lavoro utile dal punto di vista
amministrativo, nel verificare che vi erano opere autorizzate con
prese d'atto, che vi erano finanziamenti per miliardi concessi alla
SITAV in forma indiretta attraverso autorizzazioni telefoniche,
autorizzazioni postdatate, che decisioni di competenza del
Consiglio erano tranquillamente prese in prima persona dal
Presidente della Giunta, d'intesa con la Giunta.
Sono queste le cose che intendiamo sottolineare, perchè qui sta
l'aspetto su cui assolutamente devono essere prese delle
contromisure a livello politico-amministrativo.
Negli anni passati ricordo da questi banchi avevamo sollevato in
alcune occasioni dei problemi (forse al vento perché valeva allora
la forza dei numeri), fra cui il problema delle mance. Crediamo che
adesso alcuni impiegati e le società si trovino a rispondere per
evasione fiscale e per reati di natura societaria.
Avevamo posto in questo Consiglio la questione della competenza
del Consiglio a discutere del rinnovo della concessione alla SAISET
- questione che era stata sollevata allora da alcuni Consiglieri
che oggi sono Assessori. Ci era stato risposto che la trattativa
per il rinnovo della concessione era competenza esclusiva del
Presidente della Giunta, non del Consiglio.
Avevamo sollevato altresì la questione di possibili furti al
punto e banco, e ci erano state date assicurazioni che invece tutto
era nella norma.
Crediamo che sia questo modo di affrontare i problemi nel
Consiglio regionale che deve essere modificato; crediamo perciò che
le forze politiche presenti in questo Consiglio su ciò debbano
meditare, in particolare la forza che ormai da tredici anni ha le
massime responsabilità nell'esecutivo.
Vogliamo sapere dagli amici dell'Union Valdôtaine se quanto
viene accertato a livello di Commissione, quanto viene contestato a
livello di ordinanza di rinvio a giudizio, è da loro ritenuto un
fatto credibile, da verificare in un dibattimento giudiziario,
oppure se per i dirigenti dell'Union Valdôtaine esistono due
livelli di giustizia, se cioè vi è una valutazione tutta interna
sulle motivazioni che possono aver portato a determinati
comportamenti, oppure se vale per tutti in questo Consiglio
regionale una unica giustizia e una unica forma delle procedure
amministrative. Questo aspetto deve essere chiarito proprio per
avere un dialogo che sia fondato su una questione di pari dignità
delle forze e di pari diritti e doveri delle forze politiche.
Oggi non possiamo andare più in là, non conosciamo nei dettagli
l'ordinanza di rinvio a giudizio se non per quanto è stato
riferito; abbiamo comunque voluto formulare questa domanda perchè a
questo punto la domanda si pone. Le altre forze politiche con le
loro differenti responsabilità, hanno dato il segnale che comunque
si affidano agli atti giudiziari e alla giustizia, che non
ritengono i loro uomini al di sopra di ogni sospetto; l'Union
Valdôtaine finora non ha fatto questo: ci piacerebbe sapere quando
lo farà e cosa ci dirà.
Poniamo un problema politico: ci auguriamo che tutte le persone
coinvolte non abbiano a patire dal punto di vista penale; crediamo
comunque che questi aspetti politici sul modo di governare questa
Regione, sul rispetto dei poteri del Consiglio, sul rispetto dei
poteri dell'Assessore e della Giunta, siano aspetti da cui non si
possa più svicolare. Su questi, quando avremo più elementi,
torneremo ad impegnare le forze politiche, i Consiglieri,
l'esecutivo. Oggi poniamo solo il problema perché siamo sicuri che
sulla questione si tornerà ancora.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Vorrei seguire la strada
suggerita dal Presidente del Consiglio, quella di parlare dei due
punti all'ordine del giorno, naturalmente facendo delle riflessioni
politiche.
Inizierei con l'oggetto n. 21 che riguarda l'ex Commissario
Manganone, nei confronti del quale esprimo la mia solidarietà,
perchè, se dovessi, mi sentirei di definirlo una vittima
dell'arroganza, una persona che ha subito da parte dell'esecutivo
un trattamento particolare.
Forse oggi qualcuno dirà che è un atto corretto quello di
portare in Consiglio regionale il dispositivo della sentenza;
allora bisogna ricordarsi che era anche un atto dovuto, un atto di
coerenza, quello di portare al Consiglio regionale l'atto di
sospensione in un primo momento, e l'atto di revoca in un secondo
momento. In quell'occasione il Presidente della Giunta non ritenne
opportuno portare l'atto in Consiglio, anzi il Consiglio fu
espropriato delle sue funzioni. Oggi naturalmente che la bilancia
pende a sfavore dell'ex Commissario Manganone, si porta questo
provvedimento. Ma questo dimostra che non si è coerenti con certi
atteggiamenti, perchè si ricorre al Consiglio solo quando esistono
particolari situazioni, mentre lo si espropria delle sue funzioni
quando si crede di poter fare le cose con atti di prepotenza, di
arroganza. Sono convinto che se il Consiglio fosse stato consultato
nei momenti in cui poteva intervenire, avrebbe potuto suggerire a
questo esecutivo strade migliori di quelle che poi sono state
seguite.
Per quanto mi riguarda, e per le ragioni sopra esposte, darò un
voto contrario a questo provvedimento, per manifestare il mio
dissenso.
Vorrei affrontare brevemente l'argomento dell'"Affaire Casino".
Ci sono voluti quasi quattro anni per chiudere una istruttoria e
furono raccolte delle firme per sollecitarne la chiusura. Sono
d'accordo con chi si è lamentato della lentezza con cui
l'istruttoria si è svolta, però bisogna anche essere corretti in
questo momento e dire che se qualcosa ha intralciato un più veloce
dispiegarsi delle indagini, è da attribuire alla latitanza di due
personaggi importanti dell'"Affaire Casino": l'ex Presidente Mario
Andrione e Paolo Giovannini.
Come sapete, sono stati trasferiti alla Procura di Aosta quattro
fascicoli che riguardano imprese fallite, che sembra siano
collegate con l'"Affaire Casino"; se così non fosse, non si capisce
perché la Magistratura di Torino avrebbe inviato le pratiche alla
Magistratura di Aosta. I fascicoli riguardano non solo imprese
fallite con finanziamenti tutti da accertare, ma addirittura
l'arbitrato che questa maggioranza ha voluto, nominando un esperto
che nello stesso momento era esperto della SITAV, per cui in
Consiglio abbiamo dovuto subire anche questo tipo di
prepotenza.
Bisogna ammettere che in questa situazione la 'cordata'
Masi-Chamonal Giovannini aveva un produttore: Mario Andrione, che
risulta essere il maggior responsabile dell'"Affaire Casino". Egli
ha gestito la cosa pubblica al di sopra di tutte le leggi che
regolavano le attività amministrative.
Per quanto riguarda l'ordine del giorno presentato dal
Consigliere Sandri, mi dichiaro nettamente contrario, in quanto
esiste una presunzione di innocenza che va accertata al momento del
processo, e ci sono funzionari che erano vittime di questa
'cordata', vittime dell'ex Presidente Andrione, il quale gestiva il
potere in modo arrogante, tanto che neppure gli Assessori erano in
grado di contrastarlo.
Non voglio parlare oltre, perchè torneremo su questo argomento;
ritengo che le conclusioni dell'inchiesta siano la prova
dell'egemonia dell'Union Valdôtaine. Oggi è necessario cambiare
pagina. Il Presidente della Giunta tenne a precisare in uno dei
Consigli regionali che si sarebbero tratte delle conseguenze
politiche al momento del rinvio a giudizio; oggi vediamo che si
rinuncia a farlo, rinunciando così ad un atto dovuto.
Ribadisco il mio voto contrario all'ordine del giorno in forza
della mia convinzione di non perseguire i funzionari regionali e
insieme ad essi i controllori regionali, che erano vittime
anch'essi di un certo modo di governare.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Finalmente questa vicenda è arrivata
ad un bivio e possiamo oggi valutarne attentamente i contorni.
Dall'analisi di ciò che è avvenuto in questi quattro anni, emerge
in primo luogo la figura di una classe politica incapace, corrotta,
perché da questa vicenda chi ne esce male è la classe politica
valdostana. E lo possiamo constatare anche qui dentro: non esiste
in tutta Italia una Regione che abbia fra i suoi componenti ben tre
Consiglieri rinviati a giudizio, un Presidente di Giunta
amnistiato, un Assessore che ha ricevuto una citazione della Corte
dei Conti; insomma ci troviamo in una assemblea regionale dove
buona parte dei suoi rappresentanti sono stati citati, rinviati ed
accusati.
È questo è uno degli aspetti peggiori della vicenda, che
dimostra soprattutto il degrado in cui si trova oggi la classe
politica valdostana.
È una vicenda brutta che mette in evidenza che a pagarne le
conseguenze sono stati solo i meno responsabili, e forse gli unici
che riescono a farla franca sono i più responsabili. Quindi non
accetto il discorso che faceva il Consigliere Torrione, quando mi
ha ringraziato per aver voluto addivenire ad una specie di
accordo-soluzione; assolutamente non ho accettato nessun accordo e
nessuna soluzione: ho già preparato il ricorso contro i Consiglieri
che sono stati rinviati a giudizio e domani lo inoltrerò tramite
l'Ufficiale giudiziario, perchè inizi a procedura di illegittimità
e di ineleggibilità. Ritengo mio dovere andare fino in fondo in
questa vicenda, proprio perché si è voluto colpire gente che non
era responsabile, che ha soltanto eseguito quelle che erano e sono
sempre state le disposizioni, mentre si è tentato di salvare i
politici. Ed è questo aspetto che non condivido in questa vicenda;
anzi i politici dovrebbero avere sul piano morale, al di là del
problema giuridico, la capacità e la correttezza loro stessi di
rassegnare le dimissioni e di non nascondersi dietro le alchimie
per cercare di sfuggire a questa situazione.
In questi quattro anni abbiamo discusso per parecchio tempo di
questa vicenda, ne abbiamo discusso in Commissione di inchiesta
regionale, e quante menzogne sono state dette in quelle occasioni!
Non si è voluto andare fino in fondo, si è voluto colpire invece
determinati personaggi per cercare di salvare la classe politica, e
qui faccio riferimento in modo preciso al Commissario Eraldo
Manganone.
All'inizio Manganone aveva avuto persino l'imputazione del 416
bis; oggi con il rinvio a giudizio possiamo vedere che l'unica
accusa che gli viene addebitata è quella di malversazione, se
accusa si può chiamare, perchè (lo sappiamo tutti) la vicenda del
fuori busta è nata nel 1948 e da allora è rimasta tale. E non si
può ritenerlo responsabile degli errori commessi dai politici.
Qui voglio fare un appunto anche alle altre forze politiche,
perchè nel momento in cui come Commissione di inchiesta cercavamo
di fare chiarezza su tutta la vicenda, nel momento in cui il
sottoscritto aveva accusato di malafede politica il Presidente
della Commissione per depistaggio e falso, sono stato abbandonato a
me stesso dalle altre forze politiche di opposizione. Non perché
non condividessero le osservazioni che venivano mosse nei confronti
della gestione della Commissione di inchiesta, ma solo per
interesse di parte. Si avvicinano le elezioni: era necessario
creare i raggruppamenti, ed era opportuno dissociarsi da certe
accuse per cerare di non creare delle situazioni conflittuali fra
questi Gruppi. In questo modo si sono lasciati andare i lavori
della Commissione, si è tentato di salvare la figura morale del
Presidente della Commissione.
Rimango sempre in attesa di scoprire il contenuto di quella
lettera che ormai da una settimana è nelle mani del Vice
Presidente, perché su quella vicenda voglio andare fino in
fondo.
Fino adesso la gestione della situazione di Eraldo Manganone era
stata in mano esclusivamente al Presidente della Giunta, il quale
l'ha gestita come ha voluto, violando leggi e regolamenti,
probabilmente con l'avallo dell'esecutivo. Oggi presenta al
Consiglio una delibera di questo genere, dove finalmente - secondo
lui - si arriva ad una conclusione. Ebbene, non condivido questa
delibera, pertanto dichiaro di votare contro; però posso affermare
che la vicenda non finisce qui. La vicenda andrà avanti, ci sarà un
ricorso alla Corte Costituzionale, e mi auguro che la verità venga
a galla. Fino adesso le accuse si sono basate su menzogne,
strumentalizzazioni, e mi riferisco all'avv. Biagini, a ciò che ha
scritto, ai ricorsi che ha fatto al Consiglio di Stato; mi
riferisco alla seconda lettera che ha inviato alla Corte dei Conti
il Presidente della Giunta.
Sono convinto che la verità verrà a galla, ci sarà poi un
ricorso alla Corte Costituzionale e quindi la vicenda Eraldo
Manganone non finisce qui.
Per quanto riguarda l'ordine del giorno, presentato dal
Consigliere Sandri, devo dire che non lo condivido, perchè non
posso accettare che da una parte si salvino i politici e dall'altra
parte si voglia dare in testa ai dipendenti regionali. La legge è
uguale per tutti, anzi in primo luogo è il politico che deve
rispondere delle proprie azioni e del proprio atteggiamento. Quindi
non posso accettare quella che è stata l'impostazione che si vuole
dare in quest'aula nei confronti di quei colleghi Consiglieri che
sono stati rinviati a giudizio. Costoro dovranno guardarsi nella
propria coscienza per valutare fino in fondo se la loro posizione è
corretta o meno.
Per queste ragioni voterò contro l'ordine del giorno, e lo
stesso voto darò alla delibera riguardante Eraldo Manganone.
PRESIDENTE:
Ha chiesto di parlare il Consigliere
Segretario Tamone, ne ha facoltà.
TAMONE - (U.V.):
Penso che questa discussione in
quest'aula sia prematura, nel senso che stiamo parlando di cose che
non conosciamo ancora fino in fondo, almeno per quanto mi riguarda,
in quanto quel che so l'ho appreso dai giornali.
È evidente che tutto questo per certi versi lo avevamo
lungamente atteso, ma - devo prima chiarire un concetto - noi
avevamo atteso la fine di questa fase del processo come si
attendono le nuvole perchè poi piova, non per altre ragioni, perchè
senza nuvole non può piovere, e senza questa fase chiusa
dell'istruttoria non si poteva passare alla fase seguente. Era per
questo che avevamo chiesto con forza che questo si facesse in tempi
brevi. Purtroppo così non è stato e ne prendiamo atto.
Pensiamo che adesso la prima parte si sia chiusa: leggeremo
anche noi con attenzione questi atti non appena ne avremo la
possibilità (si tratterà di leggere più di mille pagine) e vedremo
quali sono le considerazioni svolte dagli inquirenti. Per quanto ci
riguarda, queste conclusioni le rispetteremo.
In merito ad alcuni problemi di ordine più generale e politico,
penso che innanzitutto in questa aula bisognerebbe continuare ad
applicare la Costituzione dello Stato italiano, alla quale tutti
vogliamo fare riferimento; è da molto tempo che lo dico, tuttavia
pare che da molte parti questo non si voglia ascoltare.
L'art. 27 della Costituzione va applicato anche in questo
Consiglio, anche nei giudizi di tipo politico che esprimiamo, ogni
volta che ci basiamo su fatti di origine penale per esprimere un
giudizio politico.
Sono convinto che chiunque di noi operi in qualunque campo, ma
soprattutto in campo amministrativo e politico in generale, possa
compiere degli errori, e noi non siamo qui a dire che i nostri
uomini sono esenti dalla possibilità di compiere errori. Non
facciamo parte di una categoria speciale che ha doti superiori a
quelle altrui; ci sentiamo uomini politici come tutti gli altri,
delle persone che quando operano possono anche compiere degli
errori.
Quando questi errori saranno stati provati, prenderemo nei
confronti di questi uomini politici che possono aver sbagliato, le
misure che sono giuste e logiche; non prima, però. Questo lo
diciamo con la massima umiltà e al tempo stesso con la massima
forza.
Per quel che riguarda l'avvenimento, alcune forze politiche
hanno avuto il buon gusto di ammettere che quello che è venuto
fuori alla fine dell'inchiesta era di livello leggermente inferiore
a quello che era stato preconizzato all'inizio dell'inchiesta, e
che alcune accuse infamanti per la nostra Regione e per i nostri
uomini politici non sussistevano più. Prendo atto volentieri di
quello che è stato detto da queste forze politiche, perchè mi pare
che questa sia una parte di verità. Sicuramente le accuse più
gravi, per cui alcuni uomini hanno dovuto vivere lontano dalla loro
patria per un lungo periodo, sono state smontate dai giudici
stessi, e questo ci fa enormemente piacere.
Per poter dire qual è la nostra risposta in questo momento alla
questione, riprendo un concetto che è stato espresso dal
Consigliere Torrione, ed è il concetto della serenità. È un
concetto importante, che dovrebbe tornare più sovente in questa
aula di Consiglio, perché ho l'impressione che spesso e volentieri
qui non si operi con serenità. Qui si opera con altro animo, con
altre volontà, con altri metodi di lavoro che non sono quelli che
si rifanno al concetto di serenità.
La serenità in questo caso è indispensabile perchè la materia è
complessa, tocca argomenti delicati, coinvolge politici, dipendenti
regionali, altre persone, tutto un tipo di organizzazione che
concerne i rapporti fra la Regione e la Casa da Gioco, e solo con
serenità d'animo riusciremo a districarci da questa vicenda in
maniera dignitosa.
Vorrei rispondere in maniera decisa a quel Consigliere che a mio
avviso sovente in questo Consiglio si atteggia a moralista,
riprendendo passaggi di quotidiani piemontesi, facendo opera
meschina. Le accuse gratuite e indegne nei confronti di una persona
e di un Movimento, che sempre hanno dimostrato la loro rettitudine
e correttezza, non saranno assolutamente scalfite da tali
illazioni. Posso dire con tranquillità a questo Consiglio che
questo articolo lo abbiamo letto anche noi, sappiamo quali sono i
nostri diritti, sappiamo che abbiamo novanta giorni di tempo per
fare quello che dobbiamo fare, e in questo periodo di tempo il
Movimento sicuramente farà quello che dovrà fare nei confronti
delle persone che hanno usato certi termini.
Ragione per cui mi avvio alla conclusione dicendo che per noi un
primo passo è stato compiuto, non chiediamo a questo punto che una
seconda cosa: che un ulteriore passo sia compiuto al più presto.
Noi chiediamo che si faccia il processo prima possibile, che si
faccia in termini brevi per non fare in modo che un altro
importantissimo appuntamento che ci aspetta il
prossimo anno sia inquinato da questa vicenda. Chiediamo che la
vicenda si chiuda e garantiamo a tutti che l'Union Valdôtaine saprà
prendere, se suoi uomini saranno toccati da questa vicenda, i
necessari provvedimenti con la massima serietà, come ha sempre
fatto.
PRESIDENTE
: Ha chiesto di parlare il Consigliere Sandri,
per il secondo intervento, ne fa facoltà.
SANDRI - (N.S.):
Sono stato richiamato da una proposta
del Consigliere Torrione di emendamento all'ordine del giorno che
ho presentato. Credo che le osservazioni fatte dal Consigliere
Torrione e quanto ha detto in questo emendamento siano
condivisibili dal sottoscritto, perchè se è vero che l'appello alla
serenità è condiviso dall'Union Valdôtaine, altrettanto è condiviso
da Nuova Sinistra, e non penso che l'atteggiamento che abbiamo
portato in questo Consiglio possa essere definito diversamente.
Ritiro la parte impegnativa e deliberativa del mio ordine del
giorno e accetto l'integrazione così come proposta dal Consigliere
Torrione.
Volevo aggiungere due cose. Mi rivolgo al Consigliere Aloisi per
dire che questo ordine del giorno non dà in testa a nessuno, ma
credo (se mi si passa la battuta) che sia il Consigliere Aloisi che
dà un po' fuori di testa, perchè questo è un ordine del giorno di
tutela di due interessi: quello della Regione quello di questi
dipendenti.
L'art. 27 della Costituzione è stato citato molto spesso in
questo Consiglio, e mi riferisco a quanto diceva il Consigliere
Tamone; mi sembrava pleonastico ripeterlo, ma se il farlo può
essere utile per far comprendere l'atteggiamento di Nuova Sinistra,
lo ripeto anche io: con il mio atteggiamento, con le mie proposte e
con quelle del mio Movimento, mai è stato messo in discussione il
principio secondo cui nessuno è colpevole sino a condanna passata
in giudicato.
Per questo motivo chiediamo chiarezza, ci impegniamo in questa
battaglia, chiediamo agli altri partiti di comportarsi nella stessa
maniera.
Ringrazio il Partito dell'Union Valdôtaine e il Consigliere
Tamone che hanno rilevato un'affermazione che avevo fatto
stamattina; sono convinto che sia un dovere non solo per il vostro
Movimento, ma per tutta la Valle d'Aosta, impegnarsi perchè sulla
stampa vengano fuori notizie soltanto certe e non ci sia un uso
alterato di questa vicenda. Ma è una sfida che dobbiamo saper
raccogliere, e soprattutto siete voi che dovete saper
raccogliere.
PRESIDENTE:
È chiusa la discussione generale.
Ha chiesto di parlare il Presidente della Giunta, ne ha
facoltà.
ROLLANDIN - (U.V.):
A propos de la délibération qu'on a
soumise à l'attention du Conseil, je dois dire qu'au moment où on a
présenté cet acte qui était dû, je me suis abstenu de toute
considérations personnelles à propos de la condition de M.
Manganone, par rapport à ce qui est la question avec la justice
pénale. On a toujours cru - on peut faire des évaluations
différentes - que c'était une attitude à suivre, étant donné que
depuis toujours on avait maintenu cette attitude par rapport à la
charge que, à tour de rôle, avait été la charge de Commissaire, qui
était liée à la confiance de l'Administration régionale.
Pour ce qui est l'évaluation politique, je ne crois pas qu'au
moment dû je pourrait m'abstraire de faire des considérations, mais
étant donné que très souvent plus on parle et moins on risque de
dire, je crois que c'est beaucoup mieux attendre le moment où il y
aura la possibilité de connaître jusqu'au fond la vérité; à ce
moment-là on pourra être serein et sérieux pour dire notre vérité
et pour faire notre évaluation politique.
Pour ce qui est du Mouvement, comme l'a déjà dit le Secrétaire,
on ne peut qu'être conscient du fait qu'on ne s'est jamais appuyé
sur une double justice. On a toujours soutenu qu'on accepte un
certain système, certaines règles et leurs conséquences.
Pour ce qui est de l'ordre du jour, je voudrais seulement faire
une observation. Au début j'avais dit à M. Sandri de ne pas
connaître les raisons qui sont à la base du renvoi à jugement des
employés régionaux, et par conséquent je ne sais pas quelles seront
les décisions qu'il faudra prendre. Je viens de lire l'amendement
propose par M. Torrione à l'ordre du jour de M. Sandri, qui dit:
"... ad esaminare la posizione giuridica di impiego dei citati
dipendenti, riferendo al Consiglio circa le possibili deliberazioni
da assumere ...". A ce sujet je me permets de souligner que, si je
ne me trompe pas, l'article 9 de la loi 23 du 12 mai 1986, qui
modifie le règlement précédent, dit: "Sospensione cautelare in
pendenza di procedimento pénale Sulla base delle informazioni
provenienti dall'autorità giudiziaria ai sensi dell'art. 6 del R.D.
del 28.5.1981, n. 602, l'impiegato sottoposto a procedimento
penale, quando la natura del reato sia particolarmente grave, può
essere sospeso dal servizio con decreto del Presidente della Giunta
regionale il quale ne riferisce al Consiglio o alla Giunta, secondo
le rispettive competenze di nomina".
C'était seulement pour rappeler qu'en effet l'acte qui est prévu
c'est un arrêt du Président de la Junte qui est soumis après à
l'attention du Conseil ou de la Junte selon les rapports au niveau
de dépendants régionaux.
Je ne crois pas qu'il y ait à ce sujet, d'après la loi, des
délibérations à adopter de la part de la Junte ou du Conseil.
Je me permets donc de dire que je ne peux qu'apprécier le fait
que les Conseillers se soient intéressés à ce qui s'est passé pour
certains dépendants. Je veux rappeler ce que tout le monde a dit,
qu'il faudra au moins faire une analyse des différents papiers pour
avoir une idée et donc pour être un peu sereins sur le jugement et
sur les actes à adopter.
Pour ce qui me concerne, à un moment donné je suis tout à fait
disponible à n'importe quelle confrontation, à examiner ensemble
l'arrêt à adopter, qui d'après la loi est donné à la Présidence de
la Junte.
Je crois donc que tout en acceptant le principe, on ne peut pas
accepter cet ordre du jour; s'il n'est pas retiré, on s'abstient
sur ce document.
Si dà atto che alle ore 19,23 riassume la Presidenza il
Presidente Bondaz.
PRESIDENTE
: Ha chiesto di parlare il Consigliere Sandri,
per dichiarazione di voto, ne ha facoltà.
SANDRI - (N.S.):
Accetto il suggerimento e la richiesta
del Presidente della Giunta di ritirare l'ordine del giorno, se il
Consigliere Torrione è disponibile a togliere la parte che era
stata proposta con il suo emendamento.
Prendo atto che il Presidente della Giunta ha captato lo spirito
di questo ordine del giorno, di cui terrà conto sia nella
predisposizione del suo decreto, sia nel confronto che intende fare
a livello di Consiglio regionale.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Prendo atto con soddisfazione della
decisione del Consigliere Sandri di ritirare l'ordine del giorno.
Il mio emendamento era indirizzato nel senso che ha prospettato il
Presidente della Giunta, cioè di fornire la possibilità al
Presidente stesso di una più accurata valutazione dei fatti e
soprattutto delle imputazioni ascritte ai dipendenti, e quindi di
assumere conseguentemente i provvedimenti del caso.
Questo risultato noi l'abbiamo conseguito e quindi preghiamo il
Presidente di dare in seguito comunicazione al Consiglio di quelle
che saranno le sue decisioni.
PRESIDENTE
: Ha chiesto di parlare il Consigliere
Baldassarre, per dichiarazione di voto, ne ha facoltà.
BALDASSARRE - (P.S.D.I.):
Per ribadire con fermezza che
sono nettamente contrario a qualsiasi provvedimento di sospensione
nei confronti dei dipendenti e dei controllori regionali. Uno dei
principi cui più mi sento legato è quello del rispetto della
personalità umana, per cui non ritengo che debba venir preso alcun
provvedimento, e già fin d'ora la posizione mia e del mio partito
sarà chiara su questo argomento.
PRESIDENTE
: Ha chiesto di parlare il Consigliere Aloisi,
per dichiarazione di voto, ne ha facoltà.
ALOISI - (M.S.I.):
Volevo chiarire la mia posizione
sull'ordine del giorno e rispondere al collega di Nuova Sinistra
che il Consigliere Aloisi non è fuori di testa. Non è assolutamente
accettabile che si usino due pesi e due misure: da una parte
salvare i politici e dall'altra colpire i dipendenti. Nel momento
in cui il politico prende dei provvedimenti e il dipendente esegue
quei provvedimenti, bisogna tener conto delle varie responsabilità
e non utilizzare in un modo gli uni e nel modo contrario gli
altri.
PRESIDENTE
: Ha chiesto di parlare il Consigliere Mafrica
per dichiarazione di voto, ne ha facoltà.
MAFRICA - (P.C.I.):
Per ciò che riguarda i dipendenti
regionali siamo d'accordo che si proceda sulla base di una
conoscenza approfondita degli addebiti e sulla base delle norme che
questo Consiglio ha votato.
PRESIDENTE
: L'ordine del giorno è stato ritirato,
pertanto non viene messo in votazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK