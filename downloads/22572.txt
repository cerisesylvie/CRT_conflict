Consiglio Regionale della Valle d'Aosta - Oggetto del Consiglio n. 2095 del 27 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2095 del 27 luglio 2006 - Resoconto
OGGETTO N. 2095/XII - Raccolta differenziata negli esercizi
pubblici dell'olio da cucina esausto. (Interpellanza)
Interpellanza
Premesso che la riduzione della produzione, la raccolta
differenziata e il riciclaggio di rifiuti dovrà essere il
presupposto indispensabile se non vogliamo morire sommersi dagli
stessi ed iniziare a riflettere sul significato di "progresso" e di
"modernità";
Constatato che per invertire una tendenza e ridurre il
consumo da fonti di energia convenzionali ci si orienta, non solo
più in modo sperimentale, alla produzione di fonti energetiche
anche tramite il riciclaggio dell'olio alimentare da cucina
esausto;
Ricordato che, pur essendo la nostra una piccola Regione,
essa ha una fortissima vocazione turistica, un'altissima
recettività turistica e di conseguenza un numero non indifferente
di alberghi, ristoranti e bar che utilizzano per la loro attività
olio alimentare;
Verificato che in altre Regioni e città europee (vedi la
città di Graz in Austria), alfine di contribuire alla riduzione
delle emissioni di CO2 e di altri inquinanti atmosferici, è in atto
un progetto denominato: "Dalla padella al serbatoio" di produzione
di biodisel riutilizzando l'olio alimentare usato dai locali
pubblici da utilizzare come carburante per gli autobus della rete
cittadina;
Visto che per l'attuazione di questo progetto la città di
Graz ha intrapreso un sistema gratuito per la raccolta
differenziata, vi hanno aderito 1.200 locali pubblici, si sono
creati nuovi posti di lavoro, nuove tecnologie e sono già più di
trenta gli autobus funzionanti con tale sistema;
i sottoscritti Consiglieri regionali
Interpellano
Gli Assessori alle Attività Produttive e al Turismo, Sport,
Commercio e Trasporti per conoscere se non ritengono opportuno,
anche attraverso verifiche dirette sul luogo, promuovere uno studio
di fattibilità atto a verificare se esistono le condizioni, anche
nella nostra Regione, per passare dalla raccolta differenziata
dell'olio da cucina esausto prodotto nei nostri locali pubblici:
alberghi, ristoranti, bar, pizzerie, mense, rifugi, alla produzione
con apposito impianto di biodisel.
F.to: Bortot - Venturella
Président
- La parole au Conseiller Bortot.
Bortot (Arc-VA)
- Non la faccio molto lunga, mi ricollego
al fatto che in aula si è creata una sensibilità rispetto ai
problemi dell'inquinamento e delle malattie conseguenti del
"Protocollo di Kyoto" e soprattutto della necessità di operare
degli interventi, altrimenti il rischio è che ci parliamo addosso
facendo tante chiacchiere.
Nell'esaminare quali potrebbero essere le fonti energetiche in
parte rinnovabili, ma meno inquinanti, da anni, soprattutto in
Brasile e anche in Europa, alcuni Paesi stanno producendo
biodiesel, un carburante prodotto da vegetali. Oltre a questo il
biodiesel viene anche prodotto ultimamente utilizzando gli oli
esausti alimentari delle cucine, dei ristoranti, rifugi pizzerie ed
hotels. Questa cosa è già una realtà, ho scoperto che è un progetto
che sta andando a termine a Graz - Austria - dove il Comune ha
messo in rete una raccolta gratuita di oli esausti, ha creato una
tecnologia e posti di lavoro; questo biodiesel è stato prima
utilizzato riconvertendo una parte degli autobus della rete urbana
di trasporto pubblico e, ora, addirittura acquistando 41 nuovi
autobus.
Il progetto raccoglie circa 1.200 esercizi pubblici, il progetto
capofila è il Comune con dei privati e addirittura la si vuole
estendere anche alla rete di autobus. Non è che noi ci possiamo
paragonare con la città di Graz, però penso a tutti i locali
pubblici della nostra Regione - esiste già una rete di raccolta
degli oli esausti alimentari - e penso alla possibilità di
verificare con uno studio se si può fare altrettanto proprio nel
momento in cui è in discussione il rinnovo della convenzione con le
aziende per il trasporto pubblico, quindi è il momento di
sperimentare, introdurre innovazione seguendo anche il filone di
innovazione degli interventi che ho sentito prima. Questo chiama in
causa l'Assessorato alla sanità, perché è un problema di
prevenzione per la riduzione delle emissioni, chiama in causa
l'Assessorato alle attività produttive, perché si tratta di fare
una verifica, e chiama in causa l'Assessorato ai trasporti per
verificare se congiuntamente è possibile, con gli opportuni studi,
fare un progetto di questo genere anche nella nostra Regione.
Questo, tradotto in parole povere, con la mozione che abbiamo
presentato e che illustrerò successivamente, fa il pari per
intervenire concretamente sull'uso di fonti energetiche rinnovabili
per quanto riguarda il trasporto urbano e il trasporto delle
persone.
In sostanza, l'idea è di chiedere all'Assessore di fare uno
studio - e magari anche una verifica - andando a vedere a Graz
quello che hanno fatto: hanno fatto degli investimenti, hanno
creato lavoro, hanno creato una nuova tecnologia, hanno ridotto le
emissioni di CO2, hanno una rete di autobus che inquina di meno;
non mi sembra una cosa da poco, quindi l'idea è di chiedere
all'Assessore la possibilità di verificare se questo è possibile
anche nella nostra Regione.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Il collega Bortot ha già detto tutto e
non avrei più necessità di dire altre cose, potrei anche dire che
sono d'accordo con lui nel merito della questione; ha dimenticato
di considerare anche l'Assessorato all'ambiente in tutto questo,
perché la partita su questi temi deve giocarsi tra soggetti
diversi, ma credo che sarà il caso di parlarne meglio quando
discuteremo la mozione, se avremo un tempo appropriato per poterlo
fare, perché lì entreremo nello specifico della questione.
Qui non la vorrei fare tanto lunga, perché il Consigliere Bortot
fa riferimento agli oli esausti e all'esperienza che è stata citata
prima, quindi approfitto di questa cosa rimandando il dibattito
sulla questione dei trasporti alla mozione per dare qualche
informazione, perché potrebbe sembrare che questo sia un problema
che non è stato preso in carico. In realtà la raccolta
differenziata per gli oli esausti da cucina si effettua da circa 20
anni e si fa sulla base di tutta una serie di verifiche, ci deve
essere una tenuta dei registri, c'è un Ufficio di igiene che fa
capo al Dipartimento di prevenzione dell'USL che effettua
periodicamente dei controlli, sia per quanto riguarda i registri,
sia per quanto riguarda i locali pubblici che utilizzano
friggitrici, perché questi locali devono tenere un elenco delle
attrezzature, quindi i macchinari devono essere registrati, c'è
tutta una serie di controlli. Non sto a farla lunga, poi posso
fornire dei dati relativamente al funzionamento di queste cose che
mi sono fatto dare.
Per fare un ragionamento come quello che il Consigliere Bortot
ha proposto e che è la base della sperimentazione che c'è a Graz,
una sperimentazione interessante e credo anche che si possa anche
andare in loco a rendersi conto per vedere come questo funziona,
non tanto per il tipo di carburante che si utilizza per la
movimentazione, quanto per l'organizzazione del sistema trasporti
legato ad elementi di aspetto ecologico...
I dati di produzione del Dipartimento dei rifiuti per il 2005
che riporta poi i dati del 2004, sono i seguenti: c'è stata una
produzione di circa 8.985 kg. di rifiuti di oli vegetali e animali
esausti che sono stati regolarmente avviati allo smaltimento, uno
smaltimento che avviene tramite un canale di raccolta che si avvale
di imprese specializzate convenzionate con gli esercizi
commerciali. Gli esercizi commerciali poi, a loro volta, si sono
avvalsi in molti casi di convenzioni stipulate dalle proprie
associazioni di categoria che li rappresentano per un conferimento
di circa 6.640 kg rispetto agli 8.900 che dicevo, mentre gli altri
lo fanno direttamente presso i centri di deposito. Il problema è
che questo quantitativo risulta essere notevolmente ridotto per
immaginare l'attivazione di raccolte domiciliari specifiche per la
sola Regione, ma su questo si può ragionare, soprattutto per la
presenza in Valle d'Aosta di un impianto di riutilizzo di tali
rifiuti per la produzione di combustibili alternativi che possa
dare continuità alla cosa.
Evidentemente questi sono dati molto sintetici; non ho alcun
problema ad approfondire questo tema per vedere se ci sono
possibilità di sviluppare tale questione. Chiedo però di
considerare che questo debba essere fatto nell'ottica di un
ragionamento sulla politica energetica di movimentazione dei mezzi
e delle persone più complessivo all'interno della Regione,
altrimenti rischiamo di fare delle fughe in avanti su questa cosa
che produce oggi dei quantitativi, che parrebbero non essere
sufficientemente importanti per questo tipo di scelta, anche
perché, in Valle, dobbiamo considerare che abbiamo una forte
stagionalità, abbiamo una produzione forte in certi momenti e
abbiamo poi dei livelli di "morbida" e infine dei momenti di caduta
fortissima in alcuni mesi dell'anno.
Non ho alcun problema a fare le ulteriori verifiche su questa
cosa; ci eravamo già prefigurati di interessarci all'iniziativa che
è stata lanciata a Graz, che ci interessa in un discorso più
complessivo di fonti energetiche alternative nel settore dei
trasporti pubblici.
Président
- La parole au Conseiller Bortot.
Bortot (Arc-VA)
- A noi quello che interessa sono le
filosofie e gli indirizzi, quindi sono soddisfatto della risposta
dell'Assessore Pastoret perché abbiamo anche introdotto
parzialmente la raccolta differenziata. Penserei anche, dato che
sono aumentate le sensibilità delle famiglie rispetto
all'inquinamento e alla dimensione dei rifiuti, che continuano ad
aumentare, alla possibilità di conferire l'olio esausto in piccole
produzioni anche da parte delle famiglie. Non è che dobbiamo andare
noi, se si mettesse in piedi un progetto sperimentale, a fare il
"porta a porta" per i 200 gr. di olio esausto delle singole
famiglie, ma si tratta di introdurre un certo tipo di educazione e
come si portano determinati rifiuti nei cassonetti, si potrebbe
stoccare questo prodotto e conferirlo una volta all'anno.
So bene che sono tutte proposte da verificare e da sperimentare,
ma è importante che il Governo accetti di mettersi in quest'ottica
di verificare. Se poi non è possibile, siamo almeno tranquilli e
abbiamo verificato che su quella strada non abbiamo i numeri, la
possibilità, la dimensione degli alberghi, perché là sono tutti
concentrati in un'area urbana; per noi è diverso, ma sempre in
un'ottica di pluralismo fare la verifica e capire quanto ci viene a
costare e fare la somma dei risultati. Se guardiamo magari solo la
parte economica non ci stiamo dentro, ma se alla parte economica
aggiungiamo il discorso di innovazione e di creazione di posti di
lavoro... comunque mi fermo qui, perché sono convinto che
l'Assessore abbia capito la nostra proposta e sia disponibile a
verificare se è attuabile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK