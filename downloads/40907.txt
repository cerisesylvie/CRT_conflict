Consiglio Regionale della Valle d'Aosta - Oggetto del Consiglio n. 185 del 18 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 185 del 18 ottobre 2018 - Resoconto
OGGETTO N. 185/XV - Ritiro di mozione: "Impegno della III
Commissione consiliare permanente per un'audizione del Segretario
particolare dell'Assessore all'agricoltura e ambiente sulla
riorganizzazione del settore agricolo".
Fosson (Presidente)
- Punto 23 all'ordine del giorno. La
parola al consigliere Nogara per l'illustrazione.
Nogara (UVP) -
Nel presentare questa mozione vorrei
subito chiarire, per non avere poi magari dei
malentendu
,
che io leggerò le varie dichiarazioni fatte soprattutto dal
segretario particolare dell'assessore Gerandin, che sui
social
e sui quotidiani
on line
per un periodo ha
imperversato con tantissime dichiarazioni. All'inizio di questa
legislatura eravamo stati convocati in III Commissione, proprio per
ascoltare quali erano le linee guida presentate dall'assessore
Gerandin per l'Assessorato all'agricoltura e risorse naturali.
Voglio leggere, perché non vorrei che ci fossero dei
fraintendimenti.
Iniziamo con un'intervista su un quotidiano on line, dove
l'intervistatore chiede qual è stato l'impatto di questo segretario
dell'Assessorato all'agricoltura, nella quale lui dice subito:
"L'impatto è impressionante, la macchina è grandissima e da qui si
vede ogni giorno quello che producono i vari uffici, le infinite
pratiche che vanno avanti. Quindi ci si rende conto della
complessità e dell'enormità della macchina". Peccato che pochi mesi
prima - scusate, ma per non fare nomi lo chiamerò "il facente
funzioni" - il medesimo aveva dichiarato in una riunione (ho qui
l'articolo di un quotidiano on line) che nell'Assessorato
all'agricoltura nessuno lavorava, si faceva pochissimo ed era un
disastro. Le varie associazioni che venivano a queste riunioni
sostenevano questo, ma adesso ha cambiato idea; non è che vi parlo
di anni fa, ma dell'inizio di quest'anno 2018!
Proseguiamo, perché più si va avanti e più è interessante.
L'intervistatore chiede se oltre all'agricoltura c'è altro adesso
nell'Assessorato: "Certo - lui risponde - decisamente sì, è
importante e impegnativo, per l'Assessore più che altro. Io mi
rendo conto che in termini di segretario, se paragoniamo la mia
figura a quella di chi mi ha preceduto, io sono incapace. Io non
sono un segretario. Io non conosco la pubblica amministrazione come
altri prima di me. Non sono all'altezza dal punto di vista
amministrativo". Quindi questa persona è stata messa lì non per
fare il segretario: lo dichiara lui! Questa è una sbobinatura della
sua intervista. Andiamo avanti: "Il motivo per cui l'Assessore mi
ha chiamato qui è diverso, vista l'enormità, visto quanto è grande
questo nuovo Assessorato serve una mano concreta per quanto
concerne l'agricoltura e qui per fortuna ho delle competenze che
hanno un senso, che sono utili, soprattutto per l'enorme crisi che
attraversa il settore".
Le competenze del segretario, del facente funzioni - come mi
viene più facile chiamarlo - sono quelle che ho letto su un altro
articolo on line. Questa persona, prima di fare il segretario
particolare, lavorava a tempo indeterminato all'Institut Agricole,
fa il maestro di sci d'inverno, ha un pattinaggio a Saint-Vincent
durante l'inverno e fa anche il vicepresidente di un consorzio. La
sua azienda che opera nel settore agricolo probabilmente è gestita
da altri; io ho solo letto, perché, se guardate, c'è scritto che è
gestita da degli indiani e da suo padre. Ma questo non lo dico io,
lo prendo sempre da questo articolo. Poi diciamo anche che, per le
funzioni che ha avuto nell'AREV - qui ho un paio di lettere - è
stato famoso per aver mandato una lettera a tutti gli agricoltori
per portare il latte non nelle cooperative né nei consorzi, ma a un
privato; proprio in questi giorni sono stato contattato da queste
persone che, spinte dall'allora presidente di AREV, si trovano in
difficoltà, perché non arriva quanto dovrebbe arrivare.
C'è stato poi tutto il problema dell'A.N.A.Bo.Ra.Va.: ci sono
state le elezioni e proprio gli uffici dell'Assessorato gli hanno
mandato due lettere per avvisarlo che non poteva candidare
nell'A.N.A.Bo.Ra.Va. delle persone che erano nel direttivo di AREV,
perché la legge che era in pubblicazione non lo prevedeva. Lui è
andato avanti come un
Caterpillar
e alla fine ha mandato in
crisi per tre mesi l'A.N.A.Bo.Ra.Va. che è rimasta bloccata per
questo motivo.
Cominciamo a parlare dell'AREA. Qui forse il facente funzioni ha
le idee un po' confuse, perché dice "che l'AREA ha il dovere di
formare in tale direzione gli operatori dei CAA" cioè dei
sindacati, ma forse l'AREA ha tutta un'altra funzione. Poi dice che
"AGEA bene o male in tal senso non è che non lavori. Vi risparmio
tutto quello che è stato detto all'inizio dell'anno, ci sono però
troppi intoppi nelle pratiche in aspetti informatici o
amministrativi che coinvolgono la Regione, che coinvolgono AREA in
quanto non direttamente Regione, ma controllata da parte del nostro
Assessorato stesso".
Benvenuto nel
club
! E lo dico anche all'Assessore, sulle
cui dichiarazioni avrò qualcosa da dire, perché in quest'Aula sono
state dette tantissime volte queste cose. Effettivamente - qui ne
devo dare atto - per qualsiasi persona che andrà a sedersi o si
siederà nelle prossime legislature in quella poltrona, ci saranno
grossi problemi proprio sotto questi punti di vista e proprio sotto
questi aspetti, sui quali a suo tempo, quando noi occupavamo quella
posizione, siamo stati martellati e massacrati. Poi dico anche che
siamo stati massacrati e martellati proprio dal facente funzioni,
perché lui, come presidente di AREV, non ci faceva mancare
niente.
Veniamo a un fatto importante, perché proprio in quest'Aula chi
c'era si ricorderà che, quando si parlava di anticipazioni, sui
fondi di rotazione andavamo a
go-go
, anche se continuavo a
dire, in quel caso al consigliere Gerandin, che non era lecito dare
degli anticipi, perché sarebbero stati aiuti di Stato; invece vi
leggerò poi cosa diceva il consigliere Gerandin. Adesso il facente
funzioni dice questo: "Ci stiamo muovendo anche in un'altra
direzione per permettere comunque di avere un po' di respiro
finanziario e quindi con la Confidi stiamo verificando la
possibilità, perché le banche danno fiducia... - qui non si capisce
cosa vuole dire - si può avere verso un singolo imprenditore
agricolo, non possono avere verso il sistema che vede coinvolto
AGEA, anche perché purtroppo in questi anni sono stati disattesi
sempre i tempi e quindi abbiamo bisogno di una garanzia e la
Confidi sembra che abbia la disponibilità e la volontà di fare
questo tipo di operazione". Qui passiamo dai fondi di rotazione che
ci proponeva l'assessore Gerandin, per dare degli anticipi senza
far pagare niente agli agricoltori, al chiedere alla Confidi,
praticamente chiedendo un mutuo in banca e pagando gli
interessi.
Io mi rivolgo di nuovo a lei, presidente della III Commissione,
consigliere Distort: capisce che mi sono trovato un po' difficoltà,
perché sentire cosa ci diceva l'Assessore e sentire cosa dice il
facente funzioni, sono due cose completamente diverse. Se io mi
fossi permesso di dire una cosa del genere, quando ero al posto
dell'assessore Gerandin, mi avrebbero appeso per i piedi!
Poi chiede se è sempre un costo, eccetera.
Veniamo alla parte secondo me più sfiziosa. Quello che succede
nel mondo agricolo adesso, per il facente funzioni è purtroppo una
tragedia annunciata. "Io ero in un'altra veste, ma non sono
cambiato, sono sempre lo stesso. Se nel mese di marzo ero in piazza
Deffeyes disperato a raccontare alla politica come caspita erano
conciati gli allevatori, non è che ora, che sono da questa parte,
ho cambiato punto di vista". Io qui vorrei aprire una parentesi.
Qui abbiamo capito tante cose dopo la nomina del facente funzioni a
segretario dell'assessore Gerandin, perché più che portare i
problemi degli allevatori in piazza, il facente funzioni ha
lanciato le elezioni di qualcuno proprio con queste manifestazioni.
Vi dico questo perché, per i sei mesi che abbiamo gestito questo
Assessorato, ho l'elenco di tutti i decreti, di tutte le date, di
tutti gli importi e di tutte le misure che sono state pagate dall'1
febbraio alla fine della legislatura. Questo elenco, che prende un
arco temporale di circa sei mesi, chiude con un totale di 23
milioni, quasi 24 milioni di euro. Ora siamo a quattro mesi
dall'inizio della nuova gestione e io dico zero! Ma un po' più di
zero è entrato e forse qualcosa dalla PAC arriverà verso fine mese.
Per questo vi dico che mi fa pensare, perché tutto il mondo
agricolo era in subbuglio, quando eravamo qua e quando sono
arrivati questi soldi che sono - dico a spanne - 50 miliardi delle
vecchie lire in sei mesi. Allora mi viene un po' il sospetto che
fosse un subbuglio che non aveva quello scopo, perché non ho più
sentito la Jeune Vallée d'Aoste, dove mi sembra che il suo collega
Aggravi fosse l'
animateur
in quel periodo e facevano
tweet
a tutto spiano; i Mouvement Montagne sono spariti e
non si sa più niente, eppure i soldi non arrivano. Probabilmente i
soldi che sono arrivati per qualcuno, mi riferisco magari a
Mouvement Montagne, hanno chiuso i loro problemi: i soldi sono
arrivati, allora è tutto a posto; a posto io, a posto tutti.
Avevo fatto un lavoro e l'avevo detto anche in una riunione,
dov'era presente anche l'Assessore - adesso non so neanche più come
chiamarlo, Gerandin - nella quale avevo detto che quando c'è stata
la manifestazione qui a Palazzo mi ero preoccupato e avevo chiesto
agli uffici, tra le dichiarazioni delle persone intervistate e le
foto che sono state fatte, fatemi la cortesia di vedere chi sono,
proprio per capire le problematiche e riuscire poi a risolverle.
Quando il funzionario mi ha portato l'elenco era un po' in
imbarazzo, perché adesso io vi leggo, senza chiaramente dire i
nomi, le cifre che le persone che erano qui a contestare, assieme
al facente funzioni e a Mouvement Montagne, avevano percepito dal
primo febbraio a fine anno. La manifestazione era l'8 marzo e vi
leggo solo i totali, dati ufficiali: 138 mila euro, 121 mila euro,
39 mila euro, 78 mila euro, 28 mila euro, 88 mila euro, 28 mila
euro, 38 mila euro, 175 mila euro, 26 mila euro, 100 mila euro, 192
mila euro, e potrei andare avanti! Questi erano i contributi di chi
veniva qui sotto con il facente funzioni e con il presidente di
Mouvement Montagne a protestare. E vi assicuro che c'è tanta gente,
tanti allevatori e tanti agricoltori che ancora adesso devono
prendere i soldi, ma non fanno tutto questo
cancan
, perché
si spiega e si cerca di far capire loro quali sono le
problematiche. E le problematiche sono tante! Non è colpa
dell'assessore Gerandin, non è colpa di nessuno, ma ci sono tante
problematiche, però, quando si sentono queste cose - come si suole
dire - girano un po'!
"Purtroppo siamo stati tristemente profetici, perché abbiamo
detto già allora che fino all'autunno non si sarebbe mosso un tubo,
e questo è. Siamo arrivati ormai all'autunno e non si è mosso
granché". Io riprendo la scheda ufficiale e dico che alla data
della manifestazione erano arrivati 4 milioni 186 mila 146 euro;
giro pagina, il "granché" del facente funzioni è di 24 milioni di
euro. Da quando ha fatto la manifestazione e diceva che era un
disastro, alla fine della scorsa legislatura sono entrati 24
milioni di euro. Vorrei ricordare al facente funzioni che sono lì
da giugno e l'autunno è adesso! Se non si è fatto niente, non deve
andare a guardare indietro, ma deve farsi un po' di autocritica,
senza parlare poi del disimpegno. Questo me l'ha portato
l'assessore Gerandin qui in Aula nella scorsa legislatura, dicendo
"voi non sapete cosa state facendo", "portate la Valle d'Aosta con
disimpegno, perché non date abbastanza contributi". Se non ci
fossero i contributi che sono arrivati con la nostra gestione,
adesso ci sarebbe il disimpegno, perché con i soldi che sono
arrivati con questa maggioranza ci sarebbe sicuramente il
disimpegno. Dati ufficiale di AGEA: la Valle d'Aosta è a metà
classifica per soldi presi come contributi. Ci sono Regioni come
l'Abruzzo, ci sono Regioni come il Friuli-Venezia Giulia, Lazio,
Liguria, Lombardia meno di noi, Marche, Puglia. Ci sono delle
Regioni che sono al 7 percento dei pagamenti, noi in questo momento
siamo intorno al 20 percento, ma non grazie ai pagamenti che sono
arrivati adesso, perché non ne sono arrivati.
Poi veniamo alla chicca sull'organizzazione dell'Assessorato,
perché il facente funzioni dice che il confronto con l'Assessore è
stato bello e utile, perciò oltre ad aver fiducia lui
nell'Assessore - non l'Assessore in lui, ma lui nell'Assessore - ha
anche dei confronti belli, utili e sinceri per quanto riguarda il
personale. Tutto il personale l'ha gestito lui: non vi sto a
leggere tutta la pappardella che ha detto, ma non ha le idee molto
chiare. Collega Gerandin, gli faccia uno schemino, perché a un
certo punto dice persino "meno male che c'è un nuovo coordinatore
che adesso fa le cose come devono essere fatte". Si vede che quello
che c'era prima non le faceva. Peccato che quello che c'era prima
adesso è coordinatore delle risorse naturali. Ha asserito che non
c'era un coordinamento, che ce n'era uno solo, invece ce n'erano
due; ma comunque! Poi dice che c'è un ufficio importante - è vero,
ha ragione! - che è quello del PSR, per il quale a giorni verrà
dato l'incarico, ma questa intervista mi sembra fosse dei primi di
settembre e ancora oggi penso non ci sia nessuno, perché non ho
visto alcun incarico dato come dirigente in questo servizio, che
effettivamente è importante. Però su questo potrei sbagliarmi.
Poi c'è un'altra particolarità. Lui dice che voleva un'altra
direzione, però non l'ha ottenuta. Il facente funzioni voleva
un'altra direzione, però non l'ha ottenuta. Perché qua parla di
consorzi "che sono scarsamente rappresentati, soprattutto quando si
parla di un confronto con il mondo dell'idroelettrico, e che
personalmente ho iniziato i confronti con gli Assessori che
rientrano in questo settore per la materia delle acque". Qua mi
viene da guardare subito l'Assessore alle opere pubbliche e chiedo
se avete fatto riunioni, incontri, commissioni? Mi sembra un
encefalogramma piatto e non ci sia stato proprio niente. Qui c'è da
fare una piccola riflessione, perché in tutti i mestieri che il
facente funzioni ha fatto e fa non mi sembra che sia opportuno che
un segretario particolare sia vicepresidente di un consorzio, tra
l'altro di un consorzio nel quale c'è una centralina idroelettrica;
mi pare sia lui il responsabile o che gestisca. Non voglio fare
allusioni, ma non mi sembra opportuno; come anche che gestisca
altri temi in cui è interessato.
Nel finale, rispondendo a una delle ultime domande che gli è
stata fatta, dice che finalmente siamo a posto con l'antimafia. Lui
dice: meno male, siamo a posto con l'antimafia! Qui vorrei fare un
piccolo inciso e lo stesso collega Gerandin l'ha detto nello scorso
Consiglio: qui con l'antimafia abbiamo ancora diversi problemi e
non è tutto chiuso. Io ho avuto notizia che adesso per i pagamenti
della PAC il Ministero ha dato l'
okay
per una prima tranche
senza antimafia, ma poi per il futuro, per quanto riguarda la PAC,
si dovrà presentare a saldo la dichiarazione antimafia. Lo dico per
l'ennesima volta: se si hanno contatti, come si dice, con il
Governo nazionale, sarebbe molto importante che venga prorogata
questa norma che dice che si deve presentare la dichiarazione
antimafia, perché scade il 31 dicembre di quest'anno e lì sì
andrebbero veramente in crisi tutte le nostre aziende e
l'agricoltura della nostra regione.
Chiude con una chicca, ma qua io non mi sbilancio, perché non lo
so: dice che sta valutando il fatto che il Prefetto prenda le
funzioni della Questura per fare le dichiarazioni antimafia. A me
sembra una cosa fuori dal mondo, però l'ha dichiarato lui:
"Sicuramente sì! Stiamo verificando la possibilità di farla entrare
tra le funzioni prefettizie, per
bypassare
la Questura che
non ha troppo personale a disposizione per fare questo tipo di
pratica". Lui ha deciso che, in questo caso la presidente
Spelgatti, faccia le dichiarazioni antimafia. Non so se sia
possibile; non credo, però anche questo lo inseriamo.
Poi veniamo alle dichiarazioni del collega - mi scusi se la
chiamo collega, ma ormai, con tutto quello che ha detto il facente
funzioni, l'assessore praticamente è lui - che in III Commissione
ci dice: "è una situazione non facile, è una situazione che
comunque lentamente, anche con le scelte fatte e il percorso fatto
da chi mi ha preceduto, si sta lentamente normalizzando. Abbiamo
ancora una serie di difficoltà concrete, quelle che vi ho peraltro
detto e che sono riferite sicuramente alle problematiche relative
alla Misura superficie per il PSR, vale a dire alle procedure
informatiche, ai sistemi informativi (ci sono davvero troppi errori
di sistema), alla corretta definizione del carico zootecnico". Ha
ragione, collega Gerandin! Ma quando gliel'ho detto io all'inizio
dell'anno mi ha risposto che gli allevatori e gli agricoltori se ne
fregano delle problematiche dei sistemi e che noi abbiamo il
compito di far arrivare, di muoverci e di fare. Benvenuto nel club!
È la terza volta che glielo dico oggi! Quando era qui a incalzarmi,
mi diceva sempre che lei aveva presentato una risoluzione sui fondi
di rotazione che dovevano essere dati per chiudere non un anno, non
sei mesi, ma chiudere fino al 2020 tutti i contributi del PSR. Io
già lì le avevo risposto che, a parte che non c'erano le
disponibilità finanziarie, per gli aiuti di Stato non si poteva
fare una cosa del genere. Però lei diceva: "noi le presenteremo una
risoluzione in cui chiederemo di utilizzare quei soldi che vengono
restituiti dagli agricoltori, quei soldi inutilizzati".
Io voglio vedere come voterà, Assessore. Sono curioso di capire
come voterà, perché sono convinto che l'unica risposta concreta e
reale che possiamo dare al mondo dell'agricoltura è di continuare a
finanziare gli anticipi fino al 2020, anno in cui si chiuderà
questa triste esperienza del PSR. Gerandin, lei è lì: adesso è un
attimo! Anche perché - non c'entrava niente con questo - sempre
all'inizio di quest'anno, mi veniva detto "mi scusi lei, Assessore,
o cosa, le hanno spiegato come funziona il bilancio?", in
riferimento agli operai forestali che non sarebbero stati assunti,
perché non c'erano i soldi. Sono sempre le teorie del nostro amico
Gerandin!
A questo punto io lo chiedo a lei, perché tutto quello che ho
esposto è proprio per farle capire - mi riferisco a lei, collega
Distort - che quello che ci è stato detto in Consiglio è poco o
niente o contrario a quello che il facente funzioni ha dichiarato
in questa intervista. A noi farebbe piacere capire se è un'idea del
facente funzioni, se è un accordo con l'Assessore, che quando è
venuto non ce l'ha detto... se, se, se. Ed è solo per questo motivo
che noi le chiediamo e chiediamo a lei Presidente, chiaramente
all'Assessore e alla maggioranza, di avere un po' di chiarezza, per
capire un po' dove si va. Prima il consigliere Testolin lo ha detto
benissimo: noi vorremmo capire anche con il DEFR quali sono le
direzioni. La direzione dell'agricoltura: se io leggo queste
dichiarazioni e se leggo le dichiarazioni del collega Gerandin,
veramente non c'è un'idea di dove si vuole andare e quale sia
l'idea. Per questo motivo lo chiedo cortesemente, che poi non è
niente di speciale: vogliamo solo sentire il facente funzioni in
Commissione, se ribadisce tutto quello che ha dichiarato in questa
intervista.
Presidente
- La parola al consigliere Ferrero per mozione
d'ordine.
Ferrero (MOUV') -
L'ennesima mozione d'ordine: oggi si è
ripetuto esattamente lo stesso teatrino a cui abbiamo assistito
ieri! Nomi, cognomi, indicazioni esatte su una persona sono state
date in Aula, ma io vi rammento che in occasioni simili sono stato
redarguito dalla Presidenza del Consiglio che ha trasformato in
seduta segreta la trattazione dell'iniziativa. Allora mi sfugge
qualcosa: è cambiato il Regolamento interno e nessuno mi ha detto
niente? Perché, se non è cambiato, io sinceramente di assistere a
questi linciaggi davanti a tutti, indipendentemente da chi è la
persona linciata...! Può essere anche una cosa da ridere, ma, dato
che siamo in Consiglio regionale e non siamo all'osteria, alle
buvette
, su
Facebook
o in altri posti, gradirei di
avere adesso una risposta sul fatto che da ora in poi la
discussione diventi una seduta segreta. Se è cambiato qualcosa, me
lo dite e poi iniziamo anche noi a linciare qualcuno che magari se
lo merita pure, perché sinceramente adesso sto perdendo un
pochettino la pazienza. Se poi invece è cambiato il Regolamento nel
frattempo, chiedo venia. Però, c'era stata una levata di scudi
incredibile quando avevo parlato di alcune persone, che guarda caso
avevano una connotazione politica molto precisa e che lavoravano,
ad esempio, alla casa da gioco di Saint Vincent, e poi alcune si
sono ritrovate in lista con i nostri amici dell'Union Valdôtaine.
Facciamo la lista dei buoni e cattivi? Io ho mi sono detto: vado in
maggioranza, non ho nessun incarico, ma almeno prendere schiaffoni
anche da qui, speriamo di no! Invece vedo che quando ero
all'opposizione non potevo parlare, ma gli altri possono dire
qualsiasi cosa, quindi il Regolamento viene fatto effettivamente
per i buoni e i cattivi. Se c'è già un patto di governo trasversale
autonomista che avete fatto, ditelo, così lo so! Però, su questa
questione, che da adesso in poi la seduta sia segreta, perché non
si sputtanano così le persone!
Presidente -
La mozione tecnicamente non aveva dei nomi
scritti, però sono delle funzioni facilmente identificabili, su
questo lei ha ragione a personalizzare. Pregherei di evitare questi
riferimenti così personali e facilmente identificabili.
La parola al consigliere Nogara.
Nogara (UVP) -
Io ho fatto attenzione a non fare nomi, ma
mi fa specie che dal consigliere Ferrero mi venga fatta questa
osservazione. Io capisco quando si fanno dei nomi, ma lei durante
la scorsa legislatura non ha fatto altro che fare questo tipo di
interventi.
Poi lei parla di sputtanare le persone? Lei si vada un po' a
rileggere o a risentire tutte le cose che con cattiveria sono state
dette. Io non ho - come dice lei - sputtanato nessuno, perché io
non ho fatto altro che leggere quello che hanno detto! Se poi
volete che venga fatta segreta, perché non si senta cosa si dice di
certe persone, va bene, però non mi sembra di aver fatto nomi; ho
semplicemente letto le dichiarazioni che l'assessore Gerandin e
questa persona hanno fatto.
Presidente -
Le dichiarazioni fatte sono tutte pubbliche,
rilasciate ai giornali, però è chiaro che, quando si va a
personalizzare così, si potrebbe richiedere una trattazione a porte
chiuse.
La parola al consigliere Ferrero.
Ferrero (MOUV') -
Non ci siamo capiti, perché ovviamente
non c'è peggior sordo di chi non vuole sentire. Io ho fatto
un'esplicita richiesta alla Presidenza che è quella di dirmi se da
adesso in poi si possono fare citazioni, per cui si riconduce
direttamente a una persona facilmente riconoscibile tutta una serie
di questioni: se è così, mi adatto, è una prassi, avete
interpretato il Regolamento in maniera diversa, mi può anche stare
bene; oppure c'è stato un errore. Però, abbia pazienza, Presidente,
in questa ipotesi i casi sono due: se c'è stato un errore, da
adesso in poi la seduta diventa segreta; se non c'è stato un
errore, lei mi dice che adesso abbiamo un'interpretazione più ampia
e quindi si può dire "
le nom e le cognom
" di chiunque,
amministratore di partecipate o comunque dipendenti di partecipate,
senza avere dei problemi, perché in passato c'è stata una
censura.
Riguardo alle affermazioni del collega Nogara non sto neanche a
replicare. Non pensavo di essere così cattivo, adesso mi metterò
una kappa sulla camicia e diventerò il Cattivik del Consiglio.
Sono sinceramente allibito, però chiedo cortesemente che ci sia
una decisione su questa cosa: sì, andiamo avanti così; no, abbiamo
sbagliato, abbiamo compiuto un errore di distrazione e da adesso in
poi la seduta diventa segreta. Mi pare di non chiedere la luna.
Presidente -
Il Regolamento non è cambiato, in futuro
saremo sicuramente più attenti su questo, l'assessore Gerandin mi
chiedeva di non secretare la riunione, io pregherei però su questo
di mantenersi a un livello molto più generale.
La parola al consigliere Distort.
Distort (LEGA VDA) -
Il mio intervento non è relativo
alla mozione d'ordine, chiaramente, ma è in termini generali. Come
presidente della III Commissione giustamente il collega Nogara si
rivolge a me e lo ringrazio, mi sento onorato di essere chiamato in
causa in quest'Aula. Ribadisco, come ha già detto il mio omologo
collega Cognetta: come presidente di Commissione non farò altro che
aderire alla richiesta, qualora il Consiglio si esprimesse a
favore. Lo ribadisco senza retorica, senza lusinghe, ma ne sarò
onorato.
Ciò non toglie che, fintanto che il Consiglio non si sarà
espresso su questa linea, mi permetto di fare alcune riflessioni.
Io personalmente non entro nel merito di un giudizio relativo a una
persona, potrò entrare nel merito nel momento in cui sarà opportuno
e quindi sarà oggetto di una riflessione della III Commissione in
merito all'operato. Assolutamente da parte mia ci sarà sempre il
rispetto e invito tutti quanti noi ad averlo sempre, a mantenere e
rispettare la persona. Il banco degli imputati non è una situazione
piacevole e in quest'Aula abbiamo assistito - a mio parere, ma
penso non solo a mio parere - già troppe volte a una situazione di
banco degli imputati. Quindi ritengo che un dialogo costruttivo sia
estremamente più forte di un dialogo demolitivo; assolutamente! E
proprio nell'obiettivo di quella che è l'arte del persuadere,
cerchiamo di essere costruttivi.
Mi ricollego all'intervento, che ho apprezzato e che ho
memorizzato, del collega Nogara: se ci sono delle criticità che
sono emerse, criticità che sono state individuate con dettaglio,
chiaramente se ne parlerà nella sede opportuna, se ne parlerà con
le persone e con le figure opportune. Io vi dico che personalmente
ritengo - come qualunque persona di buonsenso e quindi credo di
avere l'adesione di tutte le trentacinque persone di quest'Aula -
che il criterio sia semplicemente quello del giusto: quello che è
giusto si fa. E il giusto si declina attraverso due aspetti: c'è un
aspetto formale e uno di contenuto. L'aspetto formale è chiaramente
quello procedurale, quindi si tratterà di capire se a tale livello
abbia senso o se esista una legittimità, un senso di fondo
nell'occupare il tempo della III Commissione - lo dico nel rispetto
della dignità di tutti i componenti della III Commissione - con un
intervento in cui parli una figura che non è il diretto
interessato. Perché, in questo caso, su tutti questi problemi che
riguardano il settore, riguardo a cui condivido in pieno la
preoccupazione, mi chiedo se la figura da interpellare non sia
invece assolutamente l'Assessore. Questo è un aspetto di giustizia,
la dimensione formale del giusto.
L'aspetto dei contenuti è altrettanto importante e compone
l'interezza di questo elemento di giustizia, che è il fatto di
sapere per quale motivo, cioè il contenuto mi dice
cui
prodest
, a chi giova? L'unica risposta del "a chi giova" è il
bene della Valle d'Aosta. Nel momento in cui c'è in ballo il bene
della Valle d'Aosta penso che ognuno di noi, per un senso diffuso e
condiviso di allineamento al nostro incarico, non può che dire di
sì, non può che aderire.
Pertanto io ribadisco semplicemente questo, essendo estremamente
importante che ci sia una dimensione formale e quindi che ci sia la
collocazione della giusta figura da interpellare, e che questo
avvenga nell'obiettivo del bene della Valle d'Aosta. Ritengo che
questa non sia retorica, per quanto io la consideri nel senso
etimologico del termine, che è arte del persuadere, del dare
ragione di quello che si dice, quindi è assolutamente in questa
linea. Pertanto, l'unico criterio dal mio punto di vista - lo dico
adesso nella fase di riflessione e di dibattito sulla mozione -
sarà semplicemente quello di chiederci cui prodest, a chi giova
questo tipo di scelta, perché è importante prendere in esame gli
argomenti sottolineati: sono questioni estremamente importanti,
sono argomenti che vanno risolti, sono risposte che dobbiamo dare
al popolo valdostano. Ribadisco il nostro senso di responsabilità
che non è né più né meno che l'espressione del lavoro e del motivo
per cui noi facciamo parte di quest'Aula. Ribadisco il richiamo al
senso di giustizia, di correttezza della linea e dell'utilità come
ultimo utente finale di questo bene, di questa nostra iniziativa
che deve essere sempre, solo e comunque la comunità valdostana.
Concludo con un invito che viene da una figura che è stata un
colosso della nostra civiltà, da Don Bosco - so che qualcuno in
quest'Aula apprezzerà tantissimo il fatto che io vada a scomodare
Don Bosco - il quale diceva: "Quando credi che qualcosa sia giusto,
costi quel che costi, fallo". L'unico criterio sarà questa
giustizia e l'unico criterio di questa giustizia sarà il bene della
comunità valdostana.
Presidente
- La parola al consigliere Vesan.
Vesan (M5S) -
Questa mozione ci lascia perplessi quanto
quella precedente, forse ancora di più, se vogliamo parlare di
interventi pretestuosi. Qui stiamo parlando di un'Amministrazione
che parla per atti, come ci viene spesso ricordato, e noi vogliamo
discutere in questo Consiglio sul fatto di convocare in una
Commissione un segretario particolare, per discutere nel merito
dello sviluppo delle politiche dell'Assessorato. Il segretario
particolare è una figura fiduciaria con un incarico molto speciale
(per questo ha tale denominazione) e non si occupa
dell'assessorato, ma dell'assessore. Quindi, quando fa delle uscite
sulla stampa, svolge la funzione di pubbliche relazioni, come è
espressamente specificato: "cura la tenuta dell'agenda e degli
impegni e il disbrigo della corrispondenza riservata; prepara i
contatti dell'Assessore con uffici, enti, organismi e cittadini,
anche per la partecipazione alle Commissioni".
Qui siamo veramente al contrario di quello che deve fare
l'Amministrazione. Invece di chiedere al segretario particolare se
l'Assessore interviene in Commissione, noi chiediamo al presidente
della commissione, davanti all'Assessore competente, di convocare
il segretario particolare a parlare di un argomento del quale non
dovrebbe avere alcuna competenza, perché lui altro non è che un
portavoce dell'Assessore. Se le dichiarazioni sui giornali fatte
dal segretario particolare non sono condivise dall'Assessore, visto
che lui parla sui giornali a nome dell'Assessore, sarà cura di
quest'ultimo stigmatizzare o meno la sua posizione. Ma da parte
della III Commissione perdere tempo per ascoltare questo signore
sulle reali problematiche dell'agricoltura valdostana, mi sembra
assolutamente inutile, tanto quanto continuare a discutere di
questo argomento all'interno del Consiglio.
Questa mozione è stata presentata per avere più tempo a
disposizione rispetto a un'interpellanza, per discutere su cosa
viene fatto e cosa non viene fatto dall'Assessorato
all'agricoltura. Usiamo gli strumenti corretti e non portiamo via a
questo Consiglio del tempo utile per arrivare nel merito degli
argomenti, perché noi usciamo da questa discussione con una
votazione su una mozione che non dirà nulla sugli impegni
dell'Assessorato nei confronti dei problemi dell'agricoltura.
Arriveremo a votare una mozione che chiede al presidente della III
Commissione di convocare un segretario particolare per sentirci
dire quello che dovrebbe dirci l'Assessore, se abbiamo veramente
bisogno di sentire queste cose dell'Assessore stesso. Quindi non
riusciamo veramente a capire quali siano le modalità con cui
vengono presentati e messi all'ordine del giorno documenti di
questo tipo, se non la possibilità di avere trenta minuti per
discutere in
streaming
e quindi farci sentire da tutta la
popolazione su quali gravi problemi sono stati risolti dal
precedente brillante Assessore, quali sono stati lasciati in
sospeso dall'attuale Assessore e quali siano i titoli di
competenza, visto che il nome non l'abbiamo fatto ma abbiamo
praticamente letto il suo
curriculum
, del segretario
particolare. Usiamo altri canali e altri strumenti che non siano
questi, ma per i cittadini che ci ascoltano e per il buon lavoro
che facciamo all'interno di questo Consiglio.
Presidente -
Non ci sono altre richieste di intervento,
chiudo la discussione generale.
La parola all'assessore Gerandin.
Gerandin (MOUV') -
Faccio una premessa prima di
rispondere. Ho chiesto al Presidente di non secretare almeno la
fase della replica, perché ritengo che sia la seconda volta in
quest'Aula che invece di fare politica si cerca di denigrare, di
linciare, di sottovalutare, di mettere in piazza: non so, non mi
viene neanche il termine. Di certo, nella mia replica non
riprenderò quelle provocazioni che volutamente erano alla base di
questa mozione.
Prima di rispondere, ringrazio il collega Vesan, perché forse ha
detto la verità: per voler giustificare delle scelte passate si
cerca di minimizzare o denigrare le scelte che sono state fatte
oggi. Lo dico in tutta sincerità: il fatto che questa nomina abbia
dato noia alla vecchia politica, mi rincuora! Significa che
probabilmente stiamo rompendo un po' i vecchi schemi, dove in
politica si usava nominare a segretario particolare i non eletti,
gli iscritti a movimenti e partiti, si nominavano magari amici,
amiche, conoscenti, a volte anche parenti; questa è stata un po' la
storia dei segretari particolari. Io ci ho messo due mesi per
scegliere e non è che fosse una decisione già presa. Ci ho messo
due mesi, perché non ho chiesto l'adesione a un movimento, a un
partito o di essere iscritti, io ho semplicemente chiesto la
collaborazione affinché per il mondo degli allevatori, di fronte a
un sistema che va rivisto tra Aosta e Roma, vale a dire AREA e
AGEA, ci sia un'inversione di tendenza, se paragonata alle volte in
cui gli allevatori hanno dovuto chiedere il sostegno della
politica. Questo era il senso per cui ci siamo confrontati.
Tenuto conto del percorso che ha avuto questa persona - correggo
il collega Nogara, perché non è mai stato presidente di AREA, ma
dell'AREV; succede anche di sbagliarsi e qualche
lapsus
è
comprensibile - ho chiesto se era disponibile a lavorare con tutte
le istituzioni, a cominciare dall'organizzazione degli uffici
interni, per il semplice motivo che, anche a seguito della mia
esperienza all'interno del passato Consiglio e delle Commissioni,
una cosa che mi è rimasta impressa è che c'era sovente una
contrapposizione tra la categoria degli allevatori e agricoltori e
il mondo della politica e anche il mondo delle strutture, che poi
erano quelle che dovevano dare risposte al mondo agricolo.
Dicevo che ci ho messo due mesi, perché non ho mai avuto la
convinzione o la percezione di sapere tutto del settore
dell'agricoltura. Ho cercato di capire come ridare fiducia e
ricomporre il dialogo e la collaborazione tra strutture
dirigenziali e strutture che si occupano di mandare avanti le
pratiche dell'Assessorato e il mondo agricolo. Ho sbagliato
valutazione? Può darsi, perché, rispetto a quanto lei ha dichiarato
qualche Consiglio fa, io non ho la presunzione e la convinzione di
aver fatto tutto giusto. Al contrario: io sono convinto di non aver
fatto tutto giusto. Per cui probabilmente la differenza tra lei e
me è questa. Lei si sente in qualche maniera delegittimato o
espropriato di un ruolo che le apparteneva di diritto: quello di
essere assessore, di decidere come organizzare il mondo agricolo,
di decidere anche il segretario del futuro assessore, di dividere
la riorganizzazione di questo mondo. Io non ho questa convinzione.
Io penso di essere probabilmente un assessore che durerà anche poco
perché, probabilmente anche a causa di questa instabilità politica
o mancanza di maggioranza, non avrò un ruolo che potrà durare a
lungo, ma ho la convinzione di aver provato a dare un segno di
cambiamento, a cominciare da una figura che non è costata di più
all'interno dell'organizzazione, perché un segretario particolare
avrei dovuto nominarlo - anzi, forse è costato qualcosa di meno
perché ci ho messo due mesi - ma ho scelto una figura che
provenisse di quel mondo e ne portasse la voce. Per cui non voglio
entrare neanche nella polemica dei ruoli o di cosa abbia fatto: io
gli ho chiesto la collaborazione, perché a me è sembrato necessario
riaprire collaborazione e dialogo tra il mondo agricolo e il mondo
della politica, soprattutto con le strutture dell'Assessorato.
Quanto è stato detto è frutto di confronti giornalieri. Ha detto
bene il collega Vesan: se io avessi qualcosa in contrario rispetto
a quel processo di riorganizzazione l'avrei detto, probabilmente
avrei smentito le parole del segretario. Io ho la fortuna di
confrontarmi: io non so tutto e per quella parte per me meno
conosciuta mi confronto giornalmente con il segretario. Abbiamo
condiviso come riorganizzare le strutture. Lei ha citato il
discorso dei consorzi: quando io ho fatto la scelta di non
confermare più la struttura che si occupava di promozione e
quant'altro, l'ho fatto sinceramente a malincuore. Soprattutto ho
chiesto al personale di rimanere, perché era comunque preparato, e
ho scelto di creare la nuova struttura di zootecnia per un problema
molto difficile. Noi in questo momento, al di là dei proclami di
quest'Aula, abbiamo dei seri problemi legati all'
escherichia
coli
della fontina e mi è parso legittimo favorire il discorso
della zootecnia. Avessi avuto un'altra struttura in più, in tutta
sincerità, avrei creato quella dei consorzi, perché i consorzi, i
riordini fondiari, le consorterie, per le quali adesso dovremo
legiferare a seguito della norma dello Stato, sono un patrimonio
che in questo momento va valorizzato. Paradossalmente lì abbiamo
anche risorse da mettere in campo e vanno chiuse queste partite.
Questo per dire che la scelta è stata fatta perché - è sempre una
delle mie percezioni e posso aver sbagliato - il mondo agricolo e
chi è in sofferenza, in questo momento non se ne fa nulla dei
proclami e dei comunicati della politica. Per cui ho immaginato che
probabilmente era più consono e legittimo parlare la loro lingua e
provare a far comunicare tra di loro quelle che sono le oggettive
difficoltà.
Toccherò solo alcuni dei punti che lei ha citato. Un'altra
carenza che è parsa evidente è proprio quella legata al discorso
formativo e comunicativo. Io non so quanto ci rimarrò qui dentro,
ma penso che sia fondamentale che si crei un sistema di
collegamento che dia in tempo reale le informazioni della
situazione aziendale alle varie aziende agricole: non possono più
fare la processione nei vari uffici o allo sportello o, peggio
ancora, dall'Assessore per chiedere informazioni. Tutti ormai hanno
la Posta Elettronica Certificata e dobbiamo essere noi a informarli
direttamente a casa loro.
Per quanto riguarda la formazione non si può banalizzare il
discorso che noi dovremmo prenderci il compito anche di formare i
CAA come AREA, perché ogni domanda compilata correttamente
significa che non ritransita più in AREA e non deve essere caricata
manualmente.
Sui fondi di rotazione io non ho mai cambiato idea, ci
mancherebbe! Penso che la prima cosa da fare sia di confermare la
possibilità di non restituire i fondi per chi non ha percepito
nulla e deve restituire entro fine anno: almeno questo, io dico!
Non ho mai cambiato idea sui fondi di rotazione e se in quest'Aula
dovessi votare o presentare un provvedimento per rifinanziare i
fondi di rotazione, che non sono la soluzione ottimale, come si è
detto in passato, lo farei tranquillamente. E sarei molto più
tranquillo di votare per i fondi di rotazione che dovrebbero essere
istituiti a tasso zero dagli agricoltori che non percepiscono le
somme dovute, piuttosto che probabilmente finanziare degli aiuti,
come avete fatto negli anni per quello che riguarda altri
contesti.
Sui fondi di rotazione, perché non si propone una cosa del
genere? Ma adesso siamo davvero al paradosso! Voi, per avere
risorse a bilancio, siete riusciti a prelevare le capienze dei
fondi di rotazione. È chiaro che, per avere la possibilità di
rifinanziare il fondo di rotazione, bisogna avere delle risorse. In
questo momento i fondi di rotazione non sono finanziabili neanche
con l'indebitamento, perché devono esserci risorse proprie
dell'ente. Per cui penso che una delle sfide del prossimo bilancio
sarà proprio quella di mettere a disposizione i fondi di rotazione,
perché la situazione è insostenibile.
Sui pagamenti che lei diceva, ben vengano, ci mancherebbe e
dovrebbero essere di più. Il vero problema è che, se noi non
riusciamo a sistemare il pregresso del 2015, i pagamenti sono fatti
esclusivamente per coloro che in questo momento hanno le pratiche a
posto. I vecchi problemi legati al rapporto e al caricamento dati
sono purtroppo ancora da risolvere. Noi abbiamo più di quindicimila
pratiche da caricare manualmente e a volte noi facciamo la voce
grossa con AGEA, però abbiamo anche noi i nostri problemi: su
quindicimila forse neanche la metà sono stati caricati. Pertanto,
ecco la necessità di formare il personale sicuramente nei CAA,
affinché compilino domande giuste, ma anche il personale di AREA,
cosa che non è successa. In passato c'erano persone brave che
conoscevano, ma non erano in grado di comunicare e dare le
informazioni giuste a tutti. La tranquillizzo, è stato nominato il
dirigente di AREA e da lunedì sarà già operativo. C'è questo
collegamento giornaliero, perché la volontà è quella di risolvere i
problemi.
Per quanto riguarda l'antimafia, c'era un impegno da parte del
Governo che probabilmente ci ha un po' distratto, nel senso che
doveva già essere addirittura nel decreto Milleproroghe. Non è
così. Sono stato a un incontro a Milano e c'è la volontà politica,
anche su espressa richiesta dell'Emilia-Romagna, di prorogare
questi termini. Abbiamo avuto dei contatti con la Questura, non
tanto per portare in capo al Prefetto questo tipo di funzioni, ma
per avere una forma di collaborazione per superare almeno le
emergenze.
L'attitudine con cui si è provato a riorganizzare il sistema non
è stata né di stravolgimento né persecutoria. Io sono contento
perché alla fine in questo assessorato nessuno se ne è andato,
anche se qualcuno mi aveva detto che avrebbe chiesto il
trasferimento, ma alla fine probabilmente si è sentito motivato,
perché penso che da questa sfida se ne esca tutti assieme.
Per quanto riguarda il discorso della PAC, stanno pagando il 70
percento degli anticipi del 2018: per fortuna che c'è la PAC!
Perché in questo momento, sui dati che lei diceva, riferiti alla
percentuale di pagamento, dove non si rischia il discorso del
disimpegno, è ancora aumentata, perché in questo momento, rispetto
ai suoi dati, la Valle d'Aosta è al 26,25 percento, per cui,
rispetto a quando c'era lei, qualcosa si è fatto e si è continuato
a fare. Però in questo momento il paradosso è che ci vengono delle
disposizioni da parte di AGEA, con cui ci dicono che, essendoci
delle Regioni che rischiano effettivamente il disimpegno, si
privilegiano queste stesse Regioni. Per cui chi è stato in parte
più virtuoso o comunque si è comportato meglio, in questo momento
viene penalizzato. Abbiamo dei settori che sono impossibili da
caricare: non esiste il programma per caricare il biologico ed è
una follia! Ci sono Assessori che stanno muovendosi per chiedere
addirittura di mettere in infrazione AGEA per queste cose qua e noi
ci saremo, se si deciderà di fare una cosa del genere.
Quello che però tenevo a dire è che l'esperienza all'Assessorato
all'agricoltura è un passaggio che segna, perché siamo di fronte a
difficoltà reali, siamo di fronte ad aziende che rischiano di avere
i beni messi all'asta, quando hanno ancora delle risorse da
prendere, perché non siamo in grado di pagare. Questo è il vero
problema. Per cui, quando parlavamo di Confidi e davamo
quell'informazione, era per evitare che gli agricoltori valdostani
entrassero in quel conflitto molto pericoloso dove, se tu sei nel
registro dei cattivi pagatori, poi non c'è più né Confidi né
anticipi che ti possono essere dati e rimane solo il tracollo
dell'azienda.
Per quello che riguarda la mozione dico che è legittima, ma
penso che lo scopo sia stato già raggiunto, per cui le chiederei il
ritiro, altrimenti mi appellerò all'articolo 25, comma 2, del
Regolamento interno del Consiglio che dice espressamente che
"possono inoltre avvalersi della consultazione di esperti esterni
all'Amministrazione, nonché, previa autorizzazione degli
amministratori competenti, di funzionari della Regione e degli
uffici da essa dipendenti". Sicuramente io eviterò l'ennesimo
assurdo processo in Commissione di un segretario particolare,
perché non lo merita, per l'impegno e per la competenza che ha
dimostrato, e solo perché ha condiviso con me questa scelta in
controtendenza con scelte della vecchia politica vecchio stampo.
Sono felice della scelta e sono assolutamente dell'idea che non sia
questo il metodo di amministrare. Mi dispiace che qualcuno ne parli
con rancore, perché io penso che un'esperienza in quel settore
debba essere un accrescimento, ma mai una rabbia o un rancore per
aver visto magari che qualcun altro o qualcosa si muove. Penso che,
quando nulla si muove, sia una sconfitta della politica e una
sconfitta di tutto il mondo agricolo.
Presidente
- La parola alla consigliera Rini per
dichiarazione di voto.
Rini (GM) -
Colgo l'occasione per esprimermi su questo
tema. Ovviamente non mi addentro nelle considerazioni del settore
che ha fatto l'Assessore e che ha fatto il collega Nogara, ma colgo
l'occasione per fare un paio di considerazioni sul tema che forma
un po' l'oggetto di questa mozione.
Il collega Vesan ha riassunto in maniera molto precisa e
puntuale, richiamando le competenze dei segretari particolari. Lo
ringrazio per questo, perché sono molto chiare le funzioni che
svolge un segretario particolare: ricordo che il segretario
particolare coordina l'attività dell'Assessore o del Presidente.
Quindi mi consenta, assessore Gerandin, di intervenire per una
questione di correttezza di informazione, perché mai come in questo
periodo credo che le persone che ci ascoltano siano un po' stufe di
sentire informazioni e accuse anche tra di noi, che sinceramente
ritengo non portino da nessuna parte. Questo lo dico a chiunque dei
trentacinque, ovviamente a partire da me, sieda in quest'Aula.
Lei ha parlato di cambiamento, Assessore, nelle nomine dei
segretari particolari. Se c'è un cambiamento vuol dire che avete
cambiato le mansioni, ma io questo non l'ho visto; lo chiedo, ma
non credo. Quindi, se non c'è stato il cambiamento, giustamente -
sottolineo: giustamente! - chi ricopre il ruolo di assessore o di
presidente sceglie una persona di propria fiducia, così come è
sempre stato. Lei ha parlato del passato dove si nominavano - ha
detto - amici, parenti e amici del partito che non sono stati
eletti, ma stava parlando di ieri o di oggi compreso, perché la
invito a guardare, perché chi ha nominato il Presidente, chi hanno
nominato tanti dei suoi colleghi Assessori, - ripeto: giustamente,
perché è nelle loro piene facoltà e ognuno si sceglie una persona
di fiducia che con te arriva e con te va via - senza andare a
scomodare nomine da ARER o altri organismi. Quindi non facciamo
mala informazione, non continuiamo a fare i buoni e i cattivi, il
passato e il presente, ma lavoriamo tutti insieme nella buona
direzione che è quella giustamente del rispetto dei ruoli di ognuno
e anche di chi svolge oggi il ruolo di segretario particolare a
pieno titolo, perché persona di fiducia dei vari componenti di
questa Amministrazione. Io credo che questo si debba dire per una
questione di correttezza, senza fare ancora una volta mala
informazione e disinformazione.
Presidente
- La parola al consigliere Viérin.
Viérin (UVP) -
Abbiamo ascoltato con attenzione
l'intervento del collega Gerandin che ci ha spiegato un po' il suo
programma per il settore dell'agricoltura, quindi è un'iniziativa
che, alla fine, è servita un po' a tutti per dare una visione. Ciò
che aveva stupito è che, invece di aver ascoltato dall'Assessore
quali erano gli sviluppi per il futuro del settore, questi erano
stati lanciati da un funzionario, perché quando una persona viene
nominata segretario particolare diventa un dirigente
dell'Assessorato.
Stupisce anche che qualcuno si stupisca dei toni usati, perché,
vede collega Gerandin, probabilmente alcuni toni, anche forti,
derivano da alcuni toni che qualcuno in quest'Aula aveva messo in
campo, quando si sbraitava dai banchi dell'opposizione con quella
politica della bava alla bocca, come l'abbiamo definita nell'ultimo
periodo di legislatura. Quindi, come si ricordava in alcuni
interventi, a ogni azione c'è anche spesso una reazione e questo
forse a chi vede solo un pezzo del film bisognerebbe ricordarlo. Lo
diciamo non ai nuovi, ma a chi ha già vissuto esperienze nel
passato. Il collega Manfrin giustamente ieri parlava della politica
trentennale, ma non vorremmo che qui qualcuno del vecchio cerchi di
diventare il nuovo, cambiando con quattro colpi di azioni, che
peraltro nel passato erano state contestate dalle medesime persone,
pensando di "riverginarsi" un futuro per mantenere qualche posto
dove sta seduto. Diciamo questo perché noi abbiamo ritenuto
inopportuna quell'intervista e chiaramente la mozione era anche
provocatoria, per dire che invece di invitare l'Assessore facciamo
prima a invitare il suo funzionario che ci spiegherà quello che non
si era mai visto (diciamocelo!).
L'altra considerazione è che probabilmente anche alcune
iniziative nascono per smascherare la contraddizione della non
coerenza rispetto al passato. Quando il collega Perron, lo possiamo
citare perché non è più in Consiglio, aveva cercato di nominare
come segretario particolare qualcuno che apparteneva al mondo
sindacale - in questo caso lei, Assessore, ha spiegato una sua
scelta dicendo di avere cercato nel settore, ma quello è il
sindacato degli allevatori, sindacato nel senso di rappresentanza -
lei, collega Gerandin, aveva pesantemente attaccato quella scelta,
tant'è che poi non si fece e si parlò di sciacallaggio politico:
fuori la politica dal settore! Questo per dire che ogni tanto
bisognerebbe un po' ricordarsi delle cose che si dicono per andare
in coerenza, invece di ricordare la coerenza agli altri, perché poi
questa è la politica del
boomerang
- ci ricordiamo la scena
del film di Fantozzi, che sente bussare alla porta, apre ed era il
boomerang - che è molto delicata perché colpisce tutti.
Noi ci siamo semplicemente permessi di dirle delle cose con
molto garbo, collega. Con lei abbiamo più facilità a dire certe
cose, perché abbiamo condiviso delle battaglie e spesso poi
riuscire a mantenere quella coerenza ci deve essere, ma deve essere
una coerenza vera. Però, quando lei dice che è finita la politica
degli annunci, mi scusi, ma forse ci siamo persi la giornata di
ieri! Ieri lei è andato da solo ad annunciare delle cose che non si
potevano fare, peraltro forse dimenticandosi che si deve occupare
anche lei forse un po' più del suo settore, perché le funzioni
della Protezione civile, vi invito di nuovo ad andare a leggere
bene le
skill
, sono rimaste in capo alla Presidenza; sono
delle deleghe non delegabili. Peraltro è anche un po' inopportuno
per chi ha forse qualche conflitto rispetto a certi mondi e quindi
anche qui la vecchia politica non sappiamo quale sia: favorire il
settore a cui si è appartenuto o si appartiene, cercare di non
creare commistioni? Questi sono altri elementi che noi sottoponiamo
all'attenzione dell'aula, con molto garbo.
Noi crediamo che lei abbia fatto una riorganizzazione, che ha
avuto modo di spiegare, ma che noi non condividiamo, in un settore
che ha bisogno soprattutto che qualcuno, in particolare chi è a
capo dell'Assessorato, lavori con presenza, con costanza e faccia
le cose. Sui risultati è giusto che si giudichi e su questo mi
trova d'accordo, ma noi di risultati dopo quattro mesi non ne
abbiamo ancora visto uno, se non qualche annuncio, anzi, tanti
annunci e nulla più. Quindi era solo per spiegare ai colleghi qual
era lo spirito di un'iniziativa che non voleva essere assolutamente
offensiva rispetto alle persone, ma che, soprattutto a seguito
dell'intervento, va ricondotta in un non riconoscere la coerenza
rispetto al passato, quel passato che poi si dice di non
rappresentare mentre lo si rappresenta, e secondo noi
l'inopportunità di aver
bypassato
i ruoli che invece devono
dare gli indirizzi politici rispetto a chi invece ha dato le
indicazioni o comunque le azioni che rilevano della Commissione
competente, dell'Assessore, dell'Amministrazione e del Governo.
Presidente
- La parola al consigliere Nogara.
Nogara (UVP) -
Come al solito su queste cose l'assessore
Gerandin è bravissimo: quando bisogna andare all'attacco ad
attaccare, quando bisogna fare la vittima a fare la vittima, quasi
piagnucolando. Ma il discorso non è stato proprio capito. L'ho
detto all'inizio del mio intervento: io sono partito dalla
considerazione che noi siamo stati convocati in Commissione dal
presidente della stessa - mi riferisco anche a lei, collega Vesan,
se lo ricorderà - perché ci dovevano dire quali erano le linee
dell'agricoltura. Noi siamo andati in Commissione, ci ha detto le
linee dell'agricoltura, è uscito un articolo dal suo segretario
personale che diceva tutte cose mai sentite. Questo articolo è
uscito i primi di settembre, siamo a metà ottobre, io mi aspettavo
che uscisse subito un qualcosa.
Poi vorrei essere chiaro da subito che questo non è un attacco
personale, ma è un attacco politico e, ripeto, che non è un attacco
alla persona, ma sono dichiarazioni fatte nello svolgimento delle
sue funzioni pubbliche e amministrative. Non c'entra assolutamente
niente il segretario persona, ma il segretario funzionario per
quello che ha detto e per quello che ha fatto.
Poi sempre con quell'aria dimessa! Ognuno, quando sceglie delle
persone fiduciarie, prende chi cavolo vuole, scusate il termine!
Ognuno si sceglie chi vuole, ma giustamente! Io l'ho detto
all'inizio del mio intervento: ho letto quello che è stato
dichiarato da un funzionario! Io peraltro sono disponibilissimo e
condivido tutto quello che ha detto il presidente della III
Commissione, perché probabilmente è stato un errore, ma io sono
disposto assolutamente a cambiare la mozione nel dire che venga
l'Assessore, ma che si mettano d'accordo su quello che dicono!
Anzi, alla fine della fiera di questa cosa qua, visto che è
stato toccato il discorso che c'è dell'astio, perché si vuole
tornare...! Ma lei ha parlato di cose di cui io non ho parlato: io
ho voluto chiarire una posizione. Se mi si riporta la dichiarazione
di un suo funzionario, per cui da marzo 2018 all'autunno non è
cambiato niente, mi permette di dirle che invece sta dicendo delle
stupidaggini? Le ho portato le cifre, le ho portato i dati e tutte
le cose che ho citato era solo per chiarirle. Ma sa che problema ho
a sapere lei come si organizza, cosa vuole fare con il suo
segretario, se è d'accordo o meno? Ma assolutamente zero! Se
parliamo di agricoltura, io so benissimo quali sono le
problematiche che ci sono e lei, quando era qua che sbraitava e ce
ne diceva di tutti i colori, addirittura aveva detto che bisognava
chiudere l'Assessorato all'agricoltura, se lo ricorda? Se non si
era capaci di portare i contributi in Valle d'Aosta - glielo ha
ricordato il consigliere Rollandin poco tempo fa - lei aveva
dichiarato che allora era meglio chiudere l'assessorato; veda un
po' lei! Adesso invece sembra da Libro Cuore e sono tutti bravi.
Sono tutti bravi, però via uno, via l'altro. Quelli sono sempre
tutti bravi, però poi si aggiusta come vuole.
Questa iniziativa l'ho portata per un fatto di chiarezza, perché
avevamo due versioni completamente diverse delle linee
dell'agricoltura. È un problema che non interessa? Poi, consigliere
Vesan, io non vengo da lei a dirle: guardi che la sua iniziativa mi
sembra che non si debba...! Qua sono state dette e affermate delle
cose da un funzionario regionale, che è il suo segretario
particolare, false, non veritiere e diverse da quelle cose che ci
aveva detto in Commissione. Non è importante una cosa del genere,
secondo lei? Io non vengo a sindacare le iniziative che fa lei. E
qui non è certo il fatto che io ce l'ho con la persona, lo voglio
chiarire: io ce l'ho con il funzionario che ha fatto queste
dichiarazioni, che non sono state smentite dall'Assessore. Ma non
perché doveva smentirle; si vede che erano quelle. Io vorrei fare
chiarezza in quest'Aula per capire quali sono le linee
dell'agricoltura. Addirittura, non c'è nessun problema da parte mia
a ritirare questa mozione!
Poi, i
lapsus
: sì, ho detto AREA invece di AREV. Ma anche
lei ieri mi sembra che con i pompieri ne abbia avuti di lapsus.
Doveva essere tutto a posto, tutto fatto e poi abbiamo dovuto fare
retromarcia immediatamente, perché non si poteva fare. Guardi, per
non dare nessuna dimostrazione di astio, come lei vuol far capire o
interpretare o dire, mi prendo io la responsabilità per il mio
gruppo di ritirare la mozione.
Presidente
- L'assessore Gerandin chiede la parola, ma la
mozione è stata ritirata. L'assessore può intervenire brevemente
per ringraziare...
Gerandin (MOUV') -
No, no! Io devo...
Voci fuori microfono.
Gerandin (MOUV') -
Presidente, chiarisca se io posso
intervenire, o no!
Presidente
- Si che può, i tecnici mi dicono che può
farlo. La parola all'assessore Gerandin...
Voci fuori microfono.
Presidente
- La parola al consigliere Viérin per mozione
d'ordine.
Viérin (UVP) -
Solo per capire, visto che l'atto è stato
ritirato, quale sia il prosieguo della discussione. Visto che in
altre occasioni, ogni volta che era stato ritirato l'atto,
l'argomento era chiuso, volevamo capire se ci sono delle novità.
Come è stato spiegato dal collega e anche sulla base delle
richieste di altri colleghi, l'atto è stato ritirato al fine di
evitare che questa discussione continui forse su una falsariga o su
altri temi che verrebbero portati avanti, ma soprattutto con
l'impegno che c'è, se non abbiamo capito male, di andare in
Commissione per parlare invece dei problemi reali
dell'agricoltura.
Presidente -
Lei ha ragione, ma l'assessore Gerandin
aveva chiesto per mozione d'ordine di fare...
Voci fuori microfono.
Presidente -
L'assessore Gerandin può intervenire per
mozione d'ordine.
Voci fuori microfono.
Presidente -
Può commentare il ritiro! Prego, assessore
Gerandin.
Voci fuori microfono:
...non è una mozione
d'ordine!...
Gerandin (MOUV') -
Grazie, Presidente, abbiamo chiarito
l'equivoco: non mi interessa intervenire per mozione d'ordine. Mi
interessa commentare il ritiro e la disponibilità a farlo. Premetto
che ringrazio per il ritiro e sono disponibile a essere presente in
Commissione, quando e come si ritenga opportuno. Penso che sia
sufficiente la presenza dell'Assessore in Commissione, visto il
clima politico che c'è, per cui sicuramente dovrete farvene una
ragione: andrà l'Assessore e non qualcun altro, questo è
quanto.
Voglio solo correggere alcune inesattezze...
Voci fuori microfono.
... ho premesso che non mi interessava intervenire per mozione
d'ordine. Volevo solo rientrare nel merito della mozione e dire che
mi dispiace che un'associazione rappresentativa come l'AREV, che
rappresenta gli
éleveurs valdôtains
, sia paragonata a un
sindacato di settore: non mi pare che sia un sindacato di settore,
per quello che mi riguarda
Soprattutto volevo aggiungere, visto che qualcuno ha fatto dei
riferimenti alle mie dichiarazioni di ieri - è un altro argomento,
ma mi pare corretto replicare - che io ho semplicemente detto che
in quest'anno non ci sono le disponibilità finanziarie per il
contratto dei vigili del fuoco. Se c'è la volontà condivisa da
tutti...
Voci fuori microfono.
... ma posso spiegare? Lo hanno citato loro: non posso nemmeno
rispondere?
Presidente -
Aveva chiesto di replicare, ma sulla mozione
che è stata ritirata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK