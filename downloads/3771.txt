Consiglio Regionale della Valle d'Aosta - Oggetto del Consiglio n. 21 del 14 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 21 del 14 gennaio 1981 - Resoconto
OGGETTO N. 21/81 - INIZIATIVE IN PREVISIONE DEL TRASFERIMENTO
ALL'UNITÀ SANITARIA LOCALE DEI COMPITI IN MATERIA
ANTINFORTUNISTICA. (Ritiro di mozione)
Presidente
- Do lettura della mozione a firma del
Consigliere Viberti.
MOZIONE
VISTO che vari Enti interessatisi di "protezione civile" (es.
E.N.P.I., A.N.C.C.) presto verranno a cessare ogni
attività;
CONSIDERATO che le loro funzioni dovranno essere per lo più
svolte dall'Unità Sanitaria Locale;
TENUTO CONTO che anche parte dei compiti dell'Ispettorato del
Lavoro, in particolare quelli concernenti la prevenzione
antinfortunistica, saranno a carico dell'Unità Sanitaria
Locale;
VENUTO A CONOSCENZA del fatto che dal mese di agosto non è
più funzionante il servizio di medicina del lavoro, in quanto il
perito è rientrato alle dirette dipendenze dell'Amministrazione
regionale;
APPURATO che il personale tecnico (periti, ingegneri, ecc.)
che gestiva i controlli dell'ENPI si è trasferito, mentre quello
facente capo all'ANCC proveniva già da fuori Valle, e che siamo
quindi nell'impossibilità di reperire personale specializzato tra
coloro che già effettuavano i predetti controlli;
il Consiglio regionale
DELIBERA
1) di dare mandato all'Assessore alla Sanità di garantire la
continuità dei servizi di prevenzione e controllo delle norme
antinfortunistiche riferendo entro 60 giorni al Consiglio circa le
misure adottate;
2) di predisporre un disegno di legge che preveda la
formazione di un servizio regionale che nel più breve tempo
possibile permetta la preparazione di quadri tecnici regionali che
attivino all'interno dell'U.S.L. un servizio sostitutivo di quello
temporaneamente svolto come dal punto 1), (il testo del disegno di
legge sarà predisposto a cura dell'Assessorato alla Sanità e
Assistenza Sociale e presentato alla competente Commissione
consiliare entro 90 giorni).
Presidente
- Il Consigliere Viberti intende illustrare la
sua mozione? Ne ha facoltà.
Viberti (DPROL)
- Credo che il testo della mozione sia
abbastanza chiaro anche per chi non ha mai avuto a che fare con
problemi di questo genere; forse c'è qualche collega che non
conosce cos'è l'ANCC: è l'Associazione Nazionale un tempo
Costruttori Caldaie, poi trasformata in Controllo Combustioni, ed è
quella che controlla l'esecuzione degli impianti per esempio di
riscaldamento.
L'importanza dei servizi antinfortunistici e della medicina
preventiva del lavoro credo sia nota a tutti, per esempio
l'inquinamento da rumore, che è presente non solo all'interno delle
fabbriche, ma anche nella nostra vita di tutti i giorni, che può
andare dal solo rumore del traffico a quello assai più fastidioso
del compressore, tutte queste cose, dicevo, sono elementi che
conosciamo benissimo.
Questi servizi hanno fino ad oggi funzionato tramite degli Enti,
che purtroppo devo dire non hanno fatto altro che della ordinaria
amministrazione, e non sono mai riusciti ad andare oltre. Quindi,
siccome i compiti di protezione, diciamo così, civile, di questi
Enti, che erano in parte dei Comuni, vengono passati all'Unità
Sanitaria Locale e alle sue articolazioni con la legge 833 sarebbe
il caso di predisporre una legge che desse indirizzi e principi, in
modo che l'Unità Sanitaria Locale possa operare meglio di quanto
hanno fatto finora questi E nti. Operare, naturalmente, in modo
coordinato, a differenza di quanto avveniva fino a adesso da parte
dell'ENPI, dell'ANCC, e di tutti gli altri.
Con la costituzione dell'U.S.L. si ha appunto un'occasione per
realizzare un discorso che forze sociali e Gruppi hanno sostenuto a
più riprese in quest'ultimo decennio: quello delle migliori
condizioni e di vita e di lavoro. Una legge quindi di indirizzi e
di principi, dicevo, ma anche di potenziamento di quelli che sono i
servizi resi finora.
Un ruolo fondamentale in questo senso può essere giocato dalle
Organizzazioni sindacali, che hanno, nel decennio passato,
accumulato tutta una serie di esperienze riguardo alla medicina
preventiva del lavoro, con dei lavori eseguiti da vari Consigli di
Fabbrica, che ai livelli superiori, categoriali, intercategoriali,
regionali e poi nazionali sono confluiti in lavori assai
interessanti, che il Sindacato ha poi cercato di portare a livello
anche legislativo.
Ieri, tra le Comunicazioni del Presidente del Consiglio, ho
avuto notizia della presentazione di un disegno di legge da parte
dell'Assessore alla Sanità, concernente credo proprio questo
problema; di conseguenza penso che probabilmente l'Assessore avrà
delle cose da dire in merito al deliberato, che proponeva al punto
1) di dare continuità ai servizi che finora erano stati svolti,e al
punto 2) di predisporre nel frattempo un disegno di legge, che
però, a quanto ha comunicato ieri il Presidente del Consiglio,
sarebbe già stato presentato. Allora, prima di ritirare
eventualmente la mozione, nel caso che questo disegno di legge
fosse comprensivo di tutte le cose ivi contenute, o, altrimenti, di
modificarla, attenderei le dichiarazioni dell'Assessore alla
Sanità.
Ci sono ancora due questioni cui vorrei brevissimamente
accennare. Vorrei sapere se l'Assessore alla Sanità potrebbe darci
informazioni circa il Reparto di Emodialisi e comunicarci a che
punto sono i lavori, a proposito dei quali ci aveva detto qualche
seduta fa che erano ormai iniziati, e se ci sono delle novità
rispetto alla questione del Mauriziano, dopo la costituzione
dell'Unità Sanitaria Locale.
Presidente
- La parola all'Assessore alla Sanità ed
Assistenza Sociale, Rollandin.
Rollandin (UV)
- Il problema che riguarda il
trasferimento di funzioni dell'ENPI e dell'ANCC è stato oggetto di
dibattito sia a livello di Consiglio Sanitario Nazionale, sia a
livello di incontri interregionali, in cui si è definito un sistema
di procedure che è servito da base per regolare l'attività svolta
in questi mesi.
Voglio innanzitutto precisare che non corrisponde al vero quanto
è detto nella mozione, cioè che l'attività del servizio è ferma dal
mese di agosto, e posso documentare che essa è continuata in questi
mesi. È vero che, dall'inizio di settembre il perito è stato
trasferito, ma è altresì vero che, poiché in quel servizio, come si
sa, l'organico era molto limitato e dipendeva dalla sede di Biella
- cioè non abbiamo mai avuto la sede autonoma -, in attesa
dell'espletamento del concorso per l'assunzione di un altro perito
a livello regionale, il laureato del servizio ha operato
personalmente in modo da evitare qualsiasi interruzione delle
prestazioni, tant'è che tutte le richieste di intervento avanzate a
partire da tale data dai Consigli di Fabbrica sono state esaudite.
In particolare posso citare quelle della Nazionale Cogne, Reparto
Acciaieria, di altri tre reparti sempre della Nazionale Cogne, e
dell'ILSSA Viola in seguito potrei eventualmente dare la data e il
numero di interventi: sono circa 15 interventi presso la Nazionale
Cogne, 1 intervento presso l'ILSSA Viola. Quindi, ripeto, non
corrisponde al vero l'asserzione che questa attività sia stata
interrotta.
Per quanto riguarda la seconda parte - mi riferisco alla
necessità di legiferare in materia - è già stato annunciato che il
progetto di legge presentato dalla Giunta tiene conto delle
esigenze menzionate nella mozione; in particolare esso è stato
discusso con le forze sociali e sindacali e, naturalmente, sarà poi
sottoposto all'esame delle Commissioni; inoltre tiene conto anche
della necessità di dare delle indicazioni precise alle Unità
Sanitarie Locali per quanto riguarda la loro attività.
Dicevo che il problema del passaggio delle funzioni dell'ENPI e
dell'ANCC all'U.S.L. è un problema complesso; attualmente - solo
per precisare qual è l'attività e come viene svolta - la
prevenzione è gestita da otto Ministeri e sei Enti nazionali, per
non parlare della moltiplicazione delle unità preventive
decentrate. Q uesto contrasta con il fatto che l'oggetto del
servizio - cioè l'uomo rapportato all'ambiente - e lo scopo del
servizio - cioè la prevenzione - hanno carattere unitario, mentre
invece il servizio, come abbiamo visto, è frantumato in toto.
Esaminando nella legislazione nazionale gli articoli della 833
che riguardavano la prevenzione, in particolare l'art. 6, l'art. 7,
gli artt. 20 e 21, che ne fissano le funzioni, vediamo che queste
in parte sono state riprese dall'Istituto superiore a livello
nazionale, e quindi sono funzioni riservate allo Stato, mentre, in
parte, sono passate alle Regioni e quindi vengono gestite dalle
Unità Sanitarie Locali. Eventualmente poi potrò riassumere
brevemente quali sono le funzioni che sono state demandate. In
particolare l'art. 20 definisce le attività di prevenzione
dell'Unità Sanitaria Locale, che comprendono tra l'altro
l'individuazione, l'accertamento e il controllo dei fattori di
nocività, di pericolosità e di deterioramento negli ambienti di
vita e di lavoro, in applicazione delle norme vigenti in materia.
L'art. 21 dice come le Unità Sanitarie Locali devono assorbire
questi compiti, che sono fissati per legge e decentrati alle
Regioni.
È chiaro che un tal problema meritava questo tipo di
accertamento; noi in questi mesi abbiamo lavorato per preparare
questo disegno di legge, per far continuare il servizio, e abbiamo
chiesto di poter, nel contempo, avere la possibilità di preparare
in loco degli esperti che possano poi integrare il personale che
faceva parte dell'organico di questi due Enti. Devo in merito
precisare che deve essere ancora emanato un decreto che fissi il
contingente di personale degli Enti disciolti da trasferire alle
Regioni, per cui non possiamo ancora sapere in modo preciso qual è
il numero di persone che dobbiamo formare in base alle esigenze.
Noi abbiamo detto qual è l'organico necessario secondo la nuova
impostazione della prevenzione, però è chiaro che se c'è una parte
del personale - che era già ridotto al minimo - dei disciolti Enti
a cui interessa essere presente negli organici regionali, questo
avrà la precedenza, quindi noi dobbiamo sapere qual è questo
contingente, per poter coprire quanto rimane con personale
regionale.
È evidente che è un interesse anche occupazionale per periti e
persone che con corso possono essere tranquillamente all'altezza di
questi compiti, e quindi continuare poi il servizio. Servizio che
potrebbe anche migliorare, come si diceva, in quanto sono del posto
e, conoscendo la realtà, possono dare applicazione alle norme in
materia.
Ritengo di aver risposto esaurientemente ai due punti toccati
dalla mozione e che la medesima possa essere ritirata, in quanto
sia con la continuità del lavoro, che, ripeto, posso documentare
essere stato svolto, sia con la presentazione del disegno di legge,
si è già soddisfatto alle richieste contenute nella mozione.
Per quanto riguarda le informazioni circa il Reparto di
Emodialisi, i lavori stanno proseguendo. Nel primo piano sono già
state fatte le tramezzature, e al piano seminterrato sono stati
risolti quei problemi legati allo scarico delle acque, da tempo
irrisolti, che riguardavano tra l'altro, in generale, il problema
dell'ospedale che si trascinava da anni.
Si è visto qual è il materiale che dev'essere scelto, - si è
scelto il sistema dell'osmosi indiretta, che è il più avanzato -
per permettere di avere le tubazioni idonee a questo tipo di
impostazione; in pratica il grosso dei lavori è stato fatto e si
pensa che sarà ultimato in questi mesi.
Per quanto riguarda il rapporto con il Mauriziano, quanto prima
dovremmo avere un nuovo incontro per vedere di trovare una
soluzione, sempre a livello regionale, a livello di accordi, perché
a livello di legge, nonostante i solleciti, è chiaro, non abbiamo
ancora avuto quel risvolto positivo che ci auguravamo. Abbiamo
cercato di avere dei rapporti anche con la Regione Piemonte, che è
cointeressata in quanto il progetto di legge per la
ristrutturazione del Mauriziano è unitario, e questo è un campo che
cerchiamo di sviluppare in questi tempi.
Presidente
- Vi sono altri che ritengono di intervenire
prima che diamo la parola al Consigliere Viberti? Nessuno chiede di
intervenire.
La parola al Consigliere Viberti.
Viberti (DPROL)
- Credo che sostanzialmente il valore
della mozione ormai sia scaduto, anche se era stata presentata,
diciamo così, per tempo. La presentazione del disegno di legge è
appunto del 12, mi pare, -
(... Interruzione ...).
Se c'è
una cosa che non ho mai messo in dubbio è che l'Assessore alla
Sanità produca molto; è piuttosto sulla qualità della produzione
che abbiamo avuto da dire.
La mozione è stata presentata proprio perché ci pareva strano
che non ci fosse un disegno di legge con cui coprire questa
carenza; in realtà abbiamo scoperto che l'Assessore era pronto
ancora una volta. Adesso esamineremo la legge, ed eventualmente
faremo dei rilievi. Mi è sembrato di sentir dire dall'Assessore che
ci sono stati dei contatti con le Organizzazioni sindacali su
questo disegno di legge, e me ne compiaccio con lui.
Per il momento non posso far altro che ritirare la mozione, e
rinviare la discussione ad un momento successivo, dopo una più
approfondita conoscenza del disegno di legge, per effettuare
eventualmente dei rilievi circa il suo contenuto.
Presidente -
La mozione di cui al punto 21 dell'ordine
del giorno viene ritirata dal proponente.
Colleghi Consiglieri, abbiamo terminato la trattazione
dell'ordine del giorno.
La seduta è tolta.
Il Consiglio sarà convocato a domicilio.
L'adunanza termina alle ore 12,31.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK