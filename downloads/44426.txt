Consiglio Regionale della Valle d'Aosta - Oggetto del Consiglio n. 1438 del 6 aprile 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1438 del 6 aprile 2022 - Resoconto
OGGETTO N. 1438/XVI - Interpellanza: "Revisione del rapporto
numerico educatore/bambino e valorizzazione dei servizi per la
prima infanzia anche alla luce delle linee pedagogiche per il
sistema integrato 0/6 anni".
Bertin (Presidente) -
Riprendiamo i lavori. Invito i
consiglieri a prendere posto. È pervenuta la richiesta di
anticipare il punto all'ordine del giorno n. 41, per ragioni di
impegni dell'Assessore. Credo che si sia accordato con
l'interpellante, pertanto passerei subito al punto n. 41, si tratta
di un'interpellanza. Per l'illustrazione la consigliera Erika
Guichardaz, ne ha facoltà.
Guichardaz E. (PCP) -
Ne avevamo già parlato nello scorso
Consiglio con un
question time
e, come avevamo annunciato,
ora chiederemo dei dati maggiori all'Assessore. La legge regionale
n. 11 del 2006 disciplina il sistema regionale dei servizi
socioeducativi per la prima infanzia. Successivamente, con
deliberazione della Giunta n. 1564 del 2015, è stato istituito un
periodo di sperimentazione di un anno, in cui tra tutte le varie
modifiche si prevedeva che il rapporto numerico medio
educatore/bambino fosse stabilito in un educatore ogni otto
bambini.
Nella risposta dell'Assessore, a seguito della chiusura della
fase di emergenza, c'è stato risposto che si vorrebbe tornare a
questo rapporto a partire dal primo maggio 2022, ma ha anche
esplicitato che il rapporto numerico ottimale fosse quello di 1 a
6. I numeri esplicitati dall'Assessore rispetto ai posti aggiuntivi
di cui ha parlato in quel question time però non ci tornano, quindi
con quest'interpellanza vogliamo fare un po' di chiarezza e
soprattutto capire questa scelta politica che ripercussioni avrà
sui posti di lavoro, ma anche sotto il profilo educativo e sotto
l'aspetto della qualità del servizio che passa per forza dal
rapporto numerico.
Questa scelta, come quella di anticipare l'ingresso nella scuola
dell'infanzia, sembra essere in antitesi con il percorso che più
volte è stato annunciato in Consiglio regionale, ossia quello del
sistema 0/6. Proprio in vista dell'istituzione di quel sistema
integrato di educazione e di istruzione dalla nascita fino ai 6
anni, se questo vuole garantire ai minori accolti un contesto
qualitativamente adatto a prendere in carico i bisogni di un'utenza
di una fascia di età pedagogica, nonché di sicurezza individuale e
di gruppo, chiediamo all'Assessore se intende rivedere il rapporto
deliberato in modo sperimentale nel 2015, il dettaglio dei posti
che ci aveva comunicato nella scorsa seduta, se si è a conoscenza
di amministrazioni che abbiano partecipato al bando del PNRR per la
realizzazione di asili nido e servizi integrati, comprese le
sezioni primavera, pubblicato con scadenza 31 marzo 2022, e quali
siano le intenzioni dell'Amministrazione per valorizzare questo
servizio socioeducativo, anche alla luce di quelle linee
pedagogiche dello 0/6 di cui parlavo prima.
Presidente -
Per la risposta l'assessore Barmasse, ne ha
facoltà.
Barmasse (UV) -
Grazie consigliera Guichardaz.
L'argomento è sicuramente delicato, il problema degli asili nido e
il passaggio dall'attuale organizzazione alla 0/6 è un percorso
sicuramente complesso, perché va a modificare e cambiare
completamente quella che è l'attuale organizzazione. Ci vorrà del
tempo e ci vorranno anche dei finanziamenti opportuni. Io ho già
più volte detto che questo deve essere comunque l'obiettivo, ma è
ovvio che ci deve essere anche un supporto economico dietro queste
scelte.
Come avevo già precisato in occasione dell'interrogazione a
risposta immediata, presentata come lei ha detto nel corso
dell'ultimo Consiglio, l'Amministrazione intende dare priorità in
questo momento con le risorse finanziarie disponibili, cioè quello
che abbiamo, al finanziamento di nuovi posti aggiuntivi per dare
risposta alle numerose famiglie che sono in lista di attesa e che
al momento non usufruiscono di tali importanti servizi.
Relativamente al rapporto educatore/bambino, viene pertanto
confermato il ripristino di quanto previsto dalla deliberazione
della Giunta regionale n. 1564, ovvero il rapporto uno a otto. Sono
in corso delle valutazioni e approfondimenti per la gestione del
percorso di transizione verso il sistema integrato 0/6 e per la
sostenibilità finanziaria dell'eventuale revisione del rapporto
numerico tra educatori e bambini, obiettivi che richiedono lo
stanziamento di ulteriori e importanti risorse finanziarie che
andranno reperite nell'ambito della prossima programmazione
regionale.
Per quanto riguarda il dettaglio degli ulteriori 63 posti, la
raccolta presso gli enti locali del fabbisogno di posti di asili
nido e
garderie
per l'anno 2022 è ancora in corso, in quanto
non hanno ancora risposto tutti gli enti; non abbiamo, quindi, un
riscontro complessivo. Il dettaglio di tali richieste suddiviso per
territorio e tipologie di servizio verrà indicato nella proposta
del piano di azione annuale per la promozione e il sostegno del
sistema dei servizi per la prima infanzia, di cui alla legge
regionale 19 maggio 2006 n. 11, che sarà sottoposta all'esame della
competente Commissione consiliare per il parere previsto.
La terza domanda: se sia a conoscenza di amministrazioni che
abbiano partecipato al bando PNRR per la realizzazione di asili
nido e servizi integrativi. Io ho una tabella che le faccio avere
in cui sono indicati i progetti presentati dagli enti locali per la
scadenza del 28 febbraio; successivamente tale scadenza è stata
prorogata al 31 marzo, in quanto a livello nazionale i progetti
presentati non esaurivano le disponibilità delle risorse
complessive. Non si è, però, ancora a conoscenza di eventuali e
ulteriori progetti presentati dagli enti locali, quindi il nostro è
un dato parziale.
La quarta domanda: quali siano le intenzioni
dell'Amministrazione per valorizzare questo servizio
socioeducativo, anche alla luce delle linee pedagogiche del sistema
integrato 0/6 e degli orientamenti nazionali per i servizi
educativi per l'infanzia. Nel 2002 il Consiglio europeo ha fissato
l'obiettivo di garantire ad almeno il 33 percento di bambini di età
inferiore ai tre anni l'accesso ai servizi socioeducativi. In
Italia, la Valle d'Aosta si colloca ai primi posti e al 31 dicembre
2021, anno che ha registrato una contrazione dei posti per effetto
delle restrizioni anti-Covid, garantiva l'accesso per i servizi al
36 percento dei bambini. La disponibilità nel bilancio regionale di
maggiori risorse per l'anno 2022 e l'intenzione manifestata dagli
enti locali di incrementare il numero dei servizi da erogare a
favore delle famiglie valdostane, potrebbe consentire già
quest'anno il raggiungimento del 40 percento.
Il sistema integrato di educazione e di istruzione, previsto dal
decreto legislativo n. 65 del 13 aprile 2017, detto 0/6, garantisce
a tutte le bambine e i bambini dalla nascita ai sei anni pari
opportunità di sviluppare le proprie potenzialità di relazione,
autonomia, creatività e apprendimento, per superare disuguaglianze,
barriere territoriali, economiche, etniche e culturali. Per
garantire a tutti i bimbi questa parità di opportunità, si rende
necessario gestire un percorso che al termine dovrà assicurare a
tutte le famiglie con bimbi di età inferiore ai tre anni il libero
accesso gratuito ai servizi di asilo nido,
garderie
o tata
familiare, così come avviene per la scuola primaria. È un percorso
impegnativo, di transizione, dall'ambito socioeducativo a quello
educativo, che coinvolgerà la Regione con le strutture delle
politiche sociali, della pubblica istruzione, delle politiche del
lavoro, ma anche gli enti locali e che richiederà, tra l'altro, lo
stanziamento di ulteriori e importanti risorse finanziarie.
Presidente -
Per la replica la consigliera Erika
Guichardaz.
Guichardaz E. (PCP) -
Grazie Assessore. Naturalmente
allora aspetteremo il piano in Commissione, sperando che non arrivi
a fine anno come l'anno scorso, perché altrimenti tutte queste
analisi difficilmente si potranno fare.
Ha parlato del raggiungimento degli obiettivi, che sicuramente
vede la nostra Regione fra quelle virtuose. Lei sa benissimo che
però quel raggiungimento degli obiettivi non è così per tutta la
parte del territorio: ci sono territori molto virtuosi ed altri
molto meno, quindi molto probabilmente le stesse opportunità vanno
date ai bambini di ogni territorio.
Naturalmente dai dati che ci fornirà, capiremo anche bene se
questo aumento di posti è legato effettivamente a nuove esigenze o
se semplicemente andiamo a riempire la capienza totale dei nidi,
cioè quella che avevamo limitato a seguito delle norme Covid.
I gestori dei servizi della prima infanzia, in questi primi
mesi, hanno fatto un enorme lavoro sia organizzativo che
progettuale per mantenere aperti i servizi e contenere sia i
contagi che i disagi alle famiglie.
Mi dispiace capire che questa data del primo maggio sembra ormai
certa perché, come le dicevo, si andrà sicuramente a licenziare del
personale, ma soprattutto a rivedere le attività e gli spazi che
sono indispensabili per quei servizi educativi. A parte il
ripristino del rapporto, poi non si comprende se varieranno anche
le regole organizzative, cioè le strutture possono tornare a piena
capienza? I bambini potranno mischiarsi fra gruppi? Le regole
sull'igiene, la sanificazione, cambieranno perché, come ben sa, in
questo momento, ad esempio, per quello che riguarda i lettini,
bisogna cambiare e sanificare giornalmente? Si ritornerà a come era
prima o meno? Ci sembra che sotto questo punto di vista la Regione
debba fare un po' di chiarezza, se effettivamente si vuole tornare
al rapporto 1/8 già dal primo maggio. Se si vuole poi puntare sullo
0/6, non si possono non prendere in considerazione gli aspetti
educativi che purtroppo, in tempo di Covid, hanno avuto limitate
occasioni di essere valorizzate; già solo lo scambio fra bambini di
gruppi e classi diverse sicuramente ha limitato sotto questo punto
di vista molto.
Le linee guida pedagogiche per il sistema integrato e gli
orientamenti nazionale hanno infine completato il quadro dei
documenti del sistema integrato 0/6. Sono documenti che prevedono
che nidi e scuole dell'infanzia incrementino la cultura
dell'infanzia del territorio in cui si trovano, costruiscano e
consolidino l'identità, acquisiscano motivazioni ad apprendere e
successivamente le competenze. Apprendiamo con piacere che, ad
esempio, il Comune di Jovençan in questo senso andrà già per il
prossimo anno scolastico a prevedere un polo dell'infanzia, quindi
sicuramente una buona notizia che potrà magari anche dipanare quei
dubbi che diversi insegnanti, soprattutto della scuola
dell'infanzia, in questo momento hanno.
Capisco che il percorso non sia semplice, quello che auspico è
che sia quanto più condiviso e soprattutto che si tenga conto che
il rapporto numerico incide moltissimo sulla qualità. Poi immagino
che sia assolutamente a conoscenza anche rispetto al costo dei
gestori: naturalmente, sotto questo punto di vista gli aumenti che
abbiamo avuto tutti li hanno avuti anche loro, non solo per gli
asili nido ma immagino anche per gli altri servizi, sono cose che
l'Amministrazione dovrà in qualche modo fronteggiare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK