Consiglio Regionale della Valle d'Aosta - Oggetto del Consiglio n. 154 del 26 settembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 154 del 26 settembre 2013 - Resoconto
OGGETTO N. 154/XIV - Approvazione di mozione: "Impegno del
Presidente della Regione ad illustrare alla competente commissione
consiliare le future scelte gestionali del parcheggio di via Roma
in Aosta".
Presidente
- Per l'illustrazione, la parola al collega
Fabbri.
Fabbri (UVP)
- Merci Madame la Présidente.
Ritorniamo allora sull'argomento del parcheggio dell'Ospedale
Umberto Parini. Abbiamo appreso dagli organi di stampa di un
ripensamento sulle tariffe applicate che, peraltro, non risultano
ancora attuate...comunque, quando verranno, ben venga! Vorrei però
porre l'attenzione su un altro aspetto gestionale di tale
parcheggio. Naturalmente, dal punto di vista formale, tutto è stato
fatto in modo molto corretto: tutte le delibere regionali
sull'accordo di programma, l'ultima delibera regionale sull'affido
del parcheggio. Vorrei però soffermarmi di più su una questione di
sostanza, cioè il fatto che l'onere dell'acquisto di tale
parcheggio è a totale carico della comunità dei cittadini
valdostani, che, avendo acquistato a caro prezzo - lo sappiamo -
questi parcheggi, questi stalli, ora se li vedono affittare ad una
tariffa doppia rispetto alla precedente, una situazione che, a dir
poco, è surreale. Beneficiaria di tale situazione è l'Azienda
Pubblici Servizi, una S.p.a., la quale giustifica il raddoppio
delle tariffe adducendo il fatto che tale tariffa è in linea con la
struttura, con i costi di costruzione di tale struttura e anche
qui, se vogliamo, l'aspetto è un po' surreale perché...peccato che
non l'abbia pagata lei, che non l'abbia pagata questa società la
struttura, anzi che le sia stata concessa gratuitamente! Quanto poi
ai costi di gestione...sempre addotto come aumento della
tariffa...non si vede la ragione per cui questi costi di gestione
debbano essere straordinariamente aumentati rispetto alla gestione
del parcheggio precedente: quello della Piazza Caduti dei Lager
nazisti. Poco importa poi che i fruitori di tale struttura siano
utenti che necessitano di servizi sanitari, oppure il personale
USL, anche perché si dice che, volendo, si trova abbondanza di
parcheggi nelle vicinanze...un ottimismo che non ha riscontro. Il
Presidente comunque ci informa che sta lavorando alla revisione di
tali tariffe. Tutta questa vicenda mi sembra la conferma di come
agli occhi dell'Amministrazione il cittadino sia visto più come un
suddito che come una persona da sostenere, soprattutto da sostenere
in questi momenti di grande difficoltà economica. Praticamente gli
viene aumentata una tassa occulta, che, purtroppo, sempre tassa
è!
La richiesta espressa nella mozione va nella direzione che sin
dall'inizio della legislatura abbiamo richiesto e cioè di una
maggiore condivisione sulle decisioni prese. Ora, naturalmente,
questa è una decisione che non ha preso la Giunta, perché è stata
presa in libertà dall'APS, però il Governo deve chiaramente
esprimersi. Un raffronto con le opposizioni però è indispensabile
affinché tali decisioni vadano nella direzione del bene comune:
ecco perché chiediamo questo passaggio in commissione, benché, come
dicevo prima, si metta il naso in casa d'altri, è necessario per
modulare le tariffe non solo nell'ottica del giusto profitto per
l'APS, ma anche e soprattutto nell'interesse del cittadino, dei
pazienti, dei loro parenti e dei dipendenti pubblici. Grazie!
Presidente
- Grazie. Apriamo la discussione generale.
Vogliamo prima fare il dibattito o vuole già...ci sono richieste
d'intervento? La parola alla collega Morelli.
Morelli
(
ALPE)
- Merci Madame la Présidente.
Il parcheggio dell'Ospedale Parini continua a fare parlare di
sé, sempre in senso negativo, ahimè, dobbiamo constatarlo! Oltre ad
essere stato strapagato dalla Regione che ha acquistato -
ricordiamolo, forse è il caso di ricordarlo ancora una volta - i
500 stalli dalla società Saint-Bernard al prezzo esorbitante di
40.000 euro l'uno. Forse poi entrando nel merito di questa
procedura, meglio di me potrà fare il collega Chatrian, che se ne è
occupato approfonditamente nella scorsa legislatura...per un
importo di circa 20 milioni di euro, una cifra smisurata! Io ho
letto pochi giorni fa su
La Stampa
, Cronaca di Torino, che è
scoppiato un caso riguardo ad un parcheggio di 250 posti fatto per
l'Ospedale Le Molinette, che è costato meno di 3 milioni di euro,
quindi, fatte le debite proporzioni, ci rendiamo ben conto di
quanto sia costato alla comunità valdostana questo parcheggio.
È stato consegnato con un ritardo di ben 8 mesi, su un programma
che ne prevedeva 16 di lavorazione e,
en passant
, diciamo
anche che in modo diretto o indiretto - vedete voi - ha contribuito
a rendere la nostra regione terra di infiltrazione mafiosa. Questo
parcheggio Parini ora fa sì che per i cittadini valdostani al danno
si aggiunga la beffa, lo ha già ricordato molto bene il collega
Fabbri: le tariffe orarie, rispetto a quelle del parcheggio di
Piazza Cavalieri, sono più che raddoppiate e non è previsto il
frazionamento orario. Sulla base di quali valutazioni scellerate
siano state scelte queste tariffe vorremmo veramente riuscire a
capirlo, perché anche solo andare a ritirare un referto in ospedale
costa 1 euro, tariffa minima.
Abbiamo avuto tutti modo di leggere gli articoli di giornale e
di sentire anche personalmente cittadini indignati: chi frequenta
un po' l'ospedale ha veramente il polso della situazione e ha modo
di sentire quale sia la considerazione di noi politici riguardo a
questo problema. Ciò che indigna, giustamente, i cittadini è il
fatto che quello è il parcheggio dell'ospedale, che poi possa anche
essere a servizio del centro aostano mi sembra un fatto
assolutamente marginale: quello è il parcheggio dell'Ospedale
Parini, c'è scritto a grandi lettere sulla facciata! E si
penalizzano in questo modo i cittadini in una condizione di
particolare fragilità. È scandaloso e lo è ancor di più il fatto
che da parte di qualche amministrazione si siano rilasciate
dichiarazioni superficiali e ci sia stato il tentativo in qualche
modo di collegare la decisione sulle tariffe al costo dell'opera
come se i cittadini dovessero in qualche modo contribuire a
rifondere le casse pubbliche per una spesa. Noi riteniamo che
questa sia una brutta parentesi, un brutto passaggio e,
effettivamente, ci sembra che sia assolutamente necessario un
passaggio in commissione, un chiarimento, per capire sulla base di
quali valutazioni si siano fissate queste tariffe e come si pensa
di agire per il futuro.
Président
- La parole au collègue Borrello.
Borrello (SA)
- Grazie Presidente.
Una piccola premessa: non entro nel merito delle dichiarazioni
fatte da giugno in poi, però io sono abituato ad affrontare tutte
le situazioni di petto e non posso non intervenire in questa sede,
anche perché, fino al 30 giugno 2013, il sottoscritto era Assessore
- con grande onore - alla mobilità della città di Aosta. Alcune
cose che sono state dette che non corrispondono al vero e,
ovviamente, mi sembra opportuno dirle in questa sede, assumendomi
tutte le responsabilità per quanto prodotto nel mio precedente
incarico che - ripeto - è stato un onore per me assolvere.
Fondamentalmente le politiche della sosta all'interno di una città
- e, se faccio questo intervento, guardo tutti quei colleghi che
hanno fatto parte delle amministrazioni locali, che quindi, quando
affrontano certe tematiche, lo fanno con passione, perché vogliono
rendere un servizio alla propria città, al proprio Paese, alla
propria comunità -, le politiche della mobilità sono
fondamentalmente legate a quelle che sono le risultanze del
territorio. L'analisi che è stata fatta per quanto riguarda la
viabilità dell'ospedale è essenzialmente che quello di un servizio
reso a tutti i cittadini valdostani, che però ha un impatto
rispetto alla città di Aosta. Quando io sento parlare di scelte
scellerate o non condivise, vorrei solo ricordare che il piano
tariffario prodotto dall'Amministrazione comunale di Aosta è stato
portato in una seduta consultiva all'interno delle commissioni
consiliari competenti del Comune di Aosta, dove molte delle forze
politiche presenti in questa sede erano presenti anche in quella
sede, dove è stato spiegato il tutto. Il raddoppio della tariffa
non è proprio così...perché è stata modulata la proposta in modo
tale da andare incontro a quelle che sono le esigenze dei
cittadini, basta leggere la delibera e si vede come le tariffe
siano modulate dalle 6,00 alle 8,00, dalle 8,00 alle 18,00, dalle
18,00 alle 22,00 e dalle 22,00 alle 6,00 del mattino. Questo
produce sicuramente un risparmio e inoltre dà anche una
possibilità, previo abbonamento, di ridurre quello che è il costo
orario per i dipendenti dell'USL che, ricordo in maniera molto
chiara e netta, sono sottoposti, così come l'Amministrazione
regionale e tutte le aziende con più di 200 dipendenti, al "decreto
Ronchi", che prevede in maniera chiara e netta quella che è la
predisposizione del piano spostamento casa-lavoro. Ci tenevo a dire
questo perché, fondamentalmente, non potevo non rispondere a delle
considerazioni che, secondo me, non corrispondono al vero e in ogni
caso le tariffe sono state rese pubbliche in una seduta consultiva
all'interno del Comune di Aosta. Detto questo, anche altre
considerazioni sono state fatte e il Presidente è intervenuto con
il buon senso, che è quello di andare incontro a quei cittadini che
hanno bisogno per le visite, per coloro che hanno delle particolari
esigenze, per esempio, mi viene in mente per coloro che sono
sottoposti a dialisi, ma tutto questo era già stato messo - tra
virgolette - "in preventivo" nelle politiche della sosta
all'interno del Comune di Aosta. Per ogni indicazione in merito
avete dei rappresentanti, l'UVP no, ma l'ALPE sì, in Consiglio
comunale che sono a conoscenza di ciò perché è stato un percorso
condiviso. Ho fatto quest'intervento solo perché mi sembrava giusto
chiarire alcuni aspetti legati a delle politiche della mobilità
che, ovviamente, non possono essere solo concentrate all'ospedale,
ma su tutto il territorio e l'asse nord della città di Aosta.
Presidente
- Grazie! Qualcun altro? Ci sono altri? Non ci
sono altri? La parola al collega Ferrero.
Ferrero (M5S)
- Grazie, Presidente.
Secondo noi, è una vergogna che, una volta che si è già pagato
il doppio di quello che era il prezzo di mercato del parcheggio
dell'ex Residence Mont Blanc, e quindi la comunità valdostana l'ha
già pagato una volta il doppio...adesso lo si voglia fare ripagare
addirittura con delle tariffe che sono delle tariffe decisamente
esagerate, non lo diciamo noi: lo dicono tutti i cittadini che
hanno fruito del parcheggio in questo periodo. Non ci volevano
delle menti superiori per riuscire a capire e per riuscire a
determinare in precedenza un tipo di tariffazione che tenesse conto
delle persone che devono fruire del parcheggio, perché hanno dei
malati terminali e quindi devono utilizzarlo magari per uno o due
mesi, delle persone che devono utilizzare l'ospedale periodicamente
in maniera continuativa, questo poteva essere visto tranquillamente
prima. Bisogna sempre arrivare al momento in cui la gente si deve
arrabbiare per smuovere le coscienze della Giunta regionale ed
anche di altre amministrazioni.
Riguardo alle politiche sulla mobilità, sinceramente certe
affermazioni ci fanno sorridere noi che, già circa un anno e mezzo,
due anni fa, abbiamo studiato la situazione...gli studi
commissionati...perché poi è stata una cosa fatta a braccetto tra
Regione e Comune questa del parcheggio Residence Mont Blanc...gli
studi commissionati da "voi", pagati da "noi", dicevano che,
effettivamente, con l'apertura del parcheggio la situazione del
traffico sarebbe peggiorata in maniera geometrica, cosa che è
successa puntualmente: ce ne possiamo già rendere conto adesso che
l'ospedale non è ancora totalmente ristrutturato o riedificato.
Venire quindi a parlare di piani di mobilità...ci ricordiamo ancora
dei famosi
mobility manager
del Comune di Aosta - porca
miseria! - questi ci sono costati centinaia di migliaia di euro per
fare che cosa?! Hanno messo quattro biciclette pensando di
risolvere così il problema della mobilità in Valle d'Aosta! Direi
quindi che sulle politiche della mobilità possiamo stendere, più
che un velo, un tappeto pietoso e, se dovete utilizzare,
utilizzate, grazie, altri argomenti, perché questi sono veramente
eccessivi per i cittadini valdostani!
Président
- La parole au collègue Guichardaz.
Guichardaz (PD-SIN.VDA)
- Invito tutti a leggere con
attenzione la mozione. Dalla mozione risultano dei numeri che sono
interessanti da studiare e che è bene ricordarsi. Noi abbiamo 500
posti a disposizione in quel parcheggio, attualmente un centinaio
nella zona sottostante la ferraglia...il parcheggio che c'è davanti
all'ospedale, parcheggi utilizzati momentaneamente dal personale
dell'USL e poi veniamo a sapere dai funzionari, dai dirigenti
dell'Assessorato della sanità che
"sono in previsione altri 430
posti
- mi piacerebbe poi capire dove verranno costruiti -
nella zona sud di via Roma, per un totale di un migliaio di
posti: a regime si dovrebbe arrivare a 300 posti
- così
scrivono -
per il personale dell'USL"
, questo è un po' il
quadro che ci è stato dato.
Intanto, riguardo al personale dell'USL, non riesco a capire
come mai, a fronte di una spesa così elevata - parliamo di 20
milioni di euro, non parliamo di noccioline - per un parcheggio che
dovrebbe essere, innanzitutto, al servizio del presidio ospedaliero
regionale, ma che dovrebbe essere anche il parcheggio per i
dipendenti dell'USL, l'USL si trova a dover pagare gli abbonamenti
per poter usufruire dei 125 posti. Abbonamenti che cresceranno a
300 quando l'USL, la Regione costruirà la nuova ala dell'ospedale -
se mai verrà costruita - con un relativo aumento dei costi. Mi
chiedo come mai non ci sia stata la lungimiranza da parte
dell'Amministrazione regionale, considerato che il costo del
parcheggio è stato sostenuto interamente con fondi regionali, di
prevedere così come si prevede, credo, in tutti i posti di lavoro -
oggi, anche se si costruisce una casetta, è necessario avere il
proprio parcheggio - il parcheggio a titolo gratuito per il
personale dell'USL, cioè per quel personale che tutti i giorni si
reca all'ospedale e lavora nella struttura. Questa è una cosa che
mi sfugge, mi sfugge come mai l'USL, che è un'azienda regionale,
debba pagare un abbonamento all'APS, che è una municipalizzata e
quindi deve pagare l'abbonamento al Comune di Aosta, quando i soldi
utilizzati per la costruzione di quel parcheggio sono a carico
della Regione, cioè della collettività. Sono dei stranissimi giri
che alla fine poi portano sempre lì, cioè portano a pagare al
pubblico, non era meglio prevedere dei posti riservati all'USL e
defalcarli eventualmente dai costi dell'USL, quindi dal bilancio?
Avremmo ottenuto in quel modo anche un risparmio - quel tanto
auspicato risparmio - magari con un
escamotage
di tipo
contabile.
L'altra cosa che abbiamo scritto sulla mozione: quel parcheggio,
cari Consiglieri e caro Assessore, è un parcheggio non del Comune
di Aosta...è vero che insiste sul territorio del Comune di Aosta,
ma il Comune di Aosta ha tanto insistito per avere l'ospedale in
città, quindi evidentemente ha accettato di pagare i disagi e di
usufruire dei benefici della collocazione, ma quel parcheggio è un
parcheggio a disposizione dell'intera cittadinanza della Regione
Valle d'Aosta, cioè di tutti i valdostani. Ora, gli aostani, in
linea di principio, quelli che abitano vicino o prendono i mezzi, o
si recano a piedi, quindi, diciamo, il costo per i cittadini di
Aosta è relativamente più basso rispetto a chi arriva da fuori. Chi
arriva da Valtournenche o chi arriva da Valgrisenche o dagli altri
comuni della nostra Valle che cosa deve fare? Deve per forza di
cose andare a parcheggiare lì, a meno che non si attenga un po' ai
consigli del Presidente dell'APS - secondo me, un po' improvvidi -
che noi abbiamo voluto trascrivere, letterali, nella nostra
mozione, il quale dice:
"non trovo eccessivo
1 euro di
spesa all'ora"
e vabbè si vede che lui guadagna abbastanza,
essendo Presidente di una partecipata-controllata..., ma aggiunge:
"ma non mancano stalli liberi nelle vicinanze, ad esempio, uno a
100 metri dalla rotonda in direzione di via Parigi, e bisogna anche
pensare che non è sempre possibile trovare un parcheggio libero a
disposizione"
. Questo è il Presidente dell'APS che dice una
roba del genere, cioè il Presidente dell'APS, parlando di persone
che si recano in ospedale, non ad un party, ma si recano in un
luogo di cura per fare degli esami, evidentemente uno in ospedale
non ci va perché sta bene, ma generalmente ci va perché ha qualche
problemino...parcheggia chissà dove a 100 metri - che poi inviterei
a farsi una misura esatta del cosiddetto "parcheggio" a 100 metri -
dopodiché, magari con la vecchietta in carrozzella, me la trascina
fino all'ospedale, o sennò porta la carrozzella, la mette lì,
lascia la vecchietta, dopodiché si va a cercare il parcheggio a 100
metri di distanza! Queste sono dichiarazioni assolutamente
improvvide e, secondo me, non degne di un Presidente di una società
che fa degli utili di un certo tipo.
Io credo che la questione del parcheggio debba essere affrontata
non solo attraverso un intervento da parte di qualcuno che alzi il
telefono e poi passa come quello che ha risolto il "problemone" del
parcheggio, perché io ho letto sul giornale che qualcuno è
intervenuto con la sua solita autorevolezza e ha detto:
"no, mi
sono impegnato io, ho ricondotto sui giusti binari"
e l'APS che
cosa ha fatto? Ha abbassato le orecchie e ha detto:
"no, ma
eravamo solo in una fase sperimentale, adesso riparametreremo le
tariffe"
e, quindi, si sono inventati queste articolazioni
orarie che non si capiscono per niente. Caro Consigliere Borrello,
chiedete che cosa paga un dipendente dell'USL tutti i giorni...vi
siete inventati anche questi abbonamenti a prezzo scontato,
dopodiché mi dite se la riparametrazione dei parametri è addivenuta
ad un risultato soddisfacente per tutti. Vi ricordate che cosa si
pagavano prima quei parcheggi? Era già eccessivo, secondo me, per
un parcheggio di un ospedale. Il parcheggio di un ospedale dovrebbe
essere, in linea di massima, libero e dovrebbe essere legato a dei
meccanismi di certificazione dell'accesso in ospedale: un malato
arriva in ospedale, accompagna qualcuno, usufruisce di un servizio
pubblico, magari si fa timbrare una card, adesso anche le gelaterie
utilizzano quei sistemi, si fa rilasciare uno scontrino o una
certificazione che è stato...così come ci facciamo rilasciare noi
la certificazione per il datore di lavoro quando andiamo a farci
una visita, dopodiché questo viene omaggiato, diciamo, del costo
parcheggio.
Io credo che qua si sia sbagliato tutto dall'inizio, si è
sbagliato, a nostro parere, ovviamente, a costruire quel
parcheggio. Si è sbagliato a dire e questo mi piacerebbe che...il
Presidente dell'APS e chi ha detto sui giornali che quel parcheggio
non è il parcheggio a disposizione dell'ospedale...ci siamo
inventati tutti che quello è il parcheggio dell'ospedale..."no, è
il parcheggio della città di Aosta posizionato nella zona nord".
L'abbiamo chiamato "parcheggio Umberto Parini", ci avete fatto una
testa tanta per anni che quello era il parcheggio dell'ospedale e
adesso ci dite: "no, quella è una zona di sosta che, guarda caso, è
vicina all'ospedale e, quindi, gli utenti dell'ospedale e i
lavoratori dell'ospedale la useranno in maniera prevalente rispetto
ad altre soste". Grazie!
Presidente
- La parola al Consigliere Chatrian.
Chatrian (ALPE)
- Grazie Presidente.
Qualche considerazione perché i miei colleghi hanno già espresso
le criticità su questa mozione che a più mani abbiamo scritto e
soprattutto a più mani vorremmo condividere in quest'aula. Speriamo
sia il Presidente Rollandin a risponderci dato che è stato lui
qualche settimana fa ad aprire, ad affermare che con il Comune e
con l'APS stiamo lavorando ad una ridefinizione delle tariffe.
Detto questo, io trovo fuori luogo, trovo gravi le dichiarazioni,
le affermazioni del Presidente dell'APS di Aosta. Le trovo
veramente gravi: uno, perché non di sua competenza; due, non
capisco dove volesse arrivare con le dichiarazioni che ha fatto
quel giorno:
"non bisogna dimenticare che il parcheggio ha avuto
costi di costruzione non indifferenti ed anche il mantenimento
della struttura non è da poco"
. Sono delle affermazioni proprio
gravissime.
Al di là del dibattito - scusi, Consigliere Borrello, ma più
volte abbiamo discusso sull'ex Residence Mont Blanc in quest'aula
la scorsa legislatura...diverse volte e avevamo delle idee
veramente diverse -, al di là di quello, l'obiettivo di questa
mozione...oramai l'opera è fatta, la scorsa maggioranza ha deciso
di fare quest'opera, ma l'obiettivo di questa mozione è che noi
vogliamo capire innanzitutto quali sono state le valutazioni
precedentemente operate per individuare le tariffe correnti, perché
ci sarà stato un piano tariffe, ma, soprattutto, un
layout
per i prossimi tre anni, cinque anni o che cosa. Abbiamo poi letto
delle dichiarazioni dei nuovi Assessori comunali:
"erano solo
tariffe sperimentali, stiamo vedendo..."
, ma le cose o si fanno
bene e soprattutto dettagliate o non si fanno. La prima richiesta
che quindi faremo al Presidente Rollandin la prossima settimana
sarà quella di conoscere nel dettaglio quali erano state le
valutazioni precedentemente operate. In seconda battuta io trovo a
questo punto necessario ed urgente condividere le future scelte
gestionali, ma non sul piano già chiuso, o sul nuovo piano
tariffario già annunciato nelle scorse settimane. Noi vorremmo sul
tavolo della commissione competente mettere tutte le carte
scoperte, qualche idea l'abbiamo anche noi, tant'è vero che questa
mozione penso sia votabile - lo spero, lo auspico - da parte di
tutto il Consiglio, perché l'obiettivo penso sia di tutti: allora
se i costi di costruzione sono stati folli, se i costi di
costruzione sono andati fuori mercato, se i costi di costruzione,
purtroppo - stiamo parlando di denaro pubblico -, sono stati troppo
alti, non vedo perché il cittadino di Aosta, ma, con tutto il
rispetto, tutti i cittadini che utilizzano, come ha ben detto il
collega Guichardaz, l'Ospedale Umberto Parini debbano ripagare -
perché così ha detto il Presidente dell'APS nelle sue affermazioni
- un costo di costruzione non indifferente ed anche un mantenimento
della struttura non da poco. Usciamo da queste brutte affermazioni!
Io auspico veramente che la maggioranza accolga questa nostra
proposta, ripeto: idee ne abbiamo anche noi. Aspettiamo volentieri
la risposta del Presidente Rollandin dato che è stato il Presidente
Rollandin a fare delle affermazioni, a mettere in atto subito
quella macchina riorganizzativa di rivedere con l'APS ed il Comune
di Aosta le tariffe e, sinceramente, vorremmo condividere con voi,
dato che idee ne abbiamo su questo tema, le prossime tariffe, le
prossime scelte e l'obiettivo è anche quello di utilizzare al 100
percento i 509 stalli che abbiamo pagato più di 20 milioni di euro.
Grazie!
Président
- Merci. Il y a quelqu'un d'autre? Pas
d'autres? On peut donc fermer la discussion? La discussion est
fermée. Pour la réplique, la parole à l'Assesseur Baccega.
Baccega (SA)
- Grazie Presidente e buon pomeriggio a
tutti.
Comincio a dare qualche suggestione come Assessore al
patrimonio, poi sono certo che il Presidente potrà dire due parole
in merito. Per rispondere alla mozione, ma soprattutto alle ultime
riflessioni fatte dal collega, nella fase di avvio del servizio, il
Comune di Aosta e l'APS che sono in questo momento gestori della
struttura - perché l'Amministrazione regionale l'ha consegnata al
Comune di Aosta -, hanno determinato le tariffe facendo riferimento
alla generale regolamentazione del Testo Unico degli Enti Locali
(il TUE) e, segnatamente, all'articolo 117 che nella definizione
dei servizi indica che le stesse devono assicurare l'equilibrio
economico e finanziario dell'investimento e della relativa
gestione. Sono tariffe che sono state applicate secondo uno
standard che è del Comune di Aosta: il parcheggio Partigiani, il
parcheggio Narbonne e il parcheggio Carrel hanno nella tariffa
mensile gli stessi importi, non sto ad indicare le tariffe orarie
di allora. Dopo la prima fase di avvio, giustamente, dopo le
segnalazioni dell'utenza, tenuto anche conto che il parcheggio
rappresenta un fondamentale servizio di supporto alle strutture
ospedaliere, quindi non è un normale parcheggio, il Comune di Aosta
e l'APS hanno rivisto le tariffe in un primo momento applicate al
fine di rispondere fattivamente alle richieste formulate dai
cittadini fruitori. Vi sono alcune novità che vado ad elencare
brevemente: il frazionamento della mezz'ora - passato da 1 euro a
50 centesimi -, una nuova fascia oraria, sempre dalle 12,00 alle
14,00 a 50 centesimi, e tutta una serie di altre opportunità che
hanno dato risultati importanti. La campagna abbonamenti, che è
partita il 16 settembre, ha già dato in poco tempo risultati
considerevoli.
Per quanto riguarda poi i dipendenti dell'USL, al momento -
sempre rispondendo alla mozione - utilizzano il vecchio parcheggio
e, a differenza di prima, che avevano 100 posti, ora ne hanno 125.
A regime, cioè quando sarà realizzata la parte interrata della
nuova area dell'ospedale, i dipendenti dell'USL avranno la
possibilità di fruire del parcheggio pertinenziale che sarà
costruito, quindi un parcheggio di 430 posti, che vedrà non solo i
125 che ora hanno, ma la stima è che arriveranno a 280-300 posti,
non c'è ancora una certezza in questo senso per l'USL.
Quello che vogliamo dire però è che noi non possiamo in questa
mozione giudicare le affermazioni dell'uno o dell'altro, del
Presidente...noi riteniamo che né la Commissione, né il Consiglio
siano pertinenti per entrare nel merito di questo provvedimento,
quindi noi chiediamo di ritirare questa mozione o, comunque, noi ci
asterremo in questo senso.
Presidente
- La parola al collega Chatrian...per
dichiarazione di voto?
Chatrian (ALPE)
- Per dichiarazione di voto, per una
riflessione a voce alta. Lasciamo la parola al Presidente, poi
intervengo successivamente.
Presidente
- La parola al Presidente Rollandin.
Rollandin (UV)
- Credo che il tema che è stato fin qui
illustrato si riferisca ad un aspetto che sicuramente ha dei
risvolti che sono più che comprensibili, che sono stati ricordati
dal collega Fabbri e dagli altri colleghi che sono intervenuti. Si
tratta di un'opera che è stata costruita in condizioni particolari:
io non entro adesso nel merito delle valutazioni - che è già una
storia che abbiamo ripreso - che sono state fatte, credo, con
perizie, che hanno valutato quest'opera in un certo modo e, secondo
le indicazioni tecniche. Quello è stato fatto, non un euro di più,
non un euro di meno, ma non è, credo, questo il tema della mozione
di oggi. Noi ci siamo trovati come Giunta di fronte a una
tariffazione fatta dall'APS in un certo modo. Quando abbiamo avuto,
come Giunta, la possibilità di fare una valutazione, ci è apparso
abbastanza chiaro che c'erano da fare delle valutazioni
supplementari, in modo da tenere conto di una serie di fattori che
voi avete evocato: i lavoratori USL, il frazionamento dell'ora e
tutta una serie di altri fattori: handicappati, quelli che andavano
a ritirare le analisi. Tutte queste motivazioni hanno fatto sì che
ci fosse, comunque, un'interlocuzione con il Comune, che, a sua
volta, ha cercato di tenere conto di quello che era successo con
l'APS, per portare a riflessioni ulteriori che hanno poi dato luogo
a quest'aggiustamento. Sotto il profilo della discussione, quindi
credo che, nella sostanza, al di là del fatto di chi paga, cioè
quest'opera è stata pagata dalla Regione, ma, se non la pagava la
Regione, la pagava il Comune, la pagava l'USL, ma erano sempre
soldi pubblici... I soldi dell'USL a livello regionale sono soldi
che vengono forniti dal bilancio della Regione. Nelle opere
pubbliche che vengono fatte per la gran parte c'è una ripartizione,
giustamente, con questa logica, il pubblico è pubblico, che faccia
poi l'uno o l'altro... Nella sostanza il problema di fondo è che
l'APS è l'ente gestore, è chi gestisce questo, quindi gestisce
logicamente per nome e per conto di chi oggi è diventato
proprietario, perché quest'opera è stata passata al Comune di
Aosta, quindi è stata trasferita in proprietà al Comune di
Aosta...quindi c'è l'interesse generale a far sì che le
tariffazioni siano compatibili con una serie di ragionamenti! Se la
richiesta di andare in commissione è legata ad una riflessione
ulteriore rispetto a quello che è già stato fatto, personalmente
non credo che sia particolarmente difficile da affrontare questo
tema, anche per dare delle spiegazioni che forse oggi qui non
abbiamo potuto dare né io, né Mauro Baccega. Sotto quest'aspetto
quindi, poi ognuno tirerà le proprie somme. Sono state fatte delle
valutazioni serie su questo, tenendo conto di aver visto un po'
tutto quello che succede un po' in tutti gli ospedali italiani,
aver visto quello che succede nelle altre zone, come viene gestito,
quindi non è che si è andati a dire: "non è 1, è 0.8, è 0.5" così a
caso! Questo voglio dirlo, quindi, sotto quest'aspetto, mi sembra
che sia corretto fare anche apprezzare alla commissione, se
vuole...se c'è quest'esigenza, io non ho difficoltà ad andare in
Commissione perché è bene che tutti sappiano le ragioni per cui si
arriva ad una determinazione. Io chiederei...cioè l'astensione,
che, giustamente, ha detto il collega era legata al fatto di come
veniva presentata. Io credo che, se lo spirito è questo, cioè di
poter capire, apprezzare...poi, anche se ci sono dei suggerimenti,
qualche cosa che a noi è sfuggito, ben vengano! Io non mi metto
nella situazione di aver visto tutto, credo che noi abbiamo fatto
il possibile per dare degli elementi di valutazione che ci
sembravano corretti. Sotto quest'aspetto quindi...personalmente
credo nemmeno il collega Baccega...abbiamo difficoltà ad andare in
commissione ed a rappresentare che cosa è successo e quali siano i
dati di riferimento, dopodiché si tireranno le conclusioni: ecco
qui credo che, nella sostanza, si voglia capire e vedere se si è
fatto tutto il possibile per tenere conto dell'investimento
pubblico e di quello che è l'intervento a favore della
collettività. Io quindi, sotto quest'aspetto, credo che sia
compatibile con quelle che sono le giuste informazioni che noi
dobbiamo dare.
Presidente
- Grazie! Ci sono delle richieste? La parola
al collega Fabbri.
Fabbri (UVP)
- Merci Madame.
Devo dire che le ultime parole del Presidente vanno proprio nel
senso della nostra richiesta e cioè non dico del condividere, per
carità, l'ho detto prima, è chiaro che poi le decisioni vengono
prese da chi deve decidere, però, se queste decisioni vengono in
parte condivise, in parte spiegate, diciamo, è ciò che noi
chiediamo: è ciò che noi chiediamo fin dall'inizio, almeno fin da
quando io mi sono seduto qui in questo posto. Volevo solo fare due
piccole precisazioni: io non sono un tecnico e al Consigliere
Borrello, che mi dice che c'è stato tutto uno studio, chiaramente
io non lo metto in dubbio questo, però da cittadino mi chiedo: se
prima pagavo 50 centesimi all'ora per più o meno lo stesso posto,
dato che questi Signori non hanno cacciato un soldo per avere altri
tipi di parcheggio, perché poi me lo sono trovato ad 1 euro? Senza
voler fare polemica, è solo una piccola domanda di un cittadino
della strada, dell'uomo comune. Analogamente, invece,
all'Assessore, il quale ci ha detto che, giustamente, la tariffa
viene stabilita anche in base all'investimento dell'opera - l'ha
detto lei! -, ecco, io chiedo: l'APS quanto ha investito? Grazie! È
vero che lei dice: "sono soldi comuni", ma l'APS non ha investito!
L'APS ha fatto un giustissimo ragionamento da società per azioni
perché, investendo una certa cifra, si deve avere un ritorno su
quell'investimento, ma siccome non ha investito... Grazie.
Presidente
- Grazie. La parola, per dichiarazione di
voto, al collega Chatrian.
Chatrian (ALPE)
- Sì, grazie.
È stato positivo ascoltare il Presidente Rollandin, quindi non
intervenire per una dichiarazione di voto...ma l'obiettivo era
quello di conoscere nel dettaglio le valutazioni precedentemente
operate, come diceva lei, Presidente, e conoscere anche le prime
modifiche che sono state apportate, perché, dagli organi di stampa,
abbiamo riscontrato che la modifica sarà dal 1° di ottobre. A
questo punto, vista la disponibilità del Presidente Rollandin ad
accogliere la nostra iniziativa, che va proprio nella direzione di
avere tutte le carte sul tavolo, chiederei al Presidente della
Commissione competente di convocare un incontro con il Presidente
della Regione la prossima settimana, in modo da affrontare il prima
possibile, diciamo, il fatto del confronto, della valutazione
precedentemente operata e soprattutto delle tariffe proposte e
legate al discorso gestionale che l'Assessore Baccega ci
evidenziava poc'anzi. Noi cercheremo di presentare delle proposte,
perché non è un tabù: si è modificato in 10 giorni, magari si potrà
ancora modificare nei prossimi 20 giorni. L'obiettivo, penso, è
questo: lasciamo da parte un attimo le premesse, la struttura c'è,
è stata fatta con soldi pubblici, che siano regionali o
comunali...adesso la struttura c'è e l'obiettivo è che sia
utilizzata bene e che i cittadini valdostani, e non solo, non
paghino tre volte su questa struttura. Grazie.
Presidente
- Grazie. Non ci sono altri? Possiamo mettere
in votazione? La votazione è aperta. Votate...bene, possiamo
chiudere la votazione.
Presenti: 35
Votanti: 35
Favorevoli: 35
Il Consiglio approva all'unanimità.
Possiamo passare al punto 63 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK