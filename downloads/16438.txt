Consiglio Regionale della Valle d'Aosta - Oggetto del Consiglio n. 2821 del 10 novembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2821 del 10 novembre 1997 - Resoconto
SEDUTA POMERIDIANA DEL 10 NOVEMBRE 1997
OGGETTO N. 2821/X Leggi di bilancio 1998. (Discussione
generale)
Président Chers collègues, après le rapport du Président du
Gouvernement est ouverte la discussion générale.
Au début de la séance, en parlant avec des chefs de groupe, on
nous a demandé de terminer les travaux à 8 heures le soir et de ne
pas continuer dans la soirée après le 21 heures; je crois que cela
est possible, étant donné la volonté de tout le monde d'arriver
demain à la conclusion et à la votation du budget. On prend acte de
cette bonne volonté qui a été manifestée.
Je passe la parole à tous ceux qui voudront bien la demander. La
parole au Conseiller Lanivi.
Lanivi (Aut) La proposta di bilancio che ci viene presentata e
sottoposta alla nostra attenzione è la naturale conseguenza di una
scelta che è stata operata alcuni mesi fa. In effetti, nei primi
mesi di quest'anno era maturata in molti la consapevolezza che si
stesse esaurendo una fase e che fosse necessario avviarne una
nuova.
Alcuni fatti avvenuti e fenomeni e vicende che si stavano
verificando avevano reso consapevoli alcune forze che era
necessario cambiare modo e obiettivi del Governo regionale.
Le cose che erano successe e che stanno succedendo sono quelle,
o alcune, che interessano nel profondo il ruolo della Valle
d'Aosta, della Comunità valdostana. La prima cosa successa è che a
livello nazionale non stava prevalendo una linea di organizzazione
dello Stato in senso federale, ma in senso di un modo più razionale
di governare l'Italia in modo centralizzato.
Il secondo processo che è ancora in atto e che si sta
consolidando attraverso tappe ormai definite è la costruzione
europea.
Il terzo fatto è che una serie di innovazioni tecnologiche e la
cosiddetta mondializzazione dell'economia portano a modificare ad
ogni livello i sistemi economici.
Il quarto punto è che emerge con sempre maggiore forza
l'insofferenza delle persone a schematismi ideologici, ad un
vecchio armamentario politico superato dalla nuova divisione
politica mondiale, o meglio dal nuovo panorama politico
mondiale.
Tutta questa serie di fatti poneva, per chi avesse o avesse
avuto in mente l'idea di mantenere la Valle d'Aosta con determinate
caratteristiche, fondamentalmente riassumibili in volontà in
proprio di autogovernarsi, una serie di problemi, quindi una
situazione nuova, che rapidamente si evolve, rispetto alla quale
bisognava fornire una risposta.
Abbiamo posto nel mese di luglio in maniera chiara la nostra
proposta politica e cioè che per consentire alla Valle d'Aosta di
definire un progetto di rilancio complessivo dell'intera Comunità
fosse necessario un governo delle forze autonomiste. Questo per
evitare che mediazioni o subordinazioni con forze esterne
riducessero questa capacità di autogoverno e di autodecisione per
la stessa Valle d'Aosta.
Ciò non è avvenuto, o meglio la scelta - non sappiamo se
temporanea o definitiva - è stata quella piuttosto di scegliere la
non scelta; o meglio, di scegliere una prosecuzione per inerzia
dell'Amministrazione regionale. Questo bilancio evidenzia ed è
specchio di quest'esaurimento. Si è preferito una scelta che
discutiamo; si è preferito utilizzare questi sette - otto mesi che
ci separano dal rinnovo di questo Consiglio regionale per
proseguire su una strada, ben sapendo che il rinvio di certe
decisioni, e chi lo ha fatto se ne assume la responsabilità,
potrebbe avere ripercussioni molto più pesanti un domani.
Voglio solo elencare alcuni problemi che non sono affrontati
perché non potevano essere affrontati.
Il primo è il rapporto fra Amministrazione regionale e Comunità
valdostana. Credo sia ormai nella coscienza di tutti che il pensare
o l'immaginare un'Amministrazione regionale invasiva e sostitutiva
delle energie della Valle, o che non tenga conto delle potenzialità
offerte dalle energie e dalle risorse della Valle sia non più
praticabile nel futuro. Forse lo è stata nel passato, in momenti di
emergenza o di trasformazione, ma oggi non lo è più. Non è più
pensabile che vi sia un'Amministrazione pubblica che da sola veda e
provveda e sia in grado di rilanciare la Valle d'Aosta. Non è solo
un problema di rapporto fra Regione ed enti locali; più in generale
è il rapporto fra il pubblico e il privato, nel senso che, nella
nostra visione della società valdostana, un rafforzamento e una
partecipazione più attiva e responsabile dei gruppi intermedi e
delle organizzazioni attraverso le quali la società si articola
sono indispensabili e necessari per garantire la crescita di questa
Comunità.
Crescita che, quindi, non può che puntare sulla valorizzazione
del singolo, sulle sue energie e sulla sua voglia di partecipare ad
un processo comunitario.
C'è un problema che quindi investe anche l'intero sistema
economico; c'è la necessità di disegnare una prospettiva che
valorizzi un'imprenditorialità che alcuni hanno definito
insufficiente senza la quale però il sistema valdostano o dipende o
comunque deve fare i conti con chi la sostituisce in alcuni casi o
impone le sue proprie regole.
C'è un discorso di posizionamento della Valle d'Aosta nel più
ampio quadro europeo ed è in sintesi quello di considerarsi come
cellula di questa realtà, con sue proprie caratteristiche, oppure
come dimensione regionale decentrata di uno Stato centralizzato che
in definitiva nega dignità alle autonomie, cioè la sostituzione di
un modello federale con un modello centralizzato e decentrato. In
questa visione i rapporti fra la Valle d'Aosta e l'Europa saranno
mediati da una dimensione che è sovrapposta alla stessa realtà
valdostana e della quale si dovrà tenere conto. C'è uno sforzo che
deve essere anche di intelligenza e di fantasia di ogni singolo
valdostano che è quello di produrre in originale e adeguandosi alla
realtà della propria gente le decisioni che loro interessano
piuttosto che tradurre in Valle d'Aosta decisioni che vengono
assunte e che potranno forse andare bene per altre dimensioni, ma
che ostano con una realtà così diversa, particolare qual è quella
valdostana.
La lettura di questo bilancio ci dice questo in definitiva: si
può sicuramente contare su una fase di riordino che è stata
effettuata, su parte di punti che sono stati raggiunti, ma questi
si sono esauriti.
Il problema era la gestione di questa fase prima del rinnovo di
questo Consiglio perché riteniamo che sarebbe stato fondamentale
aver utilizzato questo periodo non per portare stancamente avanti
una fase esaurita quanto piuttosto porre al centro del dibattito
politico anche attraverso un confronto serrato con il tema
"facciamo bene o non facciamo bene di mantenerci su un binario", ma
quello se la direzione di questo binario va nel senso che la
Comunità valdostana aspetta, forse spera, forse si auspica, forse
vorrebbe.
Quindi un bilancio che può contare su una dimensione sufficiente
di risorse finanziarie, fatica e sforzo di tanti governi che hanno
preceduto, questo per cui non è un problema di quantità di risorse
finanziarie quanto un problema di prospettazione e di progettazione
di una Valle d'Aosta che guarda a ciò non che avverrà in termini
interrogativi o magici, ma in termini di fenomeni, di processi che
già avvengono e che ci pare in questo modo, così come sono stati
affrontati da questo bilancio, o sono rinviati o sono parzialmente
non affrontati o affrontati in maniera non attenta al futuro.
Quindi il giudizio nostro in sintesi è di questo tipo: questo è un
bilancio che chiude stancamente in fase di esaurimento nel quale
non abbiamo scorto segni, scelte di premesse per un rilancio
complessivo di questa Comunità in grado di giocare il ruolo che
molti si aspettano, parecchi dicono, ma pochi sono intenzionati a
tradurre nelle scelte concrete.
Président Comme d'habitude, un conseiller de la majorité et un
conseiller de l'opposition, ça a été un peu ce qu'on a organisé à
l'occasion du débat sur le budget. La parole au Conseiller
Chiarello... pour la majorité... ah non...
(ilarità dell'Assemblea)
Chiarello (RC) Se non parla nessuno, parlate voi... stavo
aspettando perché ho visto qualcuno che era lì...
Dato che la maggioranza ha discusso a piene mani di questo
bilancio e penso che sia assolutamente d'accordo su tutto quello
che è scritto, volevo far rilevare qualcosa.
Non sono d'accordo con Lanivi quando parla di Stato centralista
e mi chiedo nella Commissione paritetica cosa si riesce a discutere
quando si parla di Stato centralista; questo è uno Stato che ha
sempre rispettato la Valle d'Aosta. C'è la discussione fra le altre
regioni di ottenere le autonomie e le prerogative che ha questa
Regione; io non vedo la Valle d'Aosta entrare da sola, come non
vedo la Padania entrare da sola in Europa, proprio perché la
mondializzazione dei mercati, quella che noi combattiamo, ne
farebbe un boccone solo della Valle d'Aosta e non so cosa ci
guadagneremmo.
A sentire Lanivi che parla di Stato centralista mi sono chiesto
cosa succede nella Commissione paritetica.
Si è detto che la funzione di questa maggioranza è in
esaurimento, forse è vero perché fra qualche mese finisce e questo
è l'ultimo bilancio che discutiamo però, proprio su questo vorrei
fare dei rilievi e parto dalla relazione che ha letto stamattina il
Presidente dove, per quanto riguarda i tanto sbandierati problemi e
soluzioni a detti problemi date da questa Giunta e che dovevano
essere portate a termine entro la fine di questa legislatura, vedo
iniziative del triennio 1998-2000 e allora mi chiedo: il PTP era
previsto per il 1998-2000 o era previsto per i primi sei mesi del
1998?
Modernizzazione dell'Ospedale. Si parla già di modernizzazione -
scritto in neretto - dell'Ospedale; vorrei chiedere a qualcuno che
parla di ospedale nuovo cosa dirà fra due mesi in campagna
elettorale. Ripeto, qui è scritto in neretto: modernizzazione
dell'Ospedale, probabilmente gli daremo un po' di bianco...
Utilizzazione dei siti archeologici. I siti archeologici insieme
ai castelli è una delle cose di cui abbiamo parlato di più in
questa legislatura, c'è scritto di nuovo, vediamo ancora una volta
il sito di Saint-Martin de Corléans, c'era quattro anni e mezzo fa
su tutti i manifesti della campagna elettorale e in tutti i
programmi dei vari partiti.
Attività del teatro locale. Questa era un'altra cosa che doveva
essere approvata, mi sembra che sia in dirittura d'arrivo, ma
secondo me ha fatto una corsa che non è proprio rettilinea. Abbiamo
diversi rilievi da persone che lavorano in campo teatrale.
E ancora leggo testo unico in materia urbanistica, ma quello che
mi interessa di più perché c'era su tutti i programmi..., qui c'è
scritto: piano energetico regionale 1998-2000, l'Assessore ci aveva
detto che il piano energetico sarebbe stato pronto per giugno ?97,
adesso passa nel 2000. Mi chiedo se tutti quei soldi che ci sono a
bilancio rispecchiano queste cose; sono 3-4 anni che parliamo di
piano energetico, di grandi progetti. De Rita ha detto che non
abbiamo grandi progetti, che ce li portiamo sempre dietro, secondo
me questi sono i grandi progetti che dovrebbe avere una regione,
ovvero un piano energetico e da lì partire con le applicazioni.
Per adesso volevo dire questo, ma mi sembra che abbiamo
rimandato ai prossimi consiglieri programma e problemi su cui ci
eravamo impegnati noi.
Presidente Il Consigliere Dujany ha presentato alcuni
emendamenti, vuole illustrarli? No. Qualcuno chiede la parola? Ha
chiesto la parola il Consigliere Linty.
Linty (LNPIAP) Credo che il Consigliere Lanivi abbia centrato il
problema perché quando dice che questo bilancio è determinato dalle
scelte di qualche mese fa non gli si può dare torto. In effetti le
scelte sono quelle del maggio del 1993 e questo bilancio non è
nient'altro che una fotocopia un po' ritoccata di quelli che sono
stati i bilanci di quattro anni quindi, credo che dovrò ripetermi
per la quinta volta sull'analisi di questo documento contabile che
cerco di fare nel modo più tecnico possibile. È comunque nel segno
della continuità, nel segno di determinati interventi, una linea di
indirizzo che la Regione ha portato avanti in tutti questi
anni.
Intanto uno dei primi dati che balza agli occhi e che deve fare
riflettere è un costante aumento delle spese correnti da parte
della Regione. La Regione si è un po' relegata a fare del bilancio
un'intera partita di giro; è un bilancio diviso in titoli, ma di
fatto è una partita di giro, ovvero la Regione incassa, la Regione
distribuisce. Non vedo nel bilancio nessun intervento in ordine ad
un preciso sviluppo della nostra Regione - quindi infrastrutture,
quindi investimenti - che non si preoccupi solo di esigere le tasse
e le imposte e di utilizzarle assegnandole a dei capitoli di spesa,
ma che studi il modo di come fare a generare ricchezza e reddito
con la conseguente occupazione nella nostra Regione.
Vi è poi una questione di dati, vorrei sapere come vengono
scritti questi dati. Leggendo questa relazione ad esempio a pagina
7 vedo che il tasso di occupazione viene dato dal 1995 al 1998 al 6
percento; ma se è notizia di pochi mesi fa che era al 7 percento?
Non vedo questa stasi del 6 percento annuo così fissa quindi,
chiedo anche l'attendibilità di questi dati, da dove vengono presi
per poter essere allegati ad un documento così importante qual è il
bilancio.
Leggendoli poi mi sembra di intravedere i discorsi che spesso si
leggono sui giornali da parte dei superministri finanziari del
Governo Prodi, dove "tout va bien Madame la Marquise". Nella scena
italiana si scrive che viene previsto per il 2000 un PIL in aumento
del 2,7 percento, prezzi al consumo addirittura in discesa rispetto
a quest'anno; io credo che sia giunto il momento di fare o, se non
siamo in grado di farle noi, di assegnare a chi le sa fare in
maniera più precisa delle analisi di mercato perché è molto facile
vedere che questi dati regolarmente non si dimostrano veritieri.
Alla prova dei fatti non ce ne sarà uno che si dimostrerà così
perché sappiamo benissimo tutti in che condizioni economiche versa
lo Stato italiano quindi, anche l'attendibilità di questi dati, che
forse verranno da banche e da grandi agenzie, mi permetto di
discuterli quanto meno alla luce degli stessi dati che la stampa
tutta ha pubblicato solo qualche mese fa.
Termino questo primo intervento con una riflessione, che è
relativa ad un documento che passa in quest'aula per ultimo, che si
chiama bilancio triennale.
Mi sono autoincaricato di andare a prendere il bilancio
triennale dell'anno scorso relativo agli anni ?97-?98-?99. Se in
questo bilancio andate a leggervi la colonna della competenza per
il ?98 e la confrontate con la competenza iscritta nel bilancio
veritiero, vedete che di capitoli che quadrano, ve ne sono il 2-3
percento. Questo significa che in fase previsionale, quando si fa
un bilancio triennale, si sbagliano più del 90 percento delle somme
scritte nel bilancio triennale allora, mi chiedo a cosa serve fare
un bilancio pluriennale.
Chiedo se non sia il caso per questo Consiglio di rivedere o di
fare rivedere le norme che regolano questa materia per evitare di
stampare un bilancio, quando sappiamo benissimo - e questo è un
argomento che non tocca solo la Regione, tocca anche gli enti
locali - che vengono fatte delle moltiplicazioni fisse, ovvero
viene calcolato un quid in percentuale di aumento della spesa e
dell'entrata. A questo punto possiamo scrivere in una paginetta in
fondo al bilancio che prevediamo che più o meno le entrate
aumenteranno del..., altrimenti se confrontate capite bene che il
bilancio triennale vale solo per il primo anno perché poi
regolarmente nel secondo e nel terzo anno fanno eccezione quei
trasferimenti o quelle spese che sono vincolate da leggi
soprattutto statali. Si sa che negli anni a venire le cifre sono
quelle, pertanto saranno sempre indicate così nel bilancio.
Quindi chiedo se non sia il caso di rivedere questa produzione
di documenti contabili che alla fine si dimostra del tutto inutile,
ovvero non programma proprio niente, o meglio: programma il falso,
programma dei dati che poi non sono rispettati. Prevedere una cosa
che sappiamo già che non sarà così, è meglio evitare di prevederla.
Ci fissiamo sul bilancio di competenza per l'anno a venire e al
limite si può fare una brevissima relazione per vedere quali
potranno essere i capitoli intaccati da eventuali provvedimenti
legislativi propri o dello Stato.
Termino qui questo primo intervento, riservandomi successivi
interventi nel prosieguo della discussione.
Presidente Ha chiesto la parola il Consigliere Perron.
Perron (UV) Per un breve intervento, per sottolineare due
concetti. Altri prima di me hanno già parlato dell'importanza
politica e programmatica che un documento così importante riveste
nella vita politica ed amministrativa della nostra Regione.
Importanza ancora maggiore se parliamo del bilancio ?98 che è
l'ultimo di questa legislatura.
Un bilancio che costituisce al tempo stesso un'occasione per una
programmazione indirizzata verso il futuro, ma che certamente
costituisce anche per le forze politiche un'occasione estremamente
importante per fare un'analisi di quello che è stato fatto durante
la legislatura, per verificare se le cose che stavano alla base del
programma politico-programmatico di questa maggioranza sono state
fatte, per verificare come vi è attinenza fra le cose che erano
state messe in programma e le cose che sono state poi
effettivamente realizzate.
Il bilancio rappresenta in questo modo anche una possibilità
concreta di realizzare le idee, di attuare i programmi che stanno
alla base del programma di legislatura.
Più autonomia e maggiori autonomie: questo era lo slogan del
programma di legislatura. Il programma di legislatura è sempre
stato e continua ad essere lo strumento principale del quale si
deve tener conto nel momento in cui si imposta un elaborato di
questo genere e nel momento in cui si costruisce il bilancio.
In questo slogan possiamo intravedere pienamente quella che è
stata la linea politica di questa Giunta e di questa maggioranza
che con coerenza e con continuità è stata perseguita nel corso di
questi anni: il rafforzamento della nostra autonomia,
dell'autonomia regionale e della sua capacità di autogestirsi e di
autogovernarsi innanzitutto, il rafforzamento anche dell'autonomia
degli enti locali, cioè di quell'organismo che è più vicino ai
cittadini che è il comune, delle comunità montane successivamente,
seguendo un importantissimo principio che è quello della
sussidiarietà.
Una linea politica che ha potuto essere perseguita grazie
soprattutto alla stabilità politica, della quale insieme ad altri
rivendichiamo la paternità, che ha caratterizzato come un
importantissimo elemento questa fase storica e politica. La
stabilità di governo è uno degli elementi prioritari
nell'impostazione di una strategia politica, nell'azione di
governo, nelle scelte programmatiche che vengono compiute.
Abbiamo svolto un'azione politica improntata ad un utilizzo
ottimale delle nostre risorse, cercando di utilizzare maggiormente,
laddove era possibile, le energie locali.
Abbiamo cercato di realizzare e di promuovere anche uno sviluppo
culturale, sociale, economico che guarda avanti, che guarda verso
il futuro, verso l'Europa, ma uno sviluppo che sia equilibrato, che
sia giusto, che abbia uno sguardo e un'attenzione rivolti verso
tutti i settori produttivi, permettendo in questo modo di avere una
crescita nostra, di poter riaffermare il nostro ruolo di piccola
Regione, come pure la validità della nostra identità e della nostra
particolarità.
L'impostazione di questo bilancio consente di guardare in modo
globale e ottimale a quella che è la situazione della nostra
Regione; non a caso si diceva prima che questo rappresenta
un'ottima occasione per fare una riflessione su quello che è stato
e su quello che rimane da fare. Una Regione, la nostra che, data
anche la sua posizione, non può permettersi di non guardare in modo
sempre più attento non solo a quel processo di integrazione europea
che ogni giorno ci fa discutere e che ogni giorno avanza
inesorabilmente, ma che dovrà tener conto anche di una
globalizzazione, di una mondializzazione dei mercati che
inevitabilmente avanza, che è presente e verso la quale anche la
nostra Regione e la nostra economia devono saper guardare.
Ritroviamo in questo documento anche un altro concetto che
abbiamo voluto perseguire in questi anni ed è il concetto di una
regione leggera, accompagnata ad un rafforzamento della sua
autonomia politico-finanziaria. Facendo un'analisi accurata di
alcuni dati, mi pare evidente che è diminuito in questi anni il
peso della Regione, è diminuita la sua influenza, è diminuita la
sua presenza. Questo era ed è un obiettivo che ci eravamo prefissi
del quale stiamo vedendo i primi risultati concreti.
Dall'analisi dei dati di bilancio cogliamo un evidente
rafforzamento della nostra autonomia finanziaria; abbiamo oggi un
grado di autonomia finanziaria altissimo - a mia conoscenza uno dei
più alti in assoluto fra quelli delle amministrazioni locali - e
questo è senz'altro un elemento positivo che non possiamo non
sottolineare. Inoltre gran parte delle entrate del nostro bilancio
è oggi rappresentata da dati che provengono da un'economia reale,
concretamente presente sul nostro territorio.
Qualcuno dirà certamente ancora una volta che siamo una regione
ricca; credo che da un'attenta analisi non superficiale dei dati,
che non si presti a delle facili interpretazioni, si possa
tranquillamente smentire questo falso concetto che tante volte
viene ripetuto da qualcuno circa un esubero di risorse da parte
della nostra Regione rispetto ai fabbisogni effettivi. Anche nel
medio periodo la finanza regionale ha un cammino preciso, muove
positivamente verso obiettivi di maggiore autonomia, cioè una
riduzione dell'incidenza dei trasferimenti statali.
Quello che è ancora da sottolineare è che oggi una piccola parte
sempre più piccola delle nostre entrate proviene da trasferimenti
statali; soprattutto è da sottolineare con maggiore evidenza che
l'importo di questi trasferimenti non copre le spese che sono
sostenute dalla Regione, altrove a carico dello Stato. Per una
parte rilevante sono sì spese correnti, ma è da sottolineare ancora
una volta un concetto - perché credo che su questo non ci si
soffermi mai abbastanza - che grande quantità delle spese che
sosteniamo sono per assolvere funzioni altrove a carico dello
Stato. È evidente come quest'elemento porti ad un aggravamento non
indifferente delle spese.
L'ultimo elemento sul quale voglio fare una riflessione è il
settore della finanza locale che merita alcune considerazioni
perché, mentre un po' dappertutto assistiamo ad un taglio di
assegnazione agli enti locali, nella nostra Regione intravediamo
una tendenza opposta. Intravediamo nella nostra Regione un
crescere, un aumento di trasferimenti agli enti locali, quindi
cresce un'attenzione anche politica verso l'ente locale più vicino
al cittadino che è il comune. È da sottolineare inoltre che buona
parte di questi trasferimenti sono senza vincolo di destinazione,
segno questo di una coerenza con l'impostazione
politico-programmatica del bilancio di legislatura, segno questo
anche di una precisa volontà di dare a degli enti locali una
maggiore autonomia.
Non intravediamo in questo bilancio un classico libro dei sogni.
Mi pare un documento aderente alla realtà valdostana che di essa
coglie tutti i principali aspetti e la sua reale situazione, quindi
il giudizio che esprimiamo sull'impostazione di questo bilancio è
certamente positivo.
Il bilancio è coerente con la filosofia e l'impostazione degli
anni precedenti, in sintonia con quello previsto dal programma di
legislatura.
Con questo documento ci poniamo anche il perseguimento di un
obiettivo che mi pare legittimo da parte della classe politica:
quello di avere una Valle d'Aosta migliore anche da un punto di
vista dei rapporti umani, una Valle d'Aosta che guarda però
all'Europa e al mondo nel suo complesso come uno stimolante
elemento di confronto e di crescita.
Presidente Ha chiesto la parola il Consigliere Tibaldi.
Tibaldi (Ind) Personalmente ritengo che non ci siano grosse
novità rispetto al passato; il bilancio che oggi siamo chiamati ad
esaminare, discutere e votare non rappresenta sostanziali
differenze rispetto a quelli che ci sono stati proposti nel corso
degli esercizi precedenti. Quindi non ritengo che il bilancio che
oggi viene proposto sia esaurito perché se così fosse sarebbe
esaurito fin dall'origine, anche perché ritengo che sia
sostanzialmente uguale negli indirizzi - ammesso che si possano
intravedere degli indirizzi - rispetto a quelli che dal ?93 ad oggi
vengono sottoposti alla nostra attenzione.
Quindi anche il mio intervento non si dilungherà oltre a quelle
che sono state le analisi fatte in passato, ma tenderà a
sottolineare alcuni concetti che sono stati più volte affermati e
che oggi devono essere riproposti perché i fenomeni che li
sottendono sono ancora più evidenti.
Al di là di un certo ottimismo "prodiano" che è stato
manifestato in questo bilancio e nella lettura di questo bilancio e
anche in una forma di impostazione di dati che sono contenuti nelle
tabelle allegate, penso che si debbano rimarcare alcune cose.
Ritengo che la Regione, in assenza di una precisa politica di
sviluppo, come ha dimostrato finora, si stia sempre più
consolidando come strumento di involuzione per il sistema Valle
d'Aosta, cioè come elemento che impedisce lo sviluppo proprio
perché non pone quello che dice l'uomo o la persona, in ossequio al
principio di sussidiarietà, al centro della sua attenzione, ma pone
la Regione intesa come apparato politico innanzitutto e burocratico
poi.
La Regione quindi come strumento di involuzione del sistema
Valle d'Aosta che va visto come un imbuto. La Regione è un imbuto
attraverso il quale transitano obbligatoriamente tutte, o quasi
tutte, le iniziative di carattere personale o associativo, siano
esse nel sociale o nell'economico o nel culturale, che qui in Valle
d'Aosta vengono proposte. Questo penso sia un aspetto grave della
nostra situazione attuale perché, di fronte ad una cospicua
ricchezza di risorse finanziarie, in realtà la Regione si sta
manifestando come quell'elemento inibitore, quel freno che
impedisce spesso e volentieri all'uomo - o alle sue forme
associative - di esprimersi liberamente e di manifestare le proprie
iniziative nel sociale e nel settore economico.
Secondo me questo fenomeno è ulteriormente accentuato anche da
quelli che sono gli atteggiamenti di carattere politico, cioè il
federalismo di cui si fa cenno anche qui nelle conclusioni che sono
state lette stamani dal Presidente della Giunta, che avrebbe
trovato in Valle d'Aosta e soprattutto nel corso di quest'ultima
legislatura una prima applicazione concreta, non so se sia quello
che debba essere inteso nel senso giusto. Dico questo perché il
federalismo che viene inteso dalla classe politica dirigente locale
è un federalismo squisitamente in senso verticale, cioè un
federalismo che prevede un trasferimento di poteri e di competenze
dal centro ad Aosta e nulla più e disconosce che nella nostra
piccola Regione ci sono altre entità locali, non solo locali, ma
associative, o persone, che hanno comunque - sempre in ossequio a
quel principio di sussidiarietà - necessità di maggiore
riconoscimento.
Purtroppo il federalismo che oggi viene interpretato ed
applicato in Valle d'Aosta dalla classe dirigente locale non è
altro che un localismo, un pericoloso localismo che altro non fa
che trasferire qui quegli esercizi del potere che Roma ha
utilizzato per anni nei confronti delle regioni e che adesso Aosta
- intesa non come città, ma come centro del potere, come luogo ove
praticamente si elaborano le strategie di potere - sta utilizzando
nei confronti degli altri comuni, delle comunità montane, di tutte
le entità associative o di carattere economico che ci sono nella
Regione.
A testimonianza di quello che sto dicendo possiamo prendere
alcuni esempi, non ultimo il recente disegno di legge sull'Agenzia
regionale per l'ambiente, che è stato approvato da questo Consiglio
a maggioranza, dove si vede chiaramente come un ente strumentale
della Regione sia subordinato a quella che è la volontà politica
della Regione, che di volta in volta viene esercitata
dall'Assessore di turno o dal Presidente di turno, dove si prevede
un potere di annullamento e sostitutivo, cioè sistemi di avocazione
del potere che forse nemmeno Roma più adopera nei confronti delle
regioni, in particolare delle regioni a Statuto speciale o di altri
enti di carattere regionale.
Di fronte a quest'iniziativa mi fa strano che un Movimento come
quello Verde abbia accettato supinamente di lasciarsi portare via
una competenza che altrove è riconosciuta agli assessorati
all'ambiente ed abbia avallato quella che a mio giudizio è stata
un'espropriazione di diritti e competenze di un ente che dovrebbe
essere tutelato nella sua autonomia, soprattutto in una Regione che
rivendica orgogliosamente di avere una tradizione
autonomistica.
La stessa cosa si può dire per la riforma degli enti locali che
è in itinere, dove anche qui ci sono delle strategie di carattere
istituzionale che tendono a limitare la rappresentatività, direi
anche in forma grave, delle collettività di volta in volta
interessate, per esempio degli enti locali, o addirittura ci sono
forme in cui i nostri spazi di autonomia sono stati utilizzati in
maniera assolutamente deforme. Mi posso anche qui riallacciare ad
iniziative che non solo il sottoscritto, ma anche altri colleghi
hanno portato avanti in questa sede e cito ad esempio la legge sui
lavori pubblici che è il monumento alla burocrazia.
Sempre nelle conclusioni che sono state lette stamani dal
Presidente, si fa riferimento agli attacchi di cui sono vittime le
autonomie speciali. Anche qui è necessario fare alcune
considerazioni.
Come si fa a continuare ad indicare con il dito atteggiamenti
invasivi, magari con inusuali esternazioni, nei confronti di
organismi statali o comunque dipendenti dallo Stato che
interferiscono in quelle che sono legittime competenze della
Regione, e poi ci si lascia applicare una tassa qual è l'IRAP
(imposta regionale sulle attività produttive) che è la quintessenza
dell'antifederalismo. Allora, perché - forse la domanda dovrei
rivolgerla ai diretti interessati - il Parlamentare valdostano
Luciano Caveri, o i Parlamentari valdostani additano di
interferenze un organismo di controllo qual è la Corte dei conti e
non si rendono conto che questo Governo statalista come prima non
c'era sta evitando in maniera meticolosa di applicare qualunque
riforma di carattere federalista ed addirittura ci impone come
Regione a Statuto speciale l'applicazione di una tassa, qual è
l'IRAP, che di regionale ha solo il nome, ma la cui aliquota viene
fissata dallo Stato, la cui riscossione è gestita dallo Stato, che
costituisce un'imposta che altro non è se non un'imposta altamente
penalizzante per quelle attività produttive piccole o medio-piccole
di cui la nostra Regione è particolarmente ricca perché sappiamo
che non ha un'ossatura industriale particolarmente dinamica e
consolidata.
Mi chiedo perché quando si tratta di combattere per difendere
principi federalisti, che in questo caso sono di estremo rilievo, i
Parlamentari valdostani - come amano definirsi i rappresentanti
della collettività valdostana e che quindi rappresentano anche
coloro che sono in dissenso e che non li hanno votati - non si
fanno portavoce di queste esigenze più che mai sentite dalla
collettività valdostana, da chi lavora in questa Regione e da chi
paga le tasse in questa Regione.
A questo proposito proporrò all'attenzione del Consiglio una
risoluzione affinché, se non lo hanno fatto i Parlamentari
valdostani, questo Consiglio si senta perlomeno in dovere di
esprimere la più ferma contrarietà all'adozione di questa nuova
tassa che è un chiaro segnale di un'involuzione politica ed
istituzionale in atto e che non mira affatto al raggiungimento di
un obiettivo federalista. Quando sarà il caso di illustrarla e di
esaminarla, ne riparleremo.
Torno a questo centralismo pericoloso nel quale è caduta la
nostra Regione, questo sistema Aosta-centrico, di fronte al quale
mi sembra ci sia una sostanziale indifferenza della gente da una
parte, ma non di tutti, o anche una sostanziale e diffusa impotenza
di forze politiche nel cercare di costruire in maniera propositiva,
e quindi valida ed efficace, un reale sistema federalista, che
riconosca anche, seguendo il principio di sussidiarietà, altre
entità locali che seguono ancora più da vicino quelle che sono le
modalità di espressione di ogni cittadino.
Ritengo poi che, diversamente da quanto ci sia scritto in questo
documento, la Valle d'Aosta non sia un modello di attenzione
istituzionale da una parte e di attrazione per iniziative ed
investimenti economici dall'altra. Possiamo solo dire che la Valle
d'Aosta ultimamente si è distinta per aver attirato investimenti od
iniziative in cambio di assistenze spregiudicate e l'ultima che
abbiamo visto, la cito perché mi sembra giusto ricordarla, è quella
della Heineken, dove un'operazione economica viene condotta in
gestione speciale da Finaosta, espropriando ancora una volta il
Consiglio regionale delle sue possibilità di osservazione di
iniziative economiche precise. Finaosta che, come ebbi già
occasione di dire tre anni fa quando Lévêque ne modificò la
struttura operativa, da braccio finanziario si è trasformato in
braccio imprenditoriale della Regione, e i fatti lo stanno
dimostrando.
In un certo senso quindi mi lascia sbigottito il Consigliere
Lanivi quando parla di rilancio dell'imprenditoria, lui che dieci
anni fa ha contribuito in maniera verticale direi a quella che è
stata l'irizzazione della Valle d'Aosta attraverso iniziative
industriali nella bassa Valle e il suo Assessore qualche anno fa ha
rafforzato la struttura operativa di Finaosta in una maniera tale
che adesso è diventata veramente l'ala economica imprenditoriale
della Regione, attraverso una struttura di holding che controlla
diverse società a partecipazione pubblica, attraverso iniziative in
gestione speciale che ci passano davanti e di cui nemmeno ci
accorgiamo.
Un altro esempio di autonomia decadente, di autonomia mal
gestita ritengo sia proprio - a livello economico - il Casinò di
Saint-Vincent, su cui con il Presidente della Giunta ho avuto più
volte occasione di confrontarmi e su cui le mie personali opinioni
rimangono di senso diametralmente opposto rispetto alle sue.
Un Casinò che ha perso in questi anni delle occasioni
importanti. Mi chiedo come professionisti eminenti e commercialisti
di grido riescano ancora a reggere le fila di strategie gestionali
che non esistono nei confronti della Casa da gioco e che anzi
stanno dimostrando il fallimento di una gestione pubblica, dove una
macchina che tradizionalmente dovrebbe essere portata a produrre
denaro in realtà ne sta macinando e ne sta perdendo di denaro.
Penso che anche iniziative estive come la discoslot siano
particolarmente lampanti e abbiano dimostrato come le stesse scelte
non siano state assolutamente proficue per le casse regionali. Lo
abbiamo visto anche dai dati di bilancio, dove le previsioni di
volta in volta fissate non sono state traguardate. E stranamente
non si capisce come di fronte ad un ultimo dato consolidato di meno
12 miliardi di perdita, le previsioni per il ?98 siano solamente di
meno 3 miliardi.
Sarà poi interessante sapere dallo stesso Presidente come si
spiega questo calo improvviso di perdite, come pensa di frenare o
perlomeno di ridurre fino a questo livello le perdite, mentre
abbiamo visto in questi anni un'escalation preoccupante dal luglio
?94 ad arrivare ad oggi.
Altra tendenza che si sta manifestando nella nostra Regione,
proprio in virtù di quello che ho detto fino adesso, è la volontà
di spostare le decisioni dai centri istituzionali - come possono
essere quelli del Consiglio regionale - come d'altronde ci venne
illustrato durante il giugno ?93, quando ci venne presentato il
programma di legislatura, dal Consiglio regionale in altri centri;
sono state create delle società ai cui consigli di amministrazione
sono stati conferiti ingenti poteri decisionali, che anche lì ci
hanno espropriato letteralmente di quelli che potrebbero essere
stati non voglio dire poteri, ma nostre competenze, o perlomeno
collaborazioni che le singole commissioni consiliari, o la stessa
Assemblea plenaria avrebbero potuto fornire utilmente e in maniera
collaborativa alla Giunta.
Questo penso che sia un altro pericoloso segnale di attenuazione
della democrazia, che si sta verificando a livello istituzionale
nella Regione, insieme alla continua crescita di un regime
omologante che sta procedendo a grandi passi, ripeto, purtroppo
nell'indifferenza della gente, o nell'indifferenza di buona parte
della gente, o quando è peggio anche con la volontà di qualcuno di
partecipare al mantenimento di questo stato di cose.
Mi fermo qui per adesso, ho dato alcune motivazioni di carattere
personale e politico che costituiscono le ragioni di fondo sulla
base delle quali non voterò questo documento, che ripeto è
ripetitivo dei documenti presentatici gli anni scorsi.
Presidente Ha chiesto la parola il Vicepresidente Aloisi.
Aloisi (Aut) Nel sentire la parte conclusiva dell'intervento del
Consigliere Perron ho avuto per un attimo una crisi di identità
perché, mentre parlava di regione sempre più leggera pensavo ad una
regione sempre maggiormente alleggerita da una serie di potenti
iniezioni di natura finanziaria a sostegno di una realtà
industriale che appare sempre più virtuale.
Allora mi chiedevo se stavo nel Consiglio regionale della Valle
d'Aosta, oppure a Cuba, modello di nuova modernizzazione,
dimenticandoci che in passato le modernizzazioni, in particolare
quelle cinesi, non hanno portato nulla di proficuo.
Io è dal 1993 che con una certa insistenza, mi riferisco ad un
Assessore con un aspetto più cinese che cubano, ogni anno, ad ogni
bilancio, lancio qualche timido segnale di possibile disagio in cui
potrebbe venire a trovarsi l'industria valdostana a seguito di
errori di valutazioni o di mancate realizzazioni di certi intenti.
E ogni qualvolta ponevo questo problema, mi si rispondeva
sistematicamente: "Ci vediamo l'anno venturo. Allora, sicuramente
nel prossimo bilancio avremo trattato, discusso e forse approvato
questo famoso piano energetico regionale".
Caro Assessore Mafrica, siamo al 1998, questa risposta lei
sicuramente me la darà ad agosto del 1998 e magari a Piazza
Chanoux. Quella del piano energetico credo sia una delle più forti
lacune che, se colmata, ci avrebbe potuto mettere nelle condizioni
non solo di valorizzare una parte attenta dell'imprenditoria locale
che è presente e che aveva ed ha legittime aspettative, ma
addirittura di creare uno sbocco occupazionale di un certo
interesse, generando una ricchezza reale e non virtuale. Questo
tipo di ragionamento portato con pervicacia non fa altro che
confermare quei dubbi che in passato le avevo esternato.
Se la mia memoria non mi tradisce, non più tardi di un mese fa,
a seguito di un'intervista rilasciata dal Presidente
dell'Associazione valdostana industriali, lei rispose il giorno
dopo che l'industria era tranquilla, che l'occupazione cresceva,
che all'orizzonte non c'era quello scenario apocalittico che lo
stesso Presidente dell'Associazione industriali stava paventando.
Due giorni dopo, abbiamo assistito ad un intervento massiccio da
parte di Finaosta per Heineken e, bontà nostra, si sussurra che
anche tutta una serie di aziende siano in una forte posizione
precaria, dove il potere contrattuale per effetto di quel discorso
di globalizzazione, che per certi aspetti è anche veritiero ed
esiste, ci potrebbe mettere nelle condizioni di avere "chiavi in
mano", non un prodotto, bensì tutta una serie di operai
disoccupati.
Il ragionamento che ho fatto e che mi sforzo per l'ennesima
volta di rifare, con la speranza - impossibile - che lei divenga
interlocutore non assente ... ma attento - assente lo è in altri
aspetti, Consigliere Squarzino - è che questi mesi potevano essere
utilizzati al meglio per individuare tutta una serie di iniziative
che avremmo potuto portare con compiutezza a livello regionale.
Se la globalizzazione e la mondializzazione ci portano a quel
tipo di considerazioni che abbiamo fatto e che abbiamo più volte
sentito echeggiare in quest'aula, allora il ragionamento da fare
era di natura diversa. Era andare ad individuare tutta una serie di
fabbisogni, tutta una serie di monitoraggi sui consumi che qui
vengono utilizzati e muoversi di conseguenza, cercando di
valorizzare quello che è un tessuto artigianale che c'è, che è
forte, che è capace e preparato, e rilanciare quel settore
commerciale che spesso dà segnali di ulteriore crisi a cui noi -
uso il plurale maiestatis per riferirmi al Consiglio regionale -
non siamo particolarmente attenti, cioè quello che in passato
chiamavamo sviluppo autocentrato.
Allora, richiamando sempre il collega Consigliere Perron, altro
che equilibrio fra i diversi settori produttivi della Regione! Qui
siamo in presenza di un forte squilibrio e lo squilibrio consiste
nella continua, mancata attenzione al settore del commercio, che
avrebbe, quello sì, bisogno di tutta una serie di iniziative
finanziarie a sostegno di una crisi che sta diventando
irreversibile per certi aspetti. La città di Aosta ne è l'esempio
vivente, i piccoli comuni ne sono un altrettanto esempio lampante e
qualche iniziativa qualche amministratore di qualche piccolo comune
l'ha avuta e non siamo riusciti a cogliere il segnale che da quelle
esperienze proveniva. Questo lo dico perché c'è l'esigenza di
supportare con una serie di servizi il turismo.
Magari l'Assessore Mafrica adesso mi risponderà che il settore
del commercio per effetto della legge n. 45 non è più affar suo e
che lo ha passato al collega Agnesod, il quale oltre ad avere
problemi di natura turistica si accolla anche tutte le
problematiche connesse all'attività del commercio però, la realtà è
questa ed è una realtà su cui bisogna aprire una forte riflessione
ed avere il coraggio anche di rimettersi in discussione.
Non so come definire questo bilancio alla luce di
quest'esperienza quinquennale che ho vissuto in questo Consiglio
regionale. Non so se definirlo un sogno di mezza estate, caro
Assessore Mafrica, oppure un incubo di mezza estate, un incubo per
chi verrà e si troverà ad amministrare una situazione precaria e
difficile e che richiederà molto tempo per porre mano a tutta una
serie di iniziative che possono riportare in giusto equilibrio
quello che era il ragionamento industriale.
Rammento che uno degli altri aspetti salienti sulla base di
questo ragionamento era la deregionalizzazione. Questo avrebbe
dovuto significare meno presenza regionale e più mercato, sempre in
virtù di quel famoso ragionamento di andare a responsabilizzare una
classe imprenditoriale che a volte c'è, a volte si nasconde, a
volte appare, ma che ha cercato con interessi legittimi in certi
momenti, e forse anche forzati in altri, di crescere, di emergere.
Invece, altro che deregionalizzazione, altro che meno Regione e più
mercato; qui c'è meno mercato, più Regione e sempre più una
situazione paradossale.
Non chiedo che fine ha fatto il polo finanziario, se quel
tentativo precedente, Viérin, si è arenato o continua perché credo
che fosse un'iniziativa interessante che poteva rimettere in moto
tutta una serie di risorse e di energie.
Non chiederò nulla all'Assessore Riccarand il quale ha lasciato
tutti i suoi grandi progetti: la metropolitana leggera non c'è, si
è anche alleggerita quella; l'aeroporto è rinviato, il
rafforzamento dell'Aosta-Chivasso non si vede all'orizzonte. C'è un
contratto di servizio, la cui applicazione ha messo le ferrovie
nelle condizioni di aumentare, per stessa ammissione dell'Assessore
Riccarand, del 40 percento l'utenza in quell'azienda. Il commento
di un alto dirigente è stato che, se le ferrovie dello Stato
avessero dieci contratti di servizio come quello che hanno con noi,
le ferrovie dello Stato sarebbero sicuramente in attivo. Quindi
rifletta, Assessore, su quel contratto di servizio, lo dico senza
vena polemica, ci ragioni un attimo, valuti se conviene per
l'Amministrazione continuare in quella direzione. E se conviene,
cerchi di far dare qualcosa di più all'utenza valdostana.
Non mi aspetto grandi risposte, non le ho avute in passato, non
le avrò neanche oggi però, voglio chiudere come ho chiuso in
passato: attenzione, non aver valutato attentamente una proposta
politica di un certo rilievo può significare ritardi; i ritardi
possono significare danni per la collettività e che danni!
Presidente Ha chiesto la parola il Consigliere Marguerettaz.
Marguerettaz (Aut) La mancata partecipazione almeno fino a
questo momento delle forze di maggioranza al dibattito che si sta
svolgendo in termini piuttosto generali su questo bilancio credo
stia ad indicare che tutte le forze di maggioranza si riconoscono
negli unici interventi finora portati avanti in quest'aula da parte
delle forze di maggioranza stessa, che se non vado errato sono
quelli del Consigliere Rini in quanto relatore, del Presidente
della Giunta e di - immagino rappresentante dell'UV - Ego Perron,
Vicecapogruppo... non so nemmeno bene cosa sia.
Se così è, sono contento per la compattezza di questa
maggioranza, ma al tempo stesso sono un po' avvilito perché vengono
a mancare delle sollecitazioni ulteriori a quelle che abbiamo avuto
modo di sentire che potrebbero essere di stimolo per un tranquillo
e sereno dibattito intorno a questo bilancio.
Credo che ci sia necessità di avere stimoli ulteriori per questo
dibattito perché quello che mi è parso, leggendo la relazione del
Presidente, ascoltando la relazione di Rini e poi l'intervento di
Perron, e che lascia evidente un alone di insincerità sulla
presentazione di questo bilancio, è che forse nel gioco delle
parti, secondo coloro che hanno parlato finora, tutto va
perfettamente bene in questa nostra Regione e il bilancio è lì a
dimostrarlo.
Non sarò qui a dire che tutto va perfettamente male in questa
Regione perché non voglio cadere nel gioco delle parti tuttavia,
alcuni accenni non dico critici - perché non è questo che si chiede
- ma alcuni accenni di riflessione su dei punti, che fra l'altro si
trovano presenti nella relazione che accompagna il disegno di legge
della finanziaria, potevano venire avanti nel corso del dibattito
proprio per permettere un confronto di idee.
Invece, secondo quello che ha detto, ad esempio, il collega
Perron, questo bilancio sta a indicare la volontà di questa
maggioranza ed ha poi aggiunto che ci sono i risultati concreti in
questo senso di fare progredire dal punto di vista economico questa
nostra Regione. Non dico che non sia vero, faccio un'osservazione a
lato di questa, sperando che nel dibattito questi due dati vengano
confrontati e discussi.
Abbiamo, per quanto riguarda il bilancio regionale, un punto
probabilmente debole, a mio avviso certamente debole, che è quello
scritto a pagina 3 della relazione sotto la voce residui passivi e
dove si vede che nel corso di questo triennio i residui dei vari
esercizi sono vieppiù saliti. Siamo passati da 817 a 934, a 998
miliardi di quest'anno, pari al 35 percento.
Questo significa in parole povere che per ogni cento lire che
voi oggi deciderete di spendere nel ?98, in realtà ne spenderete
65. Così come è altresì evidente che di questa scarsa capacità di
spesa, l'aspetto più sorprendente si ha proprio nel settore chiave,
che è quello che ha un titolo "Sviluppo economico", quello che
Perron diceva andare per la maggiore in questa Valle, uno sviluppo
economico che incide su tutti questi residui - cioè questi soldi
che non vengono spesi e di conseguenza non vengono finalizzati a
ciò per cui erano destinati - per il 30 percento.
Se poi andiamo a considerare ancora che, almeno a guardare gli
ultimi anni, i conti consuntivi di questa Regione dicono che c'è un
avanzo di amministrazione che potremmo quantificare intorno al 9
percento, questo va evidentemente sommato a quel 35 percento che
dicevo prima e ci avviciniamo lentamente ad un 50 percento.
Questo significa in briciole che, al di là delle cifre, dei 2000
miliardi, dell'autonomia finanziaria, di determinate cose che
potrei anche condividere - alcune di quelle che sono state dette
sono senz'altro condivisibili -, quest'Amministrazione regionale
incide per molto meno di quelle che sono le cifre scritte su questi
fogli. Questa è una prima considerazione tecnica.
Qui verrebbe solo da chiedere, per concludere il primo
ragionamento, se era in questo senso che il collega Perron parlava
di Regione più leggera, ovvero più leggera nelle sue capacità di
quanto appare scritto qui. Appunto, più leggera perché incide di
meno, e non per scelta politica, ma per mancanza di capacità di
gestione, il che è molto diverso.
Invece andiamo a vedere quanto è vero che la Regione diventi più
leggera dal punto di vista delle scelte. Come qualcuno ha già
accennato, parlare di Regione leggera sull'ultima scelta, quella
dell'Heineken, diventa dura, soprattutto se andiamo a vedere nella
legge finanziaria che per il ?98 la gestione speciale di Finaosta
viene autorizzata per una spesa di 27 miliardi, di cui 5 per
l'Autoporto e 22 per l'Heineken. E qui capisco che cosa voleva dire
il collega Lanivi quando diceva che è un bilancio esaurito, che non
ha veramente più niente da dire, se mai lo ha avuto: a questo
riguardo forse io e Lanivi abbiamo qualche sfumatura diversa, ma
non c'è problema, su questo siamo convinti che, a parte le
premesse, il bilancio di previsione del ?98 certamente non ha nulla
da dire.
Non ha nulla da dire ad esempio in tutto un settore, sul quale
siamo più volte tornati e sul quale credo anche altri colleghi
ritorneranno; mi riferisco alla situazione in cui versa una delle
maggiori fonti dell'economia della nostra Regione qual è il
turismo. Se andiamo a vedere quale grossa idea fra le pieghe di
questo bilancio ci possa essere che dica qualcosa di nuovo in campo
turistico, credo che dovremmo ridurci a pensare che il tutto sarà
condotto verso una maggiore pubblicità, non ho capito bene se in
Inghilterra o in quale altro paese.
Certamente la gestione speciale di Finaosta in materia turistica
per il 1998 non avrà assolutamente nulla da dire perché come dicevo
prima la legge finanziaria parla di Heineken e di Autoporto.
Il Presidente ha più volte detto, sia in conferenza stampa sia
in sede di commissione, che questo bilancio fa i conti con i tempi:
siamo a 6-7 mesi dalla fine del mandato, è inutile impegnare su
grosse questioni il Consiglio regionale che è in scadenza. Questo è
stato un assunto più volte ripreso nelle relazioni che ho sentito
dal Presidente.
Vorrei chiedere se questo stesso enunciato è valido per quanto
concerne gli 82 miliardi che questo bilancio porta nel triennio per
quanto concerne gli interventi sull'attuale Ospedale.
Credo che questa sia la voce più grossa dal punto di vista degli
investimenti che vengono previsti da questo bilancio, sappiamo
tutti del dibattito che c'è attorno agli interventi da svolgere sul
nuovo ospedale, abbiamo visto fior di manifesti comparire su tutti
i muri della Valle d'Aosta e oggi vediamo che cautamente questa
maggioranza, proprio perché è giunta al termine, di fatto sceglie
oggi non solo per questi sei mesi, ma per il triennio successivo
che è bene investire un centinaio di miliardi nella
ristrutturazione del vecchio Ospedale.
Spero con questo di aver dato uno stimolo anche ai colleghi
Verdi per qualche riflessione non solo in dichiarazione di voto, ma
anche sul piano del dibattito.
Ci sono poi tutta una serie di questioni, che saranno possibili
da rileggere quando affronteremo più dettagliatamente i capitoli,
anche se alcune curiosità si potrebbero fare presente adesso. Ad
esempio, negli scorsi anni sembrava di vedere l'intenzione -
condivisibile o meno - di questa maggioranza di portare avanti dei
grossi progetti; abbiamo visto per quattro anni una voce sui
bilanci, una voce molto impegnativa e anche molto rischiosa visti i
precedenti, quindi con una grossa assunzione di responsabilità da
parte di questa maggioranza, una voce che diceva: acquedotto del
Monte Bianco...
(si leva un coro di commenti in Assemblea)
... una voce che tradizionalmente veniva portata avanti
all'interno di quest'aula e di altre aule, vero, collega Florio? E
che a questo punto sparisce.
(interruzione dell'Assessore Lavoyer, fuori microfono)
... per la prima volta facciamo l'intervento dell'acquedotto
Monte Bianco senza... allora mi deve spiegare il collega Lavoyer
perché in questi quattro anni l'acquedotto del Monte Bianco era
sotto la voce dei fondi globali... se volete che facciamo un
contraddittorio lo facciamo, ma per quanto ne so io, per quel poco
che so di bilanci, i fondi globali sono quelli che vanno finanziati
con un provvedimento legislativo, se questo non è, anziché metterlo
nei fondi globali potevate metterlo nei capitoli di bilancio, tanto
ne avanzate talmente tanti fra i capitoli, che se avanzavate quel
miliardo in più nessuno se ne accorgeva.
C'era un altro grosso impegno l'anno scorso; prima parlavo di un
impegno di vent'anni, adesso parlo di una cosa che invece era la
novità dello scorso anno, quando uno dei punti più qualificanti
portati avanti durante il dibattito del bilancio fu quello
dell'edilizia scolastica.
Nel piano dell'edilizia scolastica c'erano un'ottantina di
miliardi - adesso mi sfuggono le cifre esatte -, ad esempio solo
per il ?97 erano previsti 15 miliardi. Tutto questo piano viene
rimandato, credo che Lanivi parlasse di grossi interventi che o non
vengono affrontati, o vengono rimandati. Questo, lo ripeto, era uno
dei più grossi interventi dello scorso anno a detta dell'Assessore,
a detta del Presidente, a detta di colleghi, di riqualificazione
dell'edilizia scolastica. Oggi il tutto viene demandato.
Così come altre cose vengono rimandate, tipo quello che
pensavate di fare l'anno scorso per quanto concerne l'Aeroporto
Corrado Gex, tutto riportato negli anni a venire; ma su questo - ci
dice il Presidente - non possiamo impegnare chi verrà dopo di noi,
dovranno essere autonomi nel fare le scelte.
Lo dico ancora sommessamente: spiegateci l'Ospedale, spiegateci
perché l'edilizia scolastica s'ha da rinviare, spiegateci perché
l'Aeroporto s'ha da rinviare, spiegateci perché si devono mettere
90 miliardi a bilancio per la ristrutturazione dell'Ospedale. Su
altre cose scenderò più nel dettaglio quando le discuteremo, ma
spero con il mio intervento di essere stato utile nello stimolo
verso persone che siedono più o meno di fronte a me.
Si dà atto che, dalle ore 18,31, presiede il Vicepresidente
Chenuil.
Presidente Ha chiesto la parola il Consigliere Dujany.
Dujany (Aut) Vorrei anch'io fare un breve intervento in cui
porrò una serie di domande in particolare sul disegno di legge n.
261 del 9 ottobre 1997. Partendo dall'articolo 4 sulle
partecipazioni azionarie e conferimenti, comma 3, il fatto che per
gli interventi da effettuarsi tramite la gestione speciale della
Finaosta si individuino 27 miliardi, di cui 5 quale sottoscrizione
della quota di capitale sociale dell'Autoporto e la differenza, i
22 miliardi, dovrebbero essere integralmente assorbiti da Heineken,
questo significa che a disposizione della Finaosta non vi saranno
altre somme? Quindi, per esempio, per il settore alberghiero non è
previsto nessun tipo di intervento strategico? Questa è una
domanda.
Sul comma 4 dell'articolo 4 vorrei capire come mai Arrigoni,
Commissario straordinario, chiudeva il primo anno con 2 miliardi di
passivo e man mano le spese della gestione straordinaria sono
aumentate, si è passati progressivamente dagli 8 miliardi ad un
ripiano qui di 12 miliardi.
Chiedo come sia stata possibile quest'evoluzione sul piano dei
costi perché, se era ipotizzabile all'inizio una difficoltà di
attivazione della gestione straordinaria, non si capisce come
progressivamente si sia passati a questi minori ritorni per la
Regione.
Sull'articolo 5, commi 10 e 11, a questo punto venendo anche
incontro all'esigenza del Presidente Stévenin, colgo l'occasione
per illustrare l'emendamento. Diciamo preliminarmente che
concordiamo sulla revisione del vecchio istituto; qui non si tratta
di difendere una situazione di privilegi. Innanzitutto sul piano
del metodo vorremmo sapere se si è sentito il personale regionale,
se c'è l'accordo con i sindacati, se c'è l'accordo con i dipendenti
regionali in merito a quella che è la revisione di un tipico
istituto contrattuale, che è oggetto di contrattazione fra le
parti.
È per questa ragione che riterremmo opportuno far coincidere la
decorrenza dell'attivazione di quest'eliminazione degli articoli
189 e 213 della legge regionale del ?56 con la piena attuazione dei
fondi pensionistici di cui alla legge regionale 22/97 in modo tale
da dare la concreta possibilità di attivare una contrattazione in
questa direzione.
Sotto questo profilo, per quel che riguarda proprio
quest'aspetto della concretizzazione della legge sull'integrazione
pensionistica, vorrei sapere a che punto è la concretizzazione: se
ancora oggi si registra, come nei mesi passati, un atteggiamento
ostile della CGIL, collegata a forze politiche che fanno parte di
questa maggioranza, evidentemente preoccupata di queste intese di
fondi di integrazione regionali, quando dall'altra parte portano
avanti delle logiche nazionali. Quindi vorrei sapere se queste
difficoltà che si sono registrate per questa linea nazionale sono
ancora in essere oppure se si sia verificato un qualche cambiamento
di atteggiamento.
Sull'articolo 6, comma 2, vorrei chiedere se il taglio alle
comunità montane sia stato concordato sul piano del metodo con le
comunità montane stesse, oppure se sia stato oggetto di
un'eliminazione unilaterale.
Per quel che riguarda il comma successivo, se non sbaglio le
spese di investimento per dei comuni si abbasserebbero dal 20 al 10
percento delle entrate: vorrei anche sotto questo profilo capire
quali sono stati gli atteggiamenti degli enti locali.
Sull'articolo 9, finanziamenti di speciali programmi di
investimento del Comune di Saint-Vincent, vorrei sapere se esiste
questo progetto del Comune, se è stato elaborato evitando di andare
a prevedere degli interventi senza poi concretizzarli.
Sull'articolo 10 direi che era già stata valutata la capacità di
spesa del Comune di Aosta, quindi mi chiedo se non sarebbe stato
più opportuno andare a riconoscere il fallimento di una previsione
di strumento regionale collegata ad un'incapacità di spesa del
Comune, attivando uno strumento diverso da quello che ci viene
riproposto ancora quest'anno, proprio alla luce dell'incapacità del
Comune di spendere questi soldi che sono già stati previsti anni
addietro per la città di Aosta.
Sull'articolo 12, Piano di politica del lavoro, e qui mi collego
all'intervento fatto stamani dall'Assessore all'industria su
un'interpellanza fatta da me, laddove l'Assessore aveva indicato
l'eliminazione di previsione di finanziamenti per l'inserimento di
questi lavoratori nei lavori organizzati dai lavori pubblici e dal
settore agricoltura, se questo poteva essere uno strumento idoneo
per far avere lavoro a questo personale che è nell'impossibilità
concreta di essere assorbito dal ciclo produttivo di mercato, mi
pare che con questa linea si introduca l'impossibilità per questo
personale di avere lavoro, se non per la capacità di queste energie
di sapersi organizzare tramite le cooperative sociali. Il che non
sarà facile.
Sotto questo profilo delle opportunità di lavoro vorrei ancora
chiedere quale bilancio sinora vi sia stato di questi lavori, quali
risultati, se questi lavori sono ancora in essere in questo
momento, a che punto è una valutazione complessiva, al di là
dell'aspetto occupazionale.
Sull'articolo 14 già altri mi hanno preceduto - mi fa piacere
che sia rientrata adesso la collega Squarzino - direi che con una
previsione di 82 miliardi per gli interventi di ripristino e di
straordinaria manutenzione della struttura ospedaliera, tutto il
lavoro che farà questa Commissione, che avrebbe dovuto individuare
le prospettive più idonee per la struttura ospedaliera in Valle
d'Aosta, sia definitivamente superato. A questo punto potremmo dire
ufficialmente a tutti che di ospedale nuovo in Valle d'Aosta non se
ne parlerà più. Mi piacerebbe sapere cosa ne pensa non dico il PDS,
sempre disposto a posizioni di compromesso, ma i Verdi che su
questo tema erano stati anche seri in passato.
Sull'articolo 17, comma 4, c'è questa previsione, già raccolta
da altri che mi hanno preceduto, di 16,5 miliardi a favore delle
ferrovie dello Stato. Mi pare che siano un sintomo di sudditanza
nei confronti delle ferrovie dello Stato. Abbiamo di fronte dei
servizi estremamente poco efficienti, dei treni sporchi da far
paura; chiederei all'Assessore di fare una volta il viaggio Torino
- Aosta per rendersi conto di quale livello di pulizia esiste su
questi treni per cui mi pare un regalo nei confronti di questa
Società l'importo previsto.
Dall'altra parte mi pare che si rinvii ancora una scelta
strategica, innovativa, importantissima che era quella
dell'Aeroporto, alla luce dei finanziamenti previsti per il
prossimo anno, e registriamo come ulteriore dato negativo che il
trenino di Cogne non andrà in funzione neppure nel ?98, perché
dalla previsione di bilancio nel 2000-2001 ci sono 6 miliardi e non
vi sono soldi per il ?92, si capisce che quindi quest'iniziativa
non troverà neppure attivazione con il prossimo bilancio.
Sull'articolo 20 farei veramente appello all'autonomismo
dell'UV: si arriva addirittura in un articolo di legge della
Regione Valle d'Aosta ad indicare "cosiddetta Bassanini". Fra
l'altro si era sempre detto nella I Commissione di non richiamare
le normative statali, ma eventualmente di farle proprie nel momento
in cui avessero una loro validità, e qui si richiama, citandola fra
virgolette, la "cosiddetta Bassanini". Chiedo che venga eliminata
questa dizione, mi sembra incredibile arrivare a questi
aspetti.
Sul comma 2 vedo ancora con preoccupazione che si rinvia il
piano di edilizia scolastica: chiederei all'Assessore il perché di
questo rinvio.
Sul comma 3 invece registro che relativamente al Museo Beck
Peccoz ci vogliono qualcosa come 9 anni per realizzare un museo in
Valle d'Aosta perché l'iniziativa è del ?91 e da quelle che sono le
previsioni di impegno probabilmente nel 2000 arriveremo a
concretizzare un museo.
Sull'articolo 22 infine, ma c'è chi mi ha già preceduto, c'è da
chiedere all'Assessore all'industria quando mai arriverà questo
piano energetico, promesso più volte entro il giugno ?97...
(ilarità dell'Assemblea)
... lo aspettiamo con ansia.
Presidente Ha chiesto la parola il Consigliere Piccolo.
Piccolo (ADP-PRI-Ind) Non per un intervento, ma per una battuta
e per rispondere alla sollecitazione ironica del collega
Marguerettaz e non volendo comunque apparire originale, volevo
evitare, in questa fase, di partecipare ad un rito che ormai non
interessa più nessuno: forze di maggioranza favorevoli al documento
contabile, forze di opposizione contro.
Ma interessante è il quasi impossibile. Il quasi impossibile di
questo rito avviene quando le situazioni cambiano mentre il treno è
in corsa.
L'esempio più marcato è l'arrampicata sugli specchi degli
Autonomisti per riuscire a difendere il bilancio degli ultimi
quattro anni passati, criticando l'attuale, che altro non è che il
compimento del programma di questa legislatura basata sulla
programmazione degli altri bilanci a suo tempo approvati anche
dagli Autonomisti.
Mi riservo quindi, come Capogruppo della Fédération, di
intervenire solo in sede di dichiarazione di voto, entrando in
quell'occasione più nel merito delle singole voci e parti
programmatiche, tralasciando ora la fase delle dichiarazioni
generiche sugli interventi previsti, per lo più condizionate dalle
collocazioni politiche delle singole forze del Consiglio
regionale.
Presidente Ha chiesto la parola il Consigliere Florio.
Florio (VA) Certo è che sarà l'ultimo bilancio di questa
legislatura che viene discusso, sarà la vigilia dell'impegno che
più o meno ci interesserà tutti, veramente la discussione su queste
leggi di bilancio sembra essere molto pacata e tranquilla; non mi
sembra che siano venute fuori sino ad ora critiche, osservazioni,
valutazioni che possano far intuire la presenza in quest'aula di un
progetto di governo di questa Regione diverso, migliore rispetto a
quello alternativo, rispetto a quello che qui oggi è stato
illustrato dal Presidente e che costituisce la chiusura di una
legislatura di lavoro.
C'è stato solo un accenno che a dire il vero mi ha fatto un po'
sorridere ed è stata la citazione di quella frase che sentimmo
tutti anni fa circa il venir meno della spinta propulsiva, qui non
si capisce bene nei confronti di cosa.
Riferendosi al bilancio, il collega che mi ha preceduto nel
pomeriggio ha parlato di venir meno di una sorta di traino, di
sollecitazione politica, culturale, tecnica nei confronti della
formulazione del bilancio che sarebbe venuta meno per il fatto che
due consiglieri sono passati nel giro di tre mesi a questa parte
dalla maggioranza all'opposizione... scusate, cinque... per cui
prendiamo atto che tutta la spinta propulsiva di questa maggioranza
era determinata dalla presenza di questi cinque consiglieri nella
maggioranza.
(interruzione del Consigliere Marguerettaz, fuori microfono)
... noi? Ma noi ci siamo sempre però!
(ilarità dell'Assemblea)
Fa piacere percepire che in tre mesi si è verificata la débâcle
più totale sul versante istituzionale, sul versante dei rapporti
con lo Stato, sul versante dei rapporti con la Comunità valdostana.
Una débâcle terribile, pazzesca, inarrestabile. Insomma, nonostante
la nostra spinta propulsiva colossale, devo dire che quella lì
doveva essere proprio eccezionale.
Ci hanno sicuramente superati, al di là di questo non ho
sentito, Marguerettaz, né questa volta, né negli anni precedenti,
una reale proposta diversa, alternativa, rispetto a quella che qui
viene chiudendosi, di governo, di gestione di questa Regione.
Purtroppo non l'ho sentita, perché il dibattito politico, il
rapporto fra forze politiche, la possibilità di scegliere alleanze
all'interno di questo Consiglio deriva anche dalla capacità delle
singole forze politiche di farsi portatrici di proposte concrete,
specifiche, precise, diverse anche di rottura; non le ho sentite,
non le ho sentite neppure questa volta.
Si tratta della chiusura di una legislatura e di conseguenza si
portano a compimento lavori avviati nel ?93 con il patto del ?93;
forse è vero, c'è una sorta di abitudine anche alle cose dette ed
agli impegni assunti in quella data per cui si direbbe quasi che
l'abitudine trasformi gli impegni in cose semplici da fare.
Così non è, lo sapete benissimo anche voi; rimangono difficoltà,
ruggini, problemi finanziari e di rapporto con lo Stato, nonostante
il fatto che quest'impegno sia stato preso nel ?93. Ma credo che il
sentir dire da uno dei membri autorevoli dell'opposizione che gran
parte di quel programma è stato compiuto, non può non essere uno
dei migliori complimenti che si possa sentir dire da parte della
maggioranza in quest'aula. In effetti qui dentro, anche dalla
relazione del Presidente e dalla lettura dei testi che compongono
il progetto di bilancio, si individua la rimarcata presenza di una
serie di impegni importanti e positivi su questioni che noi Verdi
riteniamo particolarmente rilevanti.
C'è un impegno fondato sul versante dell'occupazione,
soprattutto con quella soluzione dei lavori di cosiddetta pubblica
utilità e dei lavori socialmente utili, utilizzando i comuni, le
cooperative sociali e - lo dobbiamo rimarcare ancora con più forza
- con particolare attenzione ad una serie sufficientemente
variegata di interventi aventi carattere ambientale.
C'è un impegno nuovamente assunto relativamente alla gestione
del territorio con la volontà ribadita di concludere l'iter di
approvazione e di entrata in vigore piena del piano territoriale
paesistico, già adottato ormai da tempo, e con l'impegno - che era
stato preso quando si discusse del progetto di PTP - di giungere ad
una complessiva revisione e ad un riordino della normativa
urbanistica che dovrebbe consentire l'abrogazione di quasi una
decina di leggi regionali fra loro sparse, disorganiche e di
difficile lettura.
È ribadito l'impegno verso la riqualificazione delle aree
industriali totalmente o parzialmente dismesse: l'ex Cogne ad
Aosta, l'Ilssa a Pont-Saint-Martin, la Montefibre a Châtillon, con
funzioni eminentemente di tipo produttivo.
È ribadito l'impegno nei confronti dell'ampia questione dei
trasporti pubblici con il consolidamento dei risultati raggiunti e
l'avanzamento delle integrazioni fra le diverse fasi e modalità di
trasporti, con l'ammodernamento della linea Aosta-Pré-Saint-Didier
e con la prosecuzione e l'impegno al completamento della tramvia
Pila-Cogne.
È ribadito l'impegno nei confronti della questione dei beni
culturali e delle aree naturali; il progetto di andare oltre sia
nel numero che nella gestione delle aree naturali protette; il
progetto di cui non ho ancora sentito citazione da parte dei
colleghi che mi hanno preceduto nei confronti del Forte di Bard e
del Borgo di Bard; il progetto di riqualificazione dell'area del
Marais fra La Salle e Morgex e a noi interessa in modo particolare
l'avvio di questo ragionamento su di una rete regionale di piste
ciclabili.
Infine c'è un accenno, c'è una presenza concreta alla
modernizzazione, all'innovazione determinata dalla presenza di
quella rete regionale per la trasmissione dei dati, che grandi
potenzialità potrebbe consentire direi a quasi ogni famiglia di
questa Regione.
Quest'elenco, che è un elenco sommario, non esaustivo, non può
nasconderci la presenza di alcuni punti deboli, di alcune questioni
che non ci vedono soddisfatti.
La prima è quella che alcuni colleghi hanno già elencato e sulla
quale ci hanno provocato, ma non abbiamo bisogno di provocazione ed
è il problema dell'Ospedale. Noi siamo per la realizzazione di un
nuovo ospedale e continuiamo ad esserlo, indicando in quell'area di
Saint-Christophe quella su cui dovrà essere individuata la
realizzazione di questa struttura...
(commenti dai banchi dell'opposizione)
... ti ricordo, Dujany, che tu hai approvato il piano sanitario
regionale, cosa che noi non abbiamo fatto... era uno dei motivi per
cui non lo abbiamo votato.
C'è infine la questione dei rifiuti, a cui anche nella relazione
del Presidente si fa cenno, con un rinvio alla possibile
realizzazione di un inceneritore in Piemonte, avviando un rapporto
stretto anche con la Provincia di Torino. Il che fa pensare alla
possibilità di realizzare una struttura di questo tipo nel
Canavese.
È vero, c'è un accenno nella relazione del Presidente ad
un'incentivazione della raccolta differenziata, ma sta di fatto che
questo tipo di opzione amministrativa e politica non procede, non
va avanti con la dovuta speditezza e con l'attenzione che invece
meriterebbe. Non si vorrebbe che si lasciasse tutto procedere con
lentezza per poi doverci richiamare con durezza alla dura realtà di
dover assumere di corsa decisioni che abbiamo sempre detto fin
dall'inizio non ci avrebbero mai trovato consenzienti.
Non si dice molto nei confronti del problema della riconversione
dell'Autoporto, non è chiara la volontà nella prosecuzione di
quest'operazione; abbiamo notato la presenza di una certa debolezza
che per la verità ci trasciniamo dall'inizio nei confronti della
normativa relativa alla soluzione del problema della casa,
questione che non vede presente una limitatezza di fondi quanto una
debolezza concettuale e di organizzazione della normativa.
Infine, con particolare gravità sottolineiamo un'assenza
preoccupante nel settore del turismo che rileviamo particolarmente
debole al di là dell'individuazione di interventi nel settore degli
impianti a fune, dell'attrezzatura ulteriore di piste sciistiche,
dimenticando il reale, concreto, duro problema della
riorganizzazione complessiva della politica turistica di questa
Regione sulla quale si fonda gran parte del nostro reddito, del
reddito che ricaviamo per poter poi governare questa Regione.
A questo proposito un'ultima battuta nei confronti della
serenità con cui il Presidente ha guardato alla solidità del
bilancio di questa Regione. Non siamo così convinti, non siamo
ancora una volta così convinti che il bilancio di questa Regione
autonoma a Statuto speciale sia così solido, sia così legato con
concretezza a risorse nostre proprie; non ci sembra ancora che sia
legato a quello sviluppo autocentrato a cui molti anni fa abbiamo
cominciato a riferirci per analizzare i bilanci di questa
Regione.
Riteniamo che il sistema Valle d'Aosta sia fragile da questo
punto di vista, soprattutto se guardiamo alla possibilità che venga
comunque rivisto il titolo della Costituzione che è stato oggetto
di lunghe discussioni in Bicamerale; soprattutto se guardiamo anche
alle notizie di questi giorni relativamente ad un possibile assetto
nuovo delle regioni cosiddette appartenenti alla Padania.
A questo proposito volevo richiamare l'attenzione sul fatto che
del titolo I del bilancio da IRPEF, IRPEG e IVA ricaviamo 632
miliardi su 1691; questi 632 sono quelli che più direttamente, con
più serietà sono legati a ciò che produciamo e al lavoro che
pratichiamo in questa Regione e alla ricchezza che produciamo. Ci
sembra che 632 miliardi del titolo I su 1691 siano essi stessi
segnale di allarme, siano essi stessi prova di quella fragilità su
cui da anni continuiamo a richiamare l'attenzione anche delle altre
forze politiche.
Presidente Ha chiesto la parola il Consigliere Ferraris.
Ferraris (GV-PDS-SV) Mi atterrò all'indicazione indubbiamente
lungimirante che ci ha ricordato il Consigliere Piccolo, quindi
ricordo che parlerò per la maggioranza però, vorrei sottolineare
una cosa. Qui non stiamo discutendo - adesso non vedo il
Consigliere Aloisi - il bilancio di Cuba, cioè gli indicatori della
Valle d'Aosta sono un'altra cosa, e vorrei che almeno nel dibattito
maggioranza-opposizione ci mettessimo d'accordo rispetto ai dati,
poi le interpretazioni possono essere le più diverse, ma credo che
questo sia un dato fondamentale.
Per quanto riguarda questo bilancio, ci troviamo di fronte ad un
bilancio di fine legislatura ed è un valore in sé il fatto - lo
ricordavano anche altri - di presentare un bilancio che ha quello
che può essere definito un pregio, cioè quello di aver rispettato
un programma. Poi per alcune parti lo avrà rispettato di più, per
altre di meno, ma direi che una linea di tendenza, è stato
riconosciuto da tutti, c'è quindi, si consegna al prossimo
Consiglio regionale una Regione che ha una maggiore autonomia
finanziaria.
Esistono i problemi che diceva il Consigliere Florio prima,
sicuramente elementi di non assoluta sicurezza rispetto alle
questioni finanziarie non ci sono, però nel corso di questa
legislatura sono state messe in atto alcune iniziative che vanno
nella direzione del rafforzamento dell'autonomia della Regione.
Penso al decreto legislativo che definisce la quota dell'ex Iva da
importazione; c'è una crescita economica che tutti gli indicatori
statistici ci dicono essere in atto, ci sono una serie di
indicatori positivi.
È chiaro che rimangono delle questioni aperte: intanto nei
settori produttivi, poi per quanto riguarda la
reindustrializzazione di alcune aree. Rimane avviato, non ancora
concluso un processo di riforma della Pubblica Amministrazione; è
in discussione una questione legata al decentramento dei poteri
alle autonomie locali; c'è da realizzare e anch'io non partecipo
all'ottimismo del Consigliere Perron, la Regione leggera è un
obiettivo, ma non è ancora una realizzazione oggi.
Ci troviamo in una situazione, pur con le caratteristiche che
questa Regione ha, che è simile a quella di altre regioni del nord
ed è rappresentata da una fase di passaggio da un modello economico
che aveva determinate caratteristiche e che era legato
prevalentemente al settore industriale e in Valle d'Aosta anche al
settore terziario ad un nuovo modello di tipo post industriale che
però non si è ancora realizzato.
Ci sono alcuni segnali che vanno in questa direzione, bisogna
andare con maggiore decisione verso questi però, se tutti siamo
d'accordo sulla Regione leggera, e credo che nessuno in quest'aula
la pensi diversamente, penso che sia sbagliato portare l'esempio
dell'Heineken come esempio di Regione pesante, perché, lo ricordava
prima Vanni, non abbiamo sentito qui molte alternative alle
proposte che sono state fatte, ma obiettivamente, se Regione
leggera significava lasciare al loro destino i 127 occupati
dell'Heineken più i 27 stagionali, credo che avremmo avuto delle
ricadute pesanti da una Regione leggera quindi, l'accordo che è
stato raggiunto, un accordo che prevede una continuità produttiva
per dieci anni, sfido chiunque a trovarlo in giro per l'Italia. Non
li fa neanche la Fiat a Mirafiori accordi di questo genere
pertanto, direi di valutare le cose per quelle che sono.
Indubbiamente dobbiamo tenere conto di alcuni elementi che
ricordava anche Lanivi, ma io do un'interpretazione diversa.
C'è il problema della globalizzazione, ma la globalizzazione non
la si governa chiudendosi in Valle d'Aosta, vedendo emissari
dell'esterno che non si capisce bene agitino dalla CGIL a non si sa
che cosa per conculcare le possibilità di sviluppo di questa
Regione. Questa è una visione distorta, localistica, chiusa della
globalizzazione; la globalizzazione è proprio l'esatto contrario, è
aprirsi, discutere, verificare con altri e valorizzare le risorse
locali, ma sicuramente questo può essere fatto se c'è un
atteggiamento che non sia di profonda diffidenza verso l'esterno
perché un atteggiamento di questo genere non ci porta da nessuna
parte, sicuramente non ci porta neanche in Europa.
La questione dell'entrata in Europa è una questione che oggi con
questo bilancio possiamo affrontare con alcuni elementi di maggiore
certezza, nel senso che abbiamo una maggiore capacità della Regione
di programmare e di progettare le proprie iniziative; non è un caso
che la Valle d'Aosta sia fra le regioni che ha avuto il maggior
utilizzo dei finanziamenti europei, ci sono fondi comunitari che
ormai compensano i fondi statali.
Però siamo indietro sul piano delle infrastrutture a rete,
soprattutto nel campo delle telecomunicazioni e qui c'è da dire una
cosa: vediamo in giro per Aosta cavi blu che vengono infilati da
tutte le parti, ma per un progetto di questo genere c'è un
finanziamento di 400 milioni all'anno quando se ne danno 3,5 per un
campo di golf e qualcosa di più per le piste ciclabili.
Ora le piste ciclabili sono una cosa che io, visto che in
bicicletta ci vado, indubbiamente apprezzo, ma credo che visto
l'ordine di grandezza per lo sviluppo di una rete di
telecomunicazioni qualcosa di più andava fatto proprio perché
questi sono gli strumenti che ci consentono di entrare a pieno
titolo in Europa.
Sappiamo tutti che è in corso una riforma dello Stato, possiamo
discutere - ma non credo sia questa la sede - se sia una riforma
più o meno federale o quanto sia federale dello Stato, ma c'è un
dato che è evidente a tutti. Con questo tipo di riforma le Regioni
a Statuto ordinario verranno ad avere maggiori competenze di quante
ne abbiamo avute fino ad oggi ed arriveranno ad avere una
disponibilità pari al 50 percento del gettito delle entrate
tributarie erariali. Ora questo modifica anche i rapporti fra noi e
le altre regioni perché la capacità competitiva delle altre regioni
sicuramente cresce e la Valle d'Aosta non può rimanere ferma.
Si diceva Regione leggera. Ci sono alcuni dati che mi auguro si
realizzino nelle previsioni. Si dice che l'incidenza della finanza
regionale sul prodotto interno locale della Regione passerà dal 48
al 38 percento con un salto significativo. Questa è sicuramente
un'indicazione positiva ed è la strada per avere una Regione
leggera per fare sì che tutta una serie di operatori economici
siano quelli che creano la ricchezza di questa Regione.
Rimane comunque una questione che non è centrale, ma che va
chiarita. Continuiamo a dire che paghiamo in Valle d'Aosta circa
639 miliardi di spese che da altre parti sono a carico dello
Stato.
Questo è indubbiamente vero, però è altrettanto vero che questa
Regione ha i nove decimi delle imposte erariali che vengono
riscosse dalla Regione e ha un'entrata da parte dello Stato per
l'ex IVA da importazione di circa 500 miliardi per cui è facile
obiettare che avendo questo tipo di risorse è anche normale che una
Regione come questa si paghi questi oneri anche perché, se
continuiamo a ricordare noi queste cose, può venire in mente anche
a qualcun altro di ricordarcelo.
Credo che l'unico Paese in Europa che ha un riparto fiscale pari
alla Valle d'Aosta siano i Paesi Baschi, che hanno il 95 percento
delle entrate erariali che vanno alle casse della Provincia basca,
per tutto il resto dei sistemi federali quando si arriva al 75
percento va bene, ma la media si attesta su livelli molto più
bassi.
Ci sono anche alcuni limiti di questo bilancio, che altri hanno
ricordato, che sono il fatto che le spese correnti sono in continua
crescita negli ultimi tre anni così come le spese per investimenti
di conseguenza sono in diminuzione. Questo sta a indicare, insieme
ad un terzo dato, che c'è una rigidità della spesa che
tendenzialmente è in aumento e questo è un problema che lasciamo a
coloro che dovranno amministrare questa Regione negli anni
successivi. È indubbiamente una questione che va affrontata.
Per quanto riguarda alcune questioni specifiche, qui ne sono
state ricordate alcune, la prima è la questione dell'Ospedale. È
noto a tutti come all'interno della maggioranza ci fossero opinioni
diverse tra ristrutturare l'Ospedale e costruire un ospedale nuovo,
come si sia trovata una soluzione di mediazione, che è quella
famosa Commissione che veniva ricordata in molti interventi e come
questo tipo di mediazione che aveva accolto il PDS, lo ha accolto
anche Pour la Vallée d'Aoste, che aveva votato quella mozione.
Sappiamo tutti bene che gli interventi che sono previsti nel
bilancio... sì, ha votato due mozioni, quella di minoranza e quella
di maggioranza... no, noi abbiamo votato quella che poi aveva la
parte risolutiva identica... comunque, sappiamo tutti che rispetto
a questa questione esistono opinioni diverse, sappiamo anche che
con i soldi che vengono stanziati a bilancio non ci sono le risorse
sufficienti per rispondere al problema della mancanza di posti
letto che comunque permangono in questa Regione rispetto a quelli
che sono gli standard. Indubbiamente questo è un problema che
rimane aperto.
Una questione importante che è stata ricordata da altri è quella
per interventi per le fasce deboli sul mercato del lavoro, i
lavoratori in mobilità e i disoccupati; qualche parola va spesa
anche per quanto riguarda l'università che, soprattutto se viene
vista come elemento di apertura all'esterno e non come una chiusura
all'interno della Regione, che si limita solo ai corsi di
formazione per gli insegnanti della scuola elementare, ha delle
valenze positive e rientra in questo discorso di trasformazione
della Valle.
Due cose per chiudere. Credo che la stabilità sia una cosa che
va apprezzata soprattutto in un Paese che ha conosciuto il
cambiamento dei governi e che sta vedendo come dalla continuità di
un governo nazionale siano venuti dei risultati positivi, quindi la
continuità e la stabilità di un'azione politica sono sicuramente
degli elementi positivi.
Sottolineo come si consegni una Regione che è nelle condizioni
oggi di poter competere a livello europeo, nel senso che si è
governata una fase non facile lasciando delle opportunità aperte
per far sì che contino di più nelle scelte economiche della
Regione, soprattutto nella produzione di occupazione e ricchezza di
questa Regione, i soggetti economici ed imprenditoriali che devono
propriamente affrontare queste cose.
Quindi, pur con delle valutazioni, con delle luci e delle ombre
che come ogni bilancio anche questo ha, il nostro giudizio sarà un
giudizio sostanzialmente positivo rispetto a questo tipo di
proposte.
Presidente Ha chiesto la parola il Consigliere Viérin Marco.
Viérin M. (Aut) Vorrei fare rilevare alcune incongruenze perché
Ferraris ha fatto quasi un consuntivo di quello che sono stati
questi anni di governo ed è anche logico, se vogliamo affrontare il
bilancio odierno, visto che, come diceva prima il collega
Marguerettaz ricordando le parole del Presidente, è un bilancio che
non vuole precludere strade future e vuole cercare di chiudere
strade ancora aperte.
Nel mio intervento non toccherò aspetti già toccati da altri
colleghi, ma chiederei alcune precisazioni soprattutto in merito
alla legge finanziaria, per cercare invece di fare, come già i
colleghi Florio e Ferraris, una specie di consuntivo visto che si
sono dette alcune cose in maniera molto chiara.
Sulle informazioni in merito all'articolo 3, comma 2, sul
discorso industriale, visto che ci sono 7,7 miliardi per
costruzione e manutenzione di aree ed immobili da destinare al
settore industriale, sarebbe opportuno sapere dove si intende fare
l'intervento e quali sono i relativi fini.
Al comma 4 dell'articolo 3 c'è il discorso dell'autorizzazione
di spesa per acquisizione di terreni da destinare ad aree protette
in applicazione delle leggi regionali; qui, caro Florio, c'è la
diminuzione di un terzo rispetto agli altri anni per il prossimo
triennio e va completamente controtendenza quanto da te esposto
poc'anzi quando hai dichiarato che l'obiettivo dei Verdi
Alternativi era quello di ampliare e completare le aree protette.
Mi sembra che la finanziaria dia un'indicazione cartacea
completamente opposta.
Altra cosa all'articolo 4 in merito al discorso del rinvio del
finanziamento del fondo di rotazione per le opere di miglioramento
fondiario in agricoltura. Si rinvia il tutto, anziché al 1998, nel
1999 e nel 2000, pertanto vorrei capire se questo è un discorso
tecnico o se è una scelta della Giunta.
La finanza locale è toccata da vari articoli, la domanda che
pongo è di questo tipo: il Presidente trovò il nostro consenso
sulle finalità della legge 48, quando quella legge andò a definire
un finanziamento certo per gli enti locali, legato al buono o al
cattivo andamento della Regione, e cioè al 95 percento dell'IRPEF
che poi veniva suddiviso in parti diverse. Vorrei capire se con
l'avvento dell'IRAP, che toglie alcune tasse, entrate dirette degli
enti locali, si è addivenuti ad un accordo - so che il Presidente
ha avuto un confronto con la commissione dell'ANCI -, per seguire
quel principio perché sarebbe follia aver enunciato un principio un
anno o due anni fa, farne una legge specifica e poi non seguirne le
finalità oggi o l'anno che viene quindi, vorrei chiedere un
conforto su questo.
All'articolo 22 vorrei chiedere come mai si continuerà fino al
2000 a dare dei contributi all'Azienda privata Digrava visto che
quando abbiamo venduto la Digrava si era detto che si davano i
finanziamenti per il ?97; oggi vedo sulla finanziaria che si
daranno di nuovo questi contributi - che andranno comunque alle
casse di Digrava, cioè ad un'impresa privata ad oggi - su tutto il
prossimo triennio. E non sono spiccioli perché sono 4,461
miliardi.
Al comma 3 dell'articolo 22 c'è il discorso di nuovo di una cosa
che si voleva fare e nella quale presumo si stia fallendo che è la
legge sui rifiuti lignei e sui prodotti forestali, conosciuta come
legge Borre, su cui si era fatto un gran parlare; ad oggi vediamo
che questa legge viene depauperata da tutti i finanziamenti in
quanto da 1,6 miliardi si arriva a 300 milioni. Vorremmo capire se
questa tanto decantata legge, che impostava una nuova tecnologia
energetica di riscaldamento e così via, viene ad essere abbandonata
appena nata.
Per quanto riguarda invece un discorso politicamente più
definito, e qui mi rifaccio agli interventi dei colleghi Florio e
Ferraris, ha detto Florio: "Abbiamo fatto, vogliamo concludere" e
il collega Ferraris: "Rispettiamo i dati". Ora, proprio a seguito
di esempi fatti dal collega Florio e anche dal collega Ferraris,
queste due affermazioni vengono smentite dai dati e dalla volontà
della finanziaria, e ho citato due cose: la legge sui rifiuti
lignei e i prodotti forestali, il discorso di continuare sulle aree
protette e così via, ma ci sono anche altre cose. Il piano dei
trasporti, Consigliere Florio, è stato voluto, ma ricordo che anche
qualcuno della maggioranza, a ragione, fu sconcertato da quella che
è stata la proposta del nuovo piano dei trasporti. Ad oggi infatti
spenderemo 24 miliardi per le linee private di servizio, delle
autolinee ed è una fetta importantissima.
Poi si parla dell'Aosta-Pré-Saint-Didier per questa linea
andiamo a spendere 25 miliardi con tutti i problemi che altri
colleghi hanno già evidenziato: carrozze tenute in maniera non
decorosa, problemi di una linea che non ha più avuto manutenzione,
disservizi alla biglietteria della ferrovia. È chiaro che se le
ferrovie dello Stato potessero avere cinque o sei di queste
convenzioni di servizio, probabilmente andrebbero in utile senza
bisogno di fare tanti tagli al personale.
Altra cosa è il discorso della tramvia Pila-Cogne che si dice di
voler portare a completamento. Sappiamo che l'Assessore competente
è stato a Cogne ad una riunione con il Consiglio comunale e in
quella sede sono arrivate risposte che qui non sono mai arrivate o
che sono state riportate in maniera molto diversa e le elenco.
L'Assessore disse allora che in futuro quell'impianto - che avrà
costi di gestione enormi e lo sappiamo tutti perché una volta era
stato ipotizzato per circa 400 persone/ora, oggi è ipotizzato per
150 persone/ora come potenzialità di trasporto - sarebbe servito
per un discorso turistico-sciistico e che avrebbe avuto
un'affluenza di certi clienti potenzialmente già presenti a Cogne e
presenti a Pila.
Oggi abbiamo saputo dall'Assessore direttamente e in altra sede
(in Consiglio comunale di Cogne) che l'impianto non sarà più
destinato al settore sciistico, ma sarà destinato ai turisti che
vorranno recarsi al museo minerario. Per carità, questi turisti
potranno andare a Cogne; cos'è che porteranno questi turisti come
indotto? Che li carichiamo sul trenino che farà 7 chilometri di
galleria, arriveranno al museo minerario, visiteranno il museo e
torneranno ad Aosta. Che costi di gestione avrà questa linea con
tutte le spese dovute per legge, a partire dalla 626, a tutte le
altre spese ordinarie e straordinarie. Questi costi di gestione non
li ho visti inseriti a bilancio, Assessore. Lei ha detto a Cogne
che saranno a carico completo della Regione quando per anni ha
detto qui che sarebbero stati a carico della Comunità montana e
degli enti locali. In bilancio non vediamo un preventivo, che sia
un preventivo, delle spese di gestione di questa tratta.
Sempre a questo riguardo un altro discorso sono i 20 miliardi
devoluti nel tempo; l'Assessore disse una settimana fa in Consiglio
comunale a Cogne che non sarebbero state realizzate le cabine
intermedie; vorrei capire cosa significa. Se un domani questo
trenino fosse solo utilizzato per il museo minerario, non so a cosa
serva fare il collegamento con Plan-Pra, perché alla fine quando
arrivano i turisti di ritorno da Cogne, dopo aver visitato il museo
minerario, vorrò vedere come faranno a salire sulla stazione di
Plan-Pra per scendere ad Aosta con il servizio che abbiamo della
cabinovia in estate e con il pieno che c'è in inverno.
Per concludere su quella che è un po' l'accusa che si rivolge da
parte della maggioranza alla minoranza, quella di non fare proposte
alternative, di non essere propositivi, noi diciamo alla
maggioranza che non è semplice fare delle proposte in maniera
cartacea perché bisogna avere la struttura. Si sa perfettamente
come funzionano i gruppi consiliari, come funzionano le
commissioni; si sa perfettamente che la Giunta e gli Assessori
hanno migliaia di dipendenti, non dico che tutti siano in grado di
fare questi lavori però, hanno la struttura pagata dalla Regione
per farlo. E invece non ho mai visto una proposta dei consiglieri
di maggioranza, sono sempre state proposte della Giunta, perché?
Perché anche i consiglieri di maggioranza non hanno la possibilità
tecnica e il supporto amministrativo per poterlo fare e di questo
ne abbiamo già parlato varie volte.
Comunque i sottoscritti, anche come scalcinata minoranza, hanno
fatto alcune proposte ben chiare, Florio, ad esempio la legge sulla
famiglia. E poi la Giunta ha ripresentato subito dopo 7-8 mesi una
proposta che al 90 percento è identica alla nostra. Il discorso
della legge sulla Camera di commercio che questa Giunta ha detto
per anni che l'avrebbe presentata ad oggi non l'abbiamo ancora
vista.
La proposta sull'ospedale nuovo l'abbiamo avanzata con vari
documenti, probabilmente chi è dall'altra parte in maggioranza
accetta questo discorso, però continua a votare un bilancio che
sull'ospedale nuovo non sa cosa vuol fare o meglio sa benissimo
cosa vuol fare, ma non può farlo. Allora io dico sui dati e su
quelle che sono le dichiarazioni è meglio fermarsi a pensare e a
fare una riflessione.
Con questo non voglio dire che noi della minoranza non abbiamo
le nostre pecche, abbiamo avuto i nostri difetti, li avremo ancora,
ma sicuramente in maniera corretta ed onesta.
Presidente Ha chiesto la parola il Consigliere Parisi.
Parisi (Aut) Cercherò di essere breve perché l'ora è tarda e non
voglio portare via molto tempo al Consiglio anche per non ripetere
le cose che sono state già dette.
Parto dall'intervento che ha fatto il Consigliere Florio perché
era il più interessante senza voler offendere gli altri
colleghi.
Una cosa che non ho mai capito quando facevo parte della
maggioranza era cosa ci stessero a fare i Verdi in quella
maggioranza perché in tutte le occasioni che si dovevano assumere
degli atteggiamenti di carattere politico di un'enorme rilevanza, i
Verdi non li abbiamo mai trovati a votare un documento di quella
maggioranza. A prescindere dalle parole, siccome quello che conta
sono gli atti, non ho mai capito, e neanche adesso, cosa ci fanno i
Verdi in questa maggioranza, tenuto conto, Consigliere Florio, che
alcuni aspetti del programma che sta per concludersi, trovano i
Verdi nettamente contrari, quindi non so come si faccia a convivere
in una maggioranza quando non si condividono le problematiche e gli
aspetti politici di fondo. Questo poi i Verdi lo dovranno
spiegare.
Un'altra cosa devo dire ed è che per fortuna la Valle d'Aosta,
in particolare l'Union Valdôtaine ha avuto i Verdi in maggioranza,
perché finalmente si è riusciti ad amministrare questa Valle con
enorme efficienza, trasparenza e serietà, perché a sentire le
dichiarazioni che faceva l'Assessore Riccarand o che vengono
riportate sui giornali di informazione dei Verdi, ripeto che è
stata una fortuna, altrimenti le altre forze politiche potrebbero
andarsene a casa. Quindi mi auguro che in futuro l'Union Valdôtaine
tenga conto del Gruppo dei Verdi, altrimenti sarebbe una grande
iattura per la Valle d'Aosta.
Ma a parte le battute, di fronte a questo bilancio bisogna porsi
un interrogativo, a prescindere da tutti i libri bianchi che
vengono scritti e da tutti quelli che sono i programmi e i progetti
futuri.
L'interrogativo è il seguente: effettivamente questo bilancio
risponde alle aspettative dei cittadini valdostani? Credo che non
dia questa risposta in senso positivo anche perché basterebbe
andare ad intervistare qualche giovane in cerca di occupazione o
qualche giovane che ha ottenuto una laurea o un diploma per sapere
se questo intravede nell'azione politica della maggioranza delle
prospettive future. Credo che basterebbe che ognuno di voi andasse
a sentire cosa ne pensano i giovani o anche i meno giovani per
avere la sensazione di quello che avviene al di fuori di
quest'aula.
Però, ripeto, non voglio tediarvi con il mio intervento,
pertanto lo finalizzerò per sottolineare alcuni aspetti che sono
stati da me sollevati non adesso, che siamo con il treno in corsa,
Consigliere Piccolo, ma dal 1993, da quando noi che facevamo parte
di quella maggioranza avevamo sottoscritto un programma. Sono
alcune cose semplicissime ripetute ogni volta che se n'è presentata
l'occasione in questo Consiglio senza che fino adesso si abbia
avuto ancora una risposta.
Una è la politica della casa. Per fortuna che qui mi ha dato man
forte il Consigliere Florio; siamo al ?97 e ancora aspettiamo che
vengano fatte quelle proposte di modifica di alcune leggi che non
sto a ricordare perché ormai, anche se non sono mai state citate
dai mezzi di informazione, le ho citate decine di volte attraverso
interpellanze, mozioni e interrogazioni in questo Consiglio, però
la situazione è rimasta quella che è.
A questo proposito sono state fatte due leggi e io lo sapevo:
l'Assessore è già pronto con la cartellina. È dal ?94 che
l'Assessore ci promette finalmente di portarci una legge quadro
sulla casa e guarda caso ce l'ha già pronta perché sapeva che il
sottoscritto avrebbe sollevato questo problema. Prenderemo atto
della proposta che farà l'Assessore, vediamo poi se l'Assessore
voterà gli emendamenti che presenteremo su quella proposta. E sono
gli emendamenti che si aspettano i cittadini che occupano gli
alloggi di edilizia residenziale pubblica Assessore...
(commenti fuori microfono)
... elettori valdostani Consigliere Piccolo. Su questo problema
è buio assoluto, Assessore.
Sono state fatte due leggi volute dal Consiglio, e non è vero
che - lo dico per gli organi di informazione - queste due leggi non
sono state votate soltanto da Rifondazione perché non le ha votate
il sottoscritto così come non le hanno votate altri consiglieri che
fanno parte di questo Consiglio.
Per quanto riguarda la legge 40 sulla vendita ci dirà
l'Assessore come stanno le cose perché una legge che è stata votata
nel ?95, siamo alla fine del ?97, ancora deve muovere i primi
passi. Non solo non è stato venduto ancora un mattone, ma ancora
non sappiamo che fine farà. Allora mi domando cosa ne è di quel
bellissimo programma di reinvestimento di tutti questi miliardi che
dovevano rientrare nelle casse dello IACP e della Regione per
essere reinvestiti, come faranno a essere reinvestiti se ancora nel
?97 non si è venduto ancora un mattone.
Poi c'è la legge 39 sui canoni. Abbiamo fatto ancora una volta
un'altra legge per andare a raccattare qualche miliardo sulle
spalle dei cittadini, però non abbiamo dato una risposta al
problema della casa perché il problema della casa non riguarda solo
coloro che vivono negli alloggi di edilizia residenziale pubblica,
ma riguarda l'intera Comunità valdostana con tutte le implicazioni
e con tutte le correlate che ci possono essere in questo
problema.
L'altro problema è il problema occupazionale, lo citavo
stamattina e purtroppo anche qui non voglio dire che non siano
stati fatti degli sforzi, però la Giunta non ha dato delle risposte
ai problemi occupazionali in Valle.
È inutile che mi si vengano a citare i lavori socialmente utili
o gli interventi straordinari che sono soltanto delle leggi
tampone, che non danno risposte definitive alle aspettative dei
giovani in cerca di prima occupazione, a quelle persone - sono
circa 800 - che sono in mobilità e che non sanno dove sbattere la
testa, alle donne e agli uomini perché non si parla solo degli
uomini, ma si parla anche delle donne che si trovano in questa
situazione. Nello stesso tempo a questo discorso va collegata la
formazione professionale.
L'ho chiesto tantissime altre volte e sinceramente non ho capito
ancora qual è la funzione dei corsi di formazione professionale che
vengono fatti in Valle d'Aosta in quanto non ho mai avuto degli
elementi concreti per sapere quanti dei giovani che hanno in questi
anni frequentato corsi di formazione professionale sono stati
inseriti nel mondo del lavoro. Mi auguro che il Presidente o la
Giunta ci diano dei dati in merito a quella che è stata la
collocazione di questi giovani nel mondo del lavoro. È un fatto
molto grave, se collegato a quello che diceva stamani l'Assessore
Mafrica.
Non è possibile che ci siano aziende della bassa Valle che sono
alla ricerca disperata di mano d'opera e che sono obbligate a
rivolgersi nel Canavese o in Piemonte perché in Valle d'Aosta non
si trovano le professionalità che loro richiedono. Se ci sono delle
aziende che hanno bisogno di figure professionali, i corsi
andrebbero finalizzati a quelle che sono le necessità delle aziende
valdostane. Se questo non avviene, vuol dire che c'è qualcosa che
non quadra.
L'ultima citazione che vorrei fare è quella legata al turismo,
problema del quale mi sono occupato tantissime volte. Credo che
anche qui non si sia riusciti a dare una risposta concreta alla
realtà valdostana. Non è pensabile, Assessore, che si possa parlare
di concorrenzialità nei confronti delle altre regioni o delle
regioni transfrontaliere in questo settore quando i nostri alberghi
non riescono ad avere un'occupazione media delle camere per più di
110 giornate l'anno.
Con un'occupazione media di questo tipo nessun imprenditore
riuscirà mai a dare delle risposte concrete e realistiche a quella
che è un'offerta turistica normale. Abbiamo detto tantissime volte
che per poter dare una risposta più realistica bisognava allargare
gli ambiti di offerta di questo settore e ci siamo riferiti al
turismo culturale. Purtroppo non sappiamo cosa succederà da qui in
avanti visto che adesso la competenza in materia è passata
all'Assessorato della pubblica istruzione perché il suo compito è
quello della conservazione e non sicuramente quello della
finalizzazione a scopi di tipo turistico. Mi auguro che non sia
così, Assessore, però almeno quella era l'impostazione che veniva
data in passato. Mi auguro che in futuro sia diverso, però noi
abbiamo sempre detto che i beni culturali, i monumenti andrebbero
sfruttati per dare una risposta in termini di offerta
turistica.
Abbiamo parlato di turismo giovanile e in Valle d'Aosta non
abbiamo un ostello per la gioventù che possa dare una risposta ai
giovani che volessero un giorno visitare la Valle d'Aosta per scopi
di ordine culturale.
Il turismo termale ormai era diventato una barzelletta in
quest'aula perché, se ne parla forse da 20-30 anni, però anche qui
non si è ancora riusciti a cavare un ragno dal buco. Abbiamo
sentito ultimamente il Sindaco di Pré-Saint-Didier che parlava di
progetti che finalmente vanno in porto, però fino adesso non si
sono avute delle risposte.
Ho sollevato alcune problematiche che credo meritino una
risposta e mi auguro che questa risposta venga dagli Assessori
competenti in maniera esauriente e comprensibile.
Presidente Ha chiesto la parola il Consigliere Lanièce.
Lanièce (Aut) Prendendo spunto dalla frase con cui termina la
relazione del Presidente della Giunta nella sua qualità di
Assessore alle finanze, in cui dice: "pour continuer à être plutôt
qu'apparaître", penso che in questo caso, proprio alla luce della
lettura di questo bilancio e dei bilanci degli anni precedenti,
sarebbe più giusto richiamare un motto di shakespeariana memoria
"Essere o non essere, questo è il problema". Cioè, siamo o non
siamo in grado di dare, in una ottica federalista, un futuro alla
nostra collettività? Siamo o non siamo in grado di camminare con le
nostre gambe? Penso che questo sia il punto principale dell'analisi
dei bilanci di previsione di questa legislatura, dato che ho
rilevato, in questi anni, che nelle iniziative intraprese dalla
Giunta regionale non ci siano mai state delle scelte che andavano
in un'ottica federalista, dando cioè la possibilità alla nostra
collettività di andare avanti con le proprie forze. Non esiste
attualmente in Valle d'Aosta un comparto, una struttura economica
che possa permettere, sempre in un'ottica federalista, di dare un
forte sviluppo ai Valdostani.
Analizzando il bilancio di previsione e sentendo anche quanto
hanno detti i colleghi, vedo che si continua a parlare di una
Regione sempre più leggera, che ha solo funzione di programmazione,
di verifica, di controllo, abbandonando così un ruolo gestionale e
assegnando agli enti locali le dovute competenze e risorse.
Purtroppo la verità è che non siamo così. Purtroppo nella nostra
Regione si continua a regionalizzare e a privilegiare quindi la
regionalizzazione alla privatizzazione. La Regione continua ad
essere il fulcro di interessi imprenditoriali e non, determinando
con un tale comportamento un forte freno allo sviluppo e alla
crescita dell'imprenditoria e della professionalità locale, con
evidenti ripercussioni negative sulla competitività dell'offerta
imprenditoriale e professionale valdostana.
Penso che questa sia una critica che abbiamo fatto da diversi
anni a questa parte alla Giunta regionale, cioè quella di evitare
di creare una dipendenza da "mamma Regione" attraverso incarichi,
consulenze e sussidi, assegnazioni di lavori. Solo operando scelte
di fondo basate soprattutto sulla creazione di una forte cultura
imprenditoriale e professionale, dando cioè la possibilità di
apprendere, di applicare ciò che si è appreso, si possono avere
risultati positivi in questi settori con evidenti positive
ripercussioni sull'economia valdostana.
Da una visione globale del bilancio di previsione possiamo fare
alcune precisazioni. Dal punto di vista formale bisogna far notare
che la revisione del documento contabile non ha potuto essere
completata; il numero complessivo dei capitoli di spesa, pari a
758, non è andato nella direzione che si voleva, cioè quella di
diminuirli, anzi ci sono 25 capitoli in più. Anche la prevista
rinumerazione dei capitoli di spesa subisce un rinvio. Possiamo
dire che questa è solo una critica dal punto di vista formale.
Dal punto di vista sostanziale, sul versante delle entrate c'è a
mio avviso un'entrata gonfiata per quanto riguarda le entrate
relative all'IRPEF e all'IRPEG; c'è un aumento di 40 miliardi in
più per l'IRPEF e 25 miliardi in più per l'IRPEG, che corrispondono
ad un 62,5 percento in più rispetto all'anno scorso. Non mi sembra
che la situazione economica congiunturale possa portare a fare
delle previsioni di così forti incrementi per quanto riguarda sia
l'IRPEF che l'IRPEG.
Inoltre, sempre per quanto riguarda le entrate, si nota che
nonostante le promesse, fatte da più anni a questa parte, di
orientarsi verso una progressiva e forte riduzione del mutuo a
pareggio, anche quest'anno si può verificare che il mutuo a
pareggio è comunque elevato.
Come hanno già detto altri per quanto riguarda le spese, c'è
anche qui una forte preponderanza delle spese correnti, pari al 63
percento, quindi anche qui siamo leggermente in aumento rispetto
all'anno scorso, quando si aggiravano sul 61 percento.
Un'altra cosa che è già stata fatta notare è quella della forte
presenza di residui passivi, che si aggirano sui 1000 miliardi;
anche qui si evidenzia la difficoltà della macchina regionale a
spendere i soldi.
Andando a verificare le spese si può notare, per quanto riguarda
l'industria, che si continua a privilegiare l'intesa con le grandi
aziende. Mi sembra inutile tentare di incrementare la presenza
delle grandi potenze economiche in Valle d'Aosta senza aver
sviluppato prima una cultura imprenditoriale, come dicevo prima,
fattore di primaria importanza nella crescita economica di una
regione. In Valle si sente a mio avviso una mancanza molto forte di
questa cultura e neppure mi sembra che venga favorita per
adesso.
Per quanto riguarda la disoccupazione, sappiamo che il tasso di
disoccupazione giovanile in Italia è molto elevato. Anche in Valle
i giovani incontrano sempre più difficoltà a trovare il posto di
lavoro; c'è la tendenza ad andare verso il binomio Casinò-Regione
senza che si riesca ad uscirne e i tentativi posti in essere dal
Centro sviluppo e dall'Agenzia del lavoro sono serviti al massimo a
rimpinguare le casse a qualche consulente, ma non hanno dato i
frutti sperati.
Per quanto riguarda le scelte di fondo, nel settore energetico -
a parte il piano energetico che sembra sia finalmente pronto -
bisogna far notare, come già sottolineava prima Viérin Marco, che
c'è per quanto riguarda la legge 1/97 concernente "Norme per il
recupero e la valorizzazione dei prodotti forestali di scarto e dei
rifiuti lignei, cosiddetta legge Borre, una diminuzione della somma
prevista".
Si passa da 1600 milioni per il ?98-?99 a 300 milioni per il
?98, quindi c'è un rinvio negli anni successivi. Questa era una
legge importante che poteva avere degli sviluppi per quanto
riguarda le fonti energetiche e che viene rinviata, quindi
chiediamo il perché di questa scelta politica.
Per quanto riguarda l'offerta turistica, in pratica sono le
bellezze della nostra Regione a richiamare i visitatori e non certo
una promozione turistica all'altezza di altre regioni tipo il
Trentino.
Sempre nel settore turistico si può fare riferimento, guardando
i fondi globali, alla presenza di fondi stanziati per la Maison de
la Vallée d'Aoste a Parigi e anche per quest'intervento chiediamo
spiegazioni.
È presente nei fondi globali la voce relativa alla realizzazione
del Complesso termale di Pré-Saint-Didier, questo è un problema
annoso: ormai da parecchi anni verifichiamo nei fondi globali la
presenza di questa voce, ma a tutt'oggi alle parole non sono
seguiti i fatti. La stessa cosa vale per il golf. Inseriamo nei
fondi globali queste diciture però, poi alla fine non si fa nulla,
come se il bilancio di previsione fosse solo un libro dei sogni.
Nei fondi globali infatti vengono inserite delle somme che
dovrebbero essere utilizzate per interventi qualificanti, ma poi
alla fine verifichiamo che gli stessi interventi qualificanti non
hanno seguito.
La stessa cosa vale per i finanziamenti finalizzati alla
fruizione dei siti archeologici: è compreso l'intervento per
Saint-Martin de Corléans visto che ogni anno viene inserita in
bilancio questa famosa dicitura, però alla fine vediamo la
situazione dei siti archeologici e non possiamo sicuramente pensare
che ci siano stati degli interventi importanti.
Per quanto riguarda la sanità, abbiamo dovuto appurare che non
esistono nei fondi globali delle somme destinate alla costruzione
di un ospedale nuovo, nel contempo abbiamo 85 miliardi, previsti
nella legge finanziaria, a favore della ristrutturazione: mi sembra
quindi che la scelta sia già stata fatta al di là dei gruppi di
lavoro che devono ancora esprimersi.
Per quanto riguarda l'ambiente, anche qui non mi sembra che
siano stati fatti dei grandi interventi, che siano state apportate
migliorie sensibili alla qualità della vita nel nostro territorio
anzi, quando c'è stata la possibilità di predisporre uno strumento
per poter migliorare l'utilizzo del nostro territorio, questo
strumento, il piano paesaggistico territoriale è stato invece
impostato come un piano calato dall'alto, pieno di vincoli e di
disposizioni cogenti, così poco confacenti ad un territorio piccolo
e limitato come il nostro.
Nel contempo, lo stesso Assessorato dell'ambiente si è distinto
per forti incarichi a piccole cooperative e ditte, tutti incarichi
di microinterventi dei quali mi sfugge l'utilità pratica.
Sempre per quanto riguarda l'ambiente e i trasporti c'è il
problema della ferrovia e il fatto che gli stanziamenti previsti
per l'Aeroporto sono stati rinviati; per quanto riguarda il famoso
métro alpino non sappiamo ancora di cosa si tratti, se è solo una
questione di pubblicità e di propaganda o se si intende veramente
operare in tale direzione.
Per quanto riguarda l'Assessorato dell'agricoltura, occorre
puntare alla creazione di un marchio unico di tutela per tutti i
prodotti valdostani, ad una più accurata gestione delle risorse
finalizzate a specifici interventi, alla soluzione dell'annoso
problema della regionalizzazione delle quote latte, che dovrebbe
essere ormai cosa fatta, oltre ad un'azione rivolta ad ottenere il
riconoscimento a livello nazionale della produttività valdostana,
ovvero la tutela pubblica e legislativa delle zone agricole di
montagna, differenziandole e distinguendole dalle zone disagiate.
Questo è un problema importante sul quale l'Assessore Vallet si è
sempre preso l'impegno, quindi spero che continui in questa
direzione.
Per quanto riguarda il prodotto Fontina, ovviamente maggior
privilegio della qualità a scapito della quantità e previsione di
un adeguato intervento regionale sostitutivo del contributo per la
marchiatura. Per quanto riguarda i lavori pubblici, ha già parlato
il collega Parisi.
Nell'ambito della pubblica istruzione sarebbe opportuno porre in
essere azioni rivolte a creare un collegamento forte fra l'aspetto
formativo, quello che viene dalla scuola, e l'aspetto lavorativo.
Come dicevo prima, il mondo giovanile deve avere delle possibilità
di impiego.
Occorre far notare, come già hanno fatto altri colleghi, il
fatto che, per quanto riguarda l'edilizia scolastica, c'è un rinvio
nel tempo e vorremmo sapere le motivazioni di queste scelte.
Inoltre vorremmo avere delle delucidazioni in merito al cosiddetto
polo scolastico di Verrès.
Ho cercato di limitare il più possibile il mio intervento per
evitare di prolungare l'attesa ai colleghi in sala. Vorrei solo
aggiungere che ancora una volta questo è un bilancio che non
permette di rispondere a quella domanda che formulavo prima:
"Essere o non essere?" Siamo purtroppo ancora in attesa di poter
finalmente camminare con le nostre gambe.
Presidente Se nessun altro chiede di parlare, dichiaro chiusa la
discussione generale. Chiudiamo i lavori per questo giorno.
Riprenderanno domani alle ore 9,15 con la replica del Presidente
della Giunta.
La seduta è tolta.
La seduta termina alle ore 20,13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK