Consiglio Regionale della Valle d'Aosta - Oggetto del Consiglio n. 1555 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1555 del 26 maggio 2022 - Resoconto
OGGETTO N. 1555/XVI - Interpellanza: "Risoluzione delle
anomalie tra banche dati nazionali e regionali relative
all'anagrafica zootecnica, con particolare riferimento alla
movimentazione degli animali nel periodo della monticazione, in
vista della presentazione delle richieste per le misure PSR e
PAC".
Bertin (Presidente) -
Punto n. 35. Illustra
l'interpellanza il consigliere Planaz.
Planaz (LEGA VDA) -
A malincuore torniamo su questo
argomento, l'avevamo già affrontato in altre iniziative e tengo a
precisare che alcune difficoltà dal passaggio della movimentazione
degli animali su modello cartaceo al modello informatico l'abbiamo
pian piano risolta, anche se ancora con qualche piccola difficoltà,
perché tengo a precisare che, fino a poco tempo fa, si lavorava
tutto sul cartaceo per la movimentazione degli animali e
l'allevatore era tenuto a compilare un modello 4 elettronico, dove
c'era scritto: il detentore, il proprietario dell'animale, il
numero identificativo dell'animale, la specie, la razza, lo
spostamento e le ore della durata del viaggio; tutta una serie di
dati che servono sia per i controlli su trasporto su strada ma
anche per avere un'analisi ben precisa della locazione degli
animali, sia nella nostra regione sia anche quando, purtroppo, si
portano gli animali al macello, alla fiera o quant'altro, e questo
fa sì che si sia passati da un modello cartaceo e si è fatto un po'
contemporaneamente con quello informatico e tra un codice di
fondovalle, un codice di macello, un codice di fiera e quant'altro
questo oggi è tutto elettronico.
Molte aziende si sono adeguate e riescono a fare il modello 4
elettronico autonomamente; per altre, tenendo conto delle nostre
piccole aziende e magari anche dell'età dei conduttori, sarebbe
utile ancora seguirli per un po' di tempo, perché sicuramente chi
non ha mai avuto la possibilità di lavorare con l'elettronica, con
i computer e quant'altro, trova delle difficoltà che poi non è così
difficile... ma magari può creare anomalie che poi vanno a
cambiare, soprattutto se si cambia o ci sono incidenti di percorso,
la destinazione degli animali.
Un giorno che mi ero recato agli uffici zootecnici, mi avevano
detto che non si era ancora sicuri se procedere con tutta la parte
elettronica anche per il carico degli animali in alpeggio,
aspettavano delle risposte - tengo a precisare che forse siamo alle
prime monticazioni ma a breve arriveranno domande di monticazione e
di spostamento di animali nei nostri alpeggi - più frequenti in
questo periodo - e ho visto che non c'era ancora la certezza di
utilizzare un modello 4 informatico per lo spostamento dal codice
di fondovalle al codice d'alpeggio, e questo mi ha lasciato un po'
così e così.
Visto che sono detentore di animali e ho un'azienda agricola, ho
detto: vediamo, seguo tutta la prassi, come fa ogni allevatore.
Voglio solo dire una cosa sulla quale dovremmo riflettere tutti,
tornando prima al carico burocratico che devono affrontare tutte le
aziende e anche molte aziende con pochi capi. Ho fatto un piccolo
calcolo, tanto per effettuare un'analisi di quanto possa incidere
il costo della burocrazia in una piccola azienda - ma senza
calcolare il costo di tempo, neanche il costo economico - da una
analisi che ho fatto spostando una ventina di capi da un codice di
fondovalle a un codice di pascolo, il tempo per la compilazione di
questi documenti è stato dai 5 ai 10 minuti per quello informatico
che praticamente mi dà già tutti i dati alla BDN prima di spostare
gli animali; dopodiché ho fatto trasportare gli animali per un
tratto di 30 km per raggiungere questo pascolo, poi ho dovuto
recarmi negli uffici della banca dati regionale per aggiornare la
banca dati regionale.
Il primo passaggio in dieci minuti era stato fatto per la BDN,
poi ho trasportato gli animali, sono stato fortunato, un po' meno
fortunato, ci ho messo circa un'ora di tempo, poi ho dovuto recarmi
negli uffici - e qui non accuso nessuno - per aggiornare la BDN -
ma ho messo quasi lo stesso tempo per andare. Piccolo problema sul
codice di pascolo, che non era identificato sulla mappa e
quant'altro, però ho quasi messo più tempo a completare la
documentazione che a trasportare gli animali al pascolo. Questo
dovrebbe far pensare riguardo al carico burocratico che devono
affrontare le aziende. Se noi vogliamo agevolare queste pratiche di
monticazione, di pascolo e quant'altro, bisognerebbe anche fare in
modo di diminuire questo carico.
Io adesso non è che voglia dare tutte le soluzioni o cercare di
dare soluzioni, bisognerebbe magari cercare di far sì che non si
metta più tempo a compilare un documento che trasportare portare
gli animali al pascolo, sennò lo capisce anche lei che diventa
abbastanza costoso, sia dal punto di vista del tempo ma anche dal
punto di vista economico perché se calcoliamo il tempo perso e non
retribuito in questo caso, perché è un obbligo aggiornare queste
banche dati, è normale che poi le aziende abbiano sempre delle
difficoltà.
Arriviamo al codice di pascolo d'alpeggio: oggi non sappiamo
ancora se si può fare informatico o se si deve tra un codice di
alpeggio di fondovalle a quello di alpeggio fare un modello 4
cartaceo o informatizzato e poi, di conseguenza, da un codice
d'alpeggio a un altro codice d'alpeggio cosa bisogna fare.
Questo tanto per avere un po' di chiarezza e per capire cosa si
potrà fare in futuro per limitare al massimo questo carico
burocratico. Oggi la tecnologia ci insegna che non si è sempre
obbligati a spostarsi fisicamente per compilare dei documenti, per
firmare dei documenti, con la banca oggi si firma dei documenti
on-line senza bisogno di recarsi allo sportello o in ufficio,
perdere tempo, appuntamenti e quant'altro. Io penso che anche nel
settore agricolo, per chi è già abilitato e per chi ha le
competenze, potrebbe già gestire l'azienda in un certo modo, e
ripeto, per tutta una serie di aziende che potrebbero avere
difficoltà nella compilazione del modello 4, si potrebbe sempre
dare un'assistenza per poter agevolare queste aziende nel praticare
queste attività che sono fondamentali, soprattutto in questa
stagione.
Mi rincresce che arriviamo sempre alla vigilia di queste
attività ancora non del tutto certi di come dovremmo svolgerle.
È per questo che ho presentato quest'iniziativa: "Quali siano le
iniziative prese a risolvere problematiche relative ai passaggi dai
codici di fondovalle a quelli d'alpeggio" - e qui vorrei precisare
che non sono sempre anomalie, a volte sono piccole difficoltà nella
documentazione - "nel caso in cui non sia stato intrapreso nessun
provvedimento di semplificazione, sburocratizzazione", e anche qua
andiamo nell'ottica dell'iniziativa che ho fatto prima e delle
direttive europee; dovremmo fare in modo di diminuire questo carico
burocratico a carico delle aziende, ma anche della pubblica
Amministrazione, perché è anche un costo per la pubblica
Amministrazione avere molto personale e avere tutti questi
documenti che magari con una mail, un messaggio o una PEC si
potrebbero inviare per via telematica e far risparmiare molto tempo
a tutti.
In caso di anomalie o errore durante la trasmissione dei dati
effettuata dal personale delegato o non dal personale delegato,
tengo a precisare che nella compilazione di questo modello 4
elettronico interloquisce prima l'allevatore, poi il veterinario
ufficiale - che dà il consenso che l'allevamento può spostarsi
perché non ha malattie infettive, è libero da vincoli - dopodiché
ci sono tutti gli altri passaggi, BDN, BDR, e anche qui non è che
le cause vanno direttamente a una persona o all'altra, però,
capisce anche lei, che avendo tanti passaggi, vi è il rischio che
accadano dei piccoli errori informatici, che possono causare delle
piccole difficoltà.
Presidente -
Risponde l'assessore Sapinet.
Sapinet (UV) -
Torniamo a parlare di BDN dopo le
precedenti iniziative, iniziative che ci permettono di monitorare i
progressi fatti su questa questione, ma soprattutto anche il
rispetto delle tempistiche che ci eravamo fissati anche per il
passaggio definitivo su BDN.
Il primo quesito, "le iniziative per risolvere le problematiche
relative ai passaggi dei codici di fondovalle a quelli degli
alpeggi", poi parleremo anche del passaggio da alpeggio ad
alpeggio, perché probabilmente è quello il problema più
importante.
Le regole per la movimentazione degli animali con modello 4 sono
stabilite dal Ministero della Salute e sono applicate con uguale
modalità su tutto il territorio nazionale.
Per le movimentazioni dei codici da fondovalle ad alpeggio, la
Banca Dati Nazionali, più nota come BDN, stabilisce che sia, come
ha detto lei, il detentore dei capi di fondovalle a dover compilare
i modelli 4 informatizzati per i propri capi.
Dal momento che il modello 4 informatizzato è ormai utilizzato
su tutto il territorio regionale, non ci sono problematiche
nell'utilizzo di tali modelli per il passaggio dai codici
fondovalle a quelli di alpeggio, almeno non si sono segnalati
troppi problemi, resta inteso che - come previsto dalla
deliberazione della Giunta regionale e dall'Assessorato alla sanità
- per gli spostamenti verso l'alpeggio effettuati sul territorio
regionale si debba anche presentare la dichiarazione di
monticazione entro sette giorni.
Allo stato attuale, BDN non prevede invece che il detentore in
alpeggio possa movimentare in maniera informatica i capi
appartenenti ad altre mandrie. Si precisa che tale disposizione,
valida a prescindere dalla gestione diretta della BDN da parte
dell'allevatore o dalla presenza di soggetti delegati, questa è,
almeno per quel che abbiamo percepito, per quel che è arrivato a
noi, la reale criticità, il vero problema - non era citato nella
domanda -  sta in quel passaggio da alpeggio ad alpeggio, che
più volte abbiamo segnalato e che ancora segnaleremo, al fine
appunto di andare incontro alle esigenze del territorio. Una
problematica trattata congiuntamente ai servizi veterinari, che
colgo l'occasione per ringraziare per la costante collaborazione,
insieme al Dipartimento agricoltura.
Una problematica sulla quale l'attenzione non diminuirà e che,
come detto, è stata più volte segnalata.
Sulla seconda domanda: "nessun provvedimento di semplificazione
o sburocratizzazione, cosa intenda fare l'Amministrazione per
risolvere la situazione, anche in vista della presentazione delle
richieste delle misure PSR e PAC le cui anomalie potrebbero portare
a decurtazione dei premi comunitari": il passaggio all'utilizzo e
all'implementazione diretta della BDN, come anticipato in una
risposta precedente, ha necessariamente dovuto prevedere una fase
progettuale al fine di mantenere un archivio regionale dei dati
anagrafici zootecnici.
Tale archivio è indispensabile per continuare ad assicurare il
funzionamento dei database utilizzati dai servizi veterinari, SIVE
e SIBS, ne avevamo già parlato, che diversamente per ora hanno
stabilito di non interfacciarsi direttamente con BDN, nonché per
garantire alcune funzionalità utilizzate da AREV quali, ad esempio,
l'iscrizione dei nuovi nati e le operazioni legate al mercato dei
vitelli che si svolgono presso l'Arena della Croix-Noire
funzionalità che BDN non gestisce e che invece a livello locale
permettono di mantenere alcune semplificazioni, come la
movimentazione dei vitelli verso il centro di raccolta solo con il
passaporto invece che con il previsto modello 4.
La fase progettuale realizzata da Inva e messa a punto con la
collaborazione dei competenti uffici - sotto il controllo dei
responsabili degli uffici dell'Istituto zooprofilattico
sperimentale di Teramo che a livello nazionale provvedono alla
gestione della BDN-Vetinfo - è in fase di conclusione.
Il definitivo passaggio all'utilizzo diretto di BDN è
programmato per la metà del mese di giugno, siamo forse in ritardo
di una settimana ma le tempistiche erano quelle che avevamo già
anticipato nella precedente iniziativa del febbraio 2022.
In vista di tale passaggio sono inoltre già state condotte
alcune verifiche sullo stato di allineamento fra la banca dati
nazionale e regionale, che confermano l'assenza di problematiche e
il sostanziale allineamento tra le due banche dati, anche in
considerazione delle necessità previste per l'adesione agli aiuti
PAC e al PSR.
Le circoscritte anomalie riscontrate sono essenzialmente legate
alla presenza di capi ovi-caprini oggetto di vecchi smarrimenti non
comunicati, o comunque non dichiarati da parte dell'allevatore, e
all'identificazione provvisoria dei capi ovi-caprini destinati al
macello entro sei mesi di vita, che sono stati gestiti in maniera
leggermente diversa tra le due banche dati.
Il passo successivo sarà quello - dopo il passaggio a BDN - di
adeguare - in collaborazione con la competente struttura
dell'Assessorato alla sanità con le associazioni del settore - la
legge regionale in materia di anagrafi del bestiame, eliminando la
delega generalizzata e quindi prevedendo la possibilità per le
aziende zootecniche di operare in autonomia su BDN; questo è il
passo successivo, quindi immediatamente dopo il passaggio a
BDN.
Il terzo quesito, "Perché anche in caso di anomalie e errori
durante la fase della trasmissione dei dati effettuati dal
personale delegato operante dei vari enti di riferimento, la
responsabilità rimane in carico all'allevatore?". Le modalità per
l'implementazione delle banche dati zootecniche stabiliscono che
tale operazione possa essere effettuata direttamente dall'azienda o
per tramite degli enti delegati che operano con lo strumento della
delega o della sub-delega su informazioni direttamente fornite
dall'allevatore a cui, ahimè, rimane in capo la responsabilità di
verificare la scheda di stalla accessibile da parte dell'allevatore
per la consultazione o eventualmente la stampa in entrambe le
banche dati anagrafiche, quindi che sia aderente alla situazione
presente in stalla.
Si fa peraltro presente che l'adozione dell'utilizzo del modello
4 informatizzato ha sicuramente ridotto l'intervento del personale
delegato sulla registrazione delle movimentazioni; al contrario
tale personale sta operando pressoché in correzione degli errori
inseriti dagli allevatori in sede di compilazione informatizzata
dei modelli. Questo è un passaggio estremamente importante, ma
capiamo la sua segnalazione, però così è, quello che possiamo fare
è intervenire in correzione di questi errori inseriti dagli
allevatori.
Presidente -
Per replica, consigliere Planaz.
Planaz (LEGA VDA) -
Pian pianino forse andiamo nella
direzione giusta. Riprendo dall'ultima sua risposta, dalla delega e
la sub-delega.
Come lei ha precisato precedentemente, la delega ce l'ha
l'Amministrazione regionale nei confronti di BDN, che poi effettua
la sub-delega all'allevatore.
In caso di anomalia, e le faccio un esempio che oggi si è
risolto con i tempi di monticazione ma prima - un esempio
banalissimo, ma di questi esempi potrei se abbiamo tempo elencarne
altri - per la BDR si aveva dieci giorni di tempo per aggiornare la
banca dati regionale per la monticazione. Il problema è che
effettuando il modello 4 informatizzato, io andavo già praticamente
a informare BDN che io avevo movimentato i capi e che avevo sette
giorni di tempo per aggiornare BDN e lì si creavano anomalie che
comportavano delle riduzioni sui pagamenti dell'1-2-3-4%, anche 10%
nei casi più gravi, che non erano sempre responsabilità
dell'allevatore, perché egli aveva solo - come adesso - la
sub-delega e non la delega.
È per questo motivo che nell'ultimo quesito... a scaricare le
responsabilità si fa facile, perché AGEA vede che tanto poi i
documenti non sono stati allineati correttamente nei tempi previsti
e dice: "Va beh, a me non interessa", perché il ragionamento alla
fine è questo: "Chi è che ha sbagliato? Io comincio a decurtare da
dove devo pagare".
Poi lì dovrebbe essere tutto il resto dell'Amministrazione a
vedere di chi è veramente la responsabilità; prima noi avevamo una
legge nostra che ci diceva dieci giorni. Noi rispettavamo i nostri
termini e i nostri giorni però BDN e AGEA non li accettavano,
perché dicevano: "No, abbiamo sette giorni di tempo, perché voi ce
ne date dieci o mi mandate i dati a otto o nove giorni?".
E di questo ho anche dei verbali dopo i controlli dei veterinari
dell'USL, dove scrivevano che la responsabilità non era tutta a
carico dell'allevatore, ma era per uno scambio non corretto di
dati, a causa di questo non allineamento di tempistiche tra noi, la
BDN e AGEA.
Questo fa sì che poi si creino delle anomalie, vi siano delle
riduzioni sui pagamenti - a me dispiace dirlo - non sempre a carico
di chi effettua il modello 4 informatizzato o del veterinario che
dà l'autorizzazione o di chi è negli uffici, però alla fine sono
sempre delle risorse che vengono a mancare quando è ora di
effettuare i pagamenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK