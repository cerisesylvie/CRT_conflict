Consiglio Regionale della Valle d'Aosta - Oggetto del Consiglio n. 3365 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3365 del 7 marzo 2024 - Resoconto
OGGETTO N. 3365/XVI - Interrogazione: "Estensione
dell'esenzione del bollo auto alle persone con disabilità anche in
assenza del requisito dell'adattamento del veicolo".
Bertin (Presidente) -
Punto n. 8 all'ordine del giorno.
Risponde il Presidente della Regione.
Testolin (UV) -
I Consiglieri interrogano per conoscere
"se sia stato effettuato l'approfondimento richiesto al fine di
addivenire ad una soluzione che possa estendere l'esenzione del
bollo anche senza il requisito dell'adattamento al veicolo, anche
sulla scorta della valutazione del numero di persone disabili
rientranti in tale casistica sul territorio regionale", che era una
domanda che è uscita in seno ad un ordine del giorno o ad una
mozione.
In effetti l'approfondimento è stato effettuato, così come ci
eravamo impegnati a fare, dagli uffici competenti, con esiti
coerenti, peraltro, con quanto già era emerso nelle discussioni che
avevamo avuto.
Cercando di ricapitolare brevemente, l'esenzione del pagamento
della tassa automobilistica per i soggetti con ridotte o impedite
capacità motorie permanenti è stata introdotta dalla legge 449/1997
con la condizione dell'adattamento dei veicoli alla guida o al
trasporto in funzione delle limitazioni rilevate dalla competente
Commissione medica, a meno che il disabile, con la limitazione
motoria, sia un minore, nel qual caso è sempre ammesso.
Successivamente, nel 2000, queste agevolazioni sono state estese
ai soggetti con disabilità psichica e mentale di gravità tale da
aver determinato il riconoscimento dell'indennità di
accompagnamento e agli invalidi con gravi limitazioni della
capacità di deambulazione o affetti da pluri-amputazioni, a
prescindere dall'adattamento del veicolo, che invece rimane
elemento essenziale per quei soggetti che, pur affetti da una
ridotta o impedita capacità motoria permanente, non siano stati
dichiarati portatori di grave limitazione della capacità di
deambulazione, come ribadito dall'Agenzia delle Entrate con
circolare 11 maggio 2001, n. 46.
Oltre a questo, bisogna anche ricordare che la persona disabile
con ridotte o impedite capacità motorie permanenti, sia in qualità
di guidatore che di passeggero, può usufruire di ulteriori
agevolazioni fiscali, quali l'esenzione del pagamento dell'IRT,
dell'applicazione dell'Iva agevolata al 4% sull'acquisto del
veicolo e la detrazione IRPEF della spesa sostenuta,
indipendentemente dalla gravità della disabilità o della fruizione
o meno dell'indennità d'accompagnamento, ma solo ed esclusivamente
se i veicoli vengono adattati in funzione della disabilità
motoria.
Ciò detto, va poi ricordato che l'articolo 5, comma 2, del
decreto legislativo 20 novembre 2017 n. 184 (Norme di attuazione
dello Statuto speciale della Valle d'Aosta-Vallée d'Aoste in
materia di coordinamento e di raccordo tra la finanza statale e
regionale) dispone che la competenza a disciplinare la tassa
automobilistica regionale è trasferita alla Regione Valle
d'Aosta-Vallée d'Aoste entro i limiti massimi della manovrabilità
previsti dalla legislazione statale.
Esiste quindi una facoltà teorica per l'Amministrazione
regionale di disporre ulteriori estensioni delle detrazioni o
esenzioni relative a questo tributo, ma contrastano con questa
possibilità e considerazioni di sostenibilità e di equità,
considerazioni che evidentemente sono generali, visto che non
risulta che nessuna Regione abbia operato in tal senso, come è
emerso anche dal confronto effettuato dalla struttura competente
con i competenti uffici del Friuli Venezia Giulia, Lazio, Liguria,
Lombardia, Piemonte, Toscana, Veneto e della Provincia Autonoma di
Bolzano.
Infatti, l'Amministrazione regionale si è attenuta alla norma
statale per cui la
ratio
dell'esenzione del bollo, per i
soggetti per i quali si è in presenza di una limitazione motoria ma
non di un'impossibilità a deambulare, è la concessione di un
ristoro dell'aggravio economico che il soggetto ha dovuto sostenere
per acquistare un veicolo adattato o adattare un veicolo già
esistente, al fine di conservare il diritto alla mobilità.
Inoltre, la categoria dei soggetti per i quali le Commissioni
mediche hanno rilevato una limitazione motoria è assai ampia: ad
oggi infatti nel territorio regionale i soggetti in argomento sopra
i 18 anni risultano essere 1.555, che erano già i numeri che ci
eravamo detti nello scorso confronto. Soprattutto è molto
eterogenea, in quanto raggruppa soggetti con moltissime limitazioni
con altri per i quali la limitazione motoria rappresenta un
rilevante svantaggio personale, lavorativo e sociale.
Oltre all'aspetto della sostenibilità economica ancora da
approfondire, si pone anche un aspetto di equità di trattamento,
non apparendo ragionevole mettere tutti i soggetti sullo stesso
piano ed ipotizzare una modifica della normativa che porti a
prescindere dall'adattamento del veicolo al fine della concessione
dell'esenzione in argomento.
L'esenzione, infine, come già indicato in precedenti riscontri,
va dunque interpretata come una misura compensativa degli oneri
sostenuti per l'adattamento del veicolo.
Presidente -
Consigliere Manfrin.
Manfrin (LEGA VDA) -
Grazie Presidente per la sua
risposta.
Io vorrei condensare la sua risposta, e la ringrazio anche per
essere entrato nello specifico, però non posso dichiararmi
soddisfatto perché lei ha ammesso che c'è la possibilità di
manovrare, lei l'ha descritta come una possibilità teorica di
manovrare, e poi ha aggiunto: "Però ci siamo confrontati con le
altre Regioni e nessuno l'ha fatto".
Il fatto che nessuno lo abbia fatto non significa che non sia un
qualcosa da fare, perché, giustamente, nei numeri che lei ha
ricordato, circa 1.500 persone che hanno ottenuto l'esenzione per
il bollo auto perché hanno una disabilità e hanno acquistato il
veicolo con degli accorgimenti tecnici che permettono loro di
guidare... in realtà da questi numeri abbiamo alcune decine di
persone che rimangono escluse: non sono centinaia di migliaia, sono
poche decine di persone che rimangono escluse, ma su cui
evidentemente pesa quest'ulteriore aggravio di costi che lei
giustamente ha definito quasi come un ristoro; lei dice: "Gli
togliamo 200-300 euro in un anno di ristoro per le spese sostenute
per acquistare un mezzo o per adattarlo".
Come potrà immaginare, acquistare un mezzo
ex novo
o
adattare un mezzo vecchio che sia già alle condizioni della persona
che lo possiede per poterlo guidare, di certo non vede un suo
ristoro nel mancato pagamento del bollo di un anno, ma neanche di
dieci anni; purtroppo sono operazioni che sono particolarmente
costose.
Il principio quindi non è quello del ristoro dei costi
sostenuti, questo è un principio che lei ha introdotto, Presidente,
di cui lei ci ha parlato qui in Aula, ma che in realtà non vede una
sua
ratio
alla base delle disposizioni. In realtà, quello è
semplicemente un ulteriore aiuto che la comunità dà a chi ha
purtroppo delle difficoltà di movimento e che quindi con quel costo
in meno, che non è un costo sesquipedale, ma è comunque un costo da
sostenere, permette di avere un aiuto in più rispetto alla
mobilità.
Noi ovviamente continuiamo ad essere persuasi della necessità di
estendere l'esenzione del bollo anche alle persone che non devono
adattare il proprio mezzo, ma che si trovino in una condizione di
disabilità, così appunto come definita dalle norme vigenti, e
riteniamo che su questo si debba fare un passo in più, che permetta
a chi si trova in quella condizione di avere un aiuto ulteriore e
chi si trova in una condizione di una ridotta possibilità di
muoversi, o anche nella condizione di essere accompagnato da un
familiare o da un parente, che lo accompagna in tutte le sue
necessità quotidiane - per esempio pensiamo a un non vedente che
evidentemente non potrà guidare ma dovrà necessariamente essere
accompagnato -, quello può essere un aiuto concreto che daremo.
Mi dispiace che non si voglia andare in quella direzione, ma noi
ovviamente continuiamo ad essere persuasi che sia la direzione
giusta e continueremo ad insistere e cercheremo di ottenere quello
che abbiamo già presentato con l'ordine del giorno che abbiamo
ricordato con quest'interrogazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK