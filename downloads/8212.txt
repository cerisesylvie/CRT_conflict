Consiglio Regionale della Valle d'Aosta - Oggetto del Consiglio n. 2653 del 26 febbraio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2653 del 26 febbraio 1987 - Resoconto
OGGETTO N. 2653/VIII - "VOTO DEL CONSIGLIO REGIONALE DELLA
VALLE D'AOSTA PER LA CONCESSIONE A NELSON MANDELA DEL PREMIO NOBEL
PER LA PACE". (Approvazione di mozione).
PRESIDENTE:
Do lettura del testo della mozione presentata
dai Consiglieri Dolchi, Mafrica, Cout e Millet:
MOZIONE
RICORDATE le posizioni già assunte dal Consiglio regionale della
Valle d'Aosta di deplorazione e condanna del regime di apartheid
esistenti nel Sud-Africa;
RIBADITA la necessità di rinnovare ancora una volta un tale
impegno, quale contributo morale e civile alla lotta contro la
segregazione razziale, perpetrata dal regime di Botha che
rappresenta inoltre un pesante elemento di destabilizzazione per
tutta l'Africa Australe;
PRESO ATTO dell'iniziativa avanzata nell'assemblea della CEE di
Atene di proporre per il premio NOBEL per la pace Nelson Mandela,
in carcere da 24 anni, simbolo della lotta del popolo sudafricano,
cittadino onorario di Roma e di altre città italiane, personalità
cui il mondo intero riconosce il prestigio necessario per condurre
in porto un negoziato che avvii a soluzione la questione
sudafricana;
Il Consiglio regionale della Valle d'Aosta
DELIBERA
di sostenere la candidatura di Nelson Mandela per il Premio
Nobel per la Pace, inviando l'espressione di tale volontà -
contenuta nella presente mozione - al Comitato per il Premio Nobel
di Oslo. (Norvegia).
PRESIDENTE
: Prima di dare la parola al Vice Presidente
Dolchi per l'illustrazione della mozione, mi corre l'obbligo di
informare il Consiglio che questa mozione è stata presentata in
vari altri Consigli regionali, che hanno dato il loro parere
favorevole, a seguito di una direttiva, chiamiamola così, della
CEE.
Ha chiesto di parlare il Vice Presidente Dolchi, ne ha
facoltà.
DOLCHI - (P.C.I.):
Colleghi Consiglieri, Signor
Presidente, mi ha preceduto il Presidente del Consiglio,
richiamando un invito della CEE e dell'Associazione
Africa-Caraibi-Pacifico, che nel corso di una riunione ad Atene
hanno proposto per la concessione del Premio Nobel per la Pace il
sudafricano Nelson Mandela.
Farei un torto alla intelligenza e alla conoscenza dei colleghi
se facessi la storia dell'apartheid in Sudafrica e l'illustrazione
della figura di Nelson Mandela. Vorrei quindi sottolineare che la
nostra mozione si riferisce chiaramente alla iniziativa della CEE e
chiede al Consiglio regionale della Valle d'Aosta di sostenere
questa candidatura per il Premio Nobel per la Pace presso il
Comitato per il Premio Nobel di Oslo. D'altra parte, il Consiglio
regionale della Valle d'Aosta si è già in altre occasioni
pronunciato contro il razzismo ed ha condannato le leggi
sull'apartheid.
Quindi, mi limiterò a ricordare che questo nostro appoggio alla
candidatura di Nelson Mandela ha un profondo significato. Nelson
Mandela è il più vecchio prigioniero politico del mondo, ha
iniziato il suo venticinquesimo anno di prigionia in Sudafrica, e,
considerando che il Premio Nobel per la Pace era stato attribuito
al grande leader antiapartheid Alberto Lutuli, dopo il
provvedimento di bando decretato contro di lui dal regime di
Pretoria, si ritiene che questa figura possa rappresentare la lotta
di tutto un continente per l'affermazione dei suoi diritti di
storia, di libertà e di civiltà.
Vorrei ricordare - e lo aveva annunciato il Presidente del
Consiglio - che circa otto mesi fa, in una grande manifestazione
internazionale, una delegazione della Valle d'Aosta aveva ricordato
queste posizioni, che si erano già manifestate da parte della
Regione Valle d'Aosta, e il Presidente del Consiglio Bondaz aveva
(cito solo una frase) richiamato queste posizioni del Consiglio
regionale dicendo: "il voto della Valle d'Aosta è stato una
protesta motivata, ma anche un atto ben preciso da parte della
nostra minoranza etnica e linguistica che si riconosce pienamente
in tutte le battaglie volte a dare spazio alle libertà civili e
allo spirito di solidarietà che deve permeare gli esseri
umani".
Vorrei solo aggiungere che siamo perfettamente coscienti che il
Premio Nobel assegnato a Nelson Mandela forse non modifica la
situazione in Sudafrica, ma siamo altrettanto convinti che, come
hanno già fatto tanti comuni e tante regioni italiane, l'appoggio
che diamo a questa iniziativa possa segnare un ulteriore momento
per l'affermazione dei diritti di libertà e civiltà, che devono
albergare nel nostro mondo.
PRESIDENTE
: Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Per esprimere la mia
soddisfazione per la presentazione di questa mozione. Avevo
presentato alcuni mesi fa una mozione che riguardava Nelson
Mandela, che ormai vive in carcere da oltre trent'anni, e che era
stata approvata dal Consiglio regionale; pertanto, ritengo che
questa mozione vada in questo senso. Sostenere la candidatura per
il Premio Nobel per un leader importante, che ha combattuto e
combatte in una posizione di debolezza il razzismo in Sudafrica,
ritengo che sia uno dei momenti qualificanti del Consiglio
regionale; pertanto, voterò la mozione, ringraziando anche il
Partito Comunista di essersi fatto promotore di tale iniziativa in
Consiglio regionale.
PRESIDENTE
: È chiusa la discussione generale. Ha chiesto
di parlare il Presidente della Giunta, ne ha facoltà.
ROLLANDIN - (U.V.):
Je crois qu'on ne peut qu'être
d'accord sur le contenu de cette motion, surtout en considérant que
les différentes délibérations, qui ont déjà été adoptées de la part
des différents Conseils, ont eu le même essor. Je crois tout de
même qu'il faudrait se rappeler de ce qu'il se passe un peu partout
et, en soulignant le symbole que représente le Prix Nobel à un
ancien prisonnier qui lutte pour certains droits, on veut se
rappeler de tous ceux qui en même temps luttent pour avoir le droit
de s'exprimer, d'être libres, de survivre. C'est dans ce sans qu'on
va voter cette motion.
PRESIDENTE
: Pongo in votazione la mozione in oggetto:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
PRESIDENTE:
I lavori sono terminati, i Consiglieri
verranno riconvocati a domicilio.
La seduta è tolta.
L'adunanza termina alle ore 19,53.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK