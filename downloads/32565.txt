Consiglio Regionale della Valle d'Aosta - Oggetto del Consiglio n. 1250 del 9 giugno 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1250 del 9 giugno 2010 - Resoconto
OGGETTO N. 1250/XIII - Disegno di legge: "Definizione dei
criteri per l'accertamento, la valutazione e l'indennizzo dei danni
provocati dagli animali predatori al patrimonio zootecnico, e per
l'attuazione di misure preventive".
DISPOSIZIONI GENERALI
Articolo 1
(Oggetto)
1. La Regione autonoma Valle d'Aosta/Vallée d'Aoste
definisce, con la presente legge, i criteri e le procedure per
l'accertamento e la valutazione dei danni provocati dagli animali
predatori al patrimonio zootecnico e per l'erogazione del relativo
indennizzo, nonché i criteri e le procedure per la concessione di
contributi volti all'attuazione di misure preventive finalizzate a
mitigare l'impatto della fauna selvatica sul patrimonio
zootecnico.
2. Gli indennizzi e i contributi di cui al comma 1 sono
concessi ai sensi del regolamento (CE) n. 1535/2007 della
Commissione, del 20 dicembre 2007, relativo all'applicazione degli
articoli 87 e 88 del trattato CE agli aiuti de minimis nel settore
della produzione dei prodotti agricoli, pubblicato nella Gazzetta
ufficiale dell'Unione europea n. L 337 del 21 dicembre
2007.
3. Fino al 31 dicembre 2010 gli indennizzi e i contributi di
cui al comma 1 sono concessi, sotto forma di aiuti di importo
limitato, subordinatamente all'entrata in vigore del quadro di
riferimento temporaneo statale relativo alla comunicazione della
Commissione europea n. 2009/C 261/02 del 31 ottobre 2009 che
modifica il quadro di riferimento temporaneo comunitario per le
misure di aiuto di Stato a sostegno dell'accesso al finanziamento
nell'attuale situazione di crisi finanziaria ed economica e nel
rispetto delle condizioni ivi previste.
Articolo 2
(Ambito di applicazione)
1. Le disposizioni della presente legge trovano applicazione
per i danni arrecati dagli animali predatori al patrimonio
zootecnico presente sul territorio regionale, ad esclusione delle
aree interne al Parco nazionale Gran Paradiso e al Parco naturale
del Mont Avic, nel cui territorio l'indennizzo dei danni provocati
dagli animali predatori è a carico degli enti gestori ai sensi
degli articoli 15, comma 3, della legge 6 dicembre 1991, n. 394
(Legge quadro sulle aree protette), e 22, comma 1, della legge
regionale 30 luglio 1991, n. 30 (Norme per l'istituzione di aree
naturali protette).
2. Le disposizioni relative ai contributi per l'attuazione di
misure preventive trovano applicazione su tutto il territorio della
Regione, ivi comprese le aree interne ai parchi naturali.
Articolo 3
(Definizioni)
1. Ai fini della presente legge, si intendono per:
a) patrimonio zootecnico: gli ovini, i caprini, i bovini, gli
equini e altre specie di interesse zootecnico, nonché i cani da
lavoro, quali i cani da conduzione e i cani da protezione delle
greggi;
b) animali predatori: il lupo, la lince, la volpe e i cani
randagi che hanno assunto comportamenti selvatici, e per i quali
non è possibile risalire al legittimo proprietario;
c) misure preventive: le operazioni compatibili con
l'orografia del territorio regionale finalizzate a mitigare
l'impatto degli animali predatori sul patrimonio
zootecnico.
Articolo 4
(Governo del bestiame)
1. Al fine di incentivare la custodia dei capi di bestiame, i
proprietari degli allevamenti delle specie di cui all'articolo 3,
comma 1, lettera a), entro il 31 ottobre di ogni anno, devono
riportare nelle strutture di fondovalle i capi monticati e, entro
il successivo 31 dicembre, devono comunicare alla struttura
regionale competente in materia di zootecnia il numero degli
eventuali capi smarriti durante il periodo di monticazione, pena la
revoca, per l'anno in corso, dei benefici di cui alla presente
legge, ai sensi degli articoli 10 e 16.
CAPO II
INDENNIZZO PER DANNI AL PATRIMONIO ZOOTECNICO
Articolo 5
(Beneficiari)
1. Possono beneficiare dell'indennizzo di cui al presente
capo i proprietari degli allevamenti delle specie di cui
all'articolo 3, comma 1, lettera a), iscritti all'anagrafe
regionale del bestiame.
Articolo 6
(Divieto di cumulo)
1. L'indennizzo non è cumulabile con altri benefici, anche di
natura assicurativa, previsti per il medesimo evento
dannoso.
Articolo 7
(Importi)
1. La Giunta regionale, con propria deliberazione, stabilisce
il valore commerciale di riferimento per le specie di animali di
cui all'articolo 3, comma 1, lettera a).
2. L'indennizzo è pari al 100 per cento del valore
commerciale del capo predato, aumentato del 10 per cento qualora
l'animale sia gravido; sono altresì rimborsati gli eventuali costi
di smaltimento degli animali abbattuti, debitamente
documentati.
3. Nel caso di animali feriti, l'indennizzo è pari al 100 per
cento delle spese veterinarie e farmaceutiche sostenute e
documentate.
Articolo 8
(Richiesta di constatazione del danno)
1. Entro ventiquattr'ore dal ritrovamento dell'animale
predato, i soggetti di cui all'articolo 5 segnalano l'evento
dannoso alla stazione forestale competente per territorio, ai fini
della constatazione del danno, e al servizio veterinario
dell'Azienda regionale sanitaria USL della Valle d'Aosta (Azienda
USL), per gli aspetti legati alle norme sanitarie.
2. A seguito della segnalazione, la stazione forestale
competente provvede ad inoltrare la richiesta di sopralluogo per
l'accertamento del danno al personale tecnico della struttura
regionale competente in materia di fauna selvatica, di seguito
denominata struttura competente, che provvede entro le successive
ventiquattr'ore; del sopralluogo è redatto apposito verbale, una
copia del quale è allegata alla domanda di indennizzo.
3. Nelle more dell'effettuazione del sopralluogo, i soggetti
di cui all'articolo 5 non devono spostare o manipolare la carcassa
dell'animale predato e devono recuperare l'identificativo
dell'animale, se presente.
Articolo 9
(Presentazione della domanda)
1. La domanda di indennizzo è presentata alla struttura
competente entro dieci giorni dal rilascio del verbale di
accertamento del danno; nell'ipotesi in cui il danno si sia
verificato durante il periodo di monticazione, la domanda di
indennizzo può essere presentata entro il 15 novembre dell'anno in
cui si è verificato l'evento dannoso, fatto salvo quanto previsto
all'articolo 8, comma 1.
2. La struttura competente, entro sessanta giorni dal
ricevimento della domanda, valuta l'ammissibilità della medesima e
procede alla valutazione del danno e all'erogazione
dell'indennizzo.
3. Nel caso di animali dispersi a seguito di un presunto
attacco da parte di animali predatori, il proprietario può
denunciarne la scomparsa segnalando tempestivamente alla stazione
forestale competente per territorio ogni informazione utile alla
ricostruzione dell'accaduto, in particolare eventuali anomalie di
comportamento degli animali e avvistamenti di predatori nella zona;
la struttura competente procede, previa istruttoria, alla
valutazione del danno e all'erogazione del contributo solo nel caso
in cui vi siano sufficienti elementi per sostenere l'ipotesi di
avvenuta predazione.
4. L'indennizzo è corrisposto per i soli animali per i quali
i tecnici incaricati verifichino, in sede di sopralluogo, la morte
o il ferimento ad opera di animali predatori, fatto salvo quanto
previsto al comma 3.
Articolo 10
(Revoca dell'indennizzo)
1. La somma percepita a titolo di indennizzo deve essere
utilizzata, entro due anni dalla data di erogazione
dell'indennizzo, per la reintegrazione dei capi perduti con capi
della medesima razza o con razze autoctone, anche attraverso la
rimonta interna all'allevamento, pena la revoca
dell'indennizzo.
2. La revoca comporta l'obbligo di restituire, entro sessanta
giorni dalla comunicazione del relativo provvedimento, l'intero
ammontare dell'indennizzo percepito, maggiorato degli interessi
riferiti al periodo intercorrente tra la data di erogazione del
medesimo e la data del provvedimento di revoca, calcolati sulla
base della media ponderata del tasso ufficiale di riferimento per
il periodo in cui si è beneficiato dell'indennizzo.
3. Nel provvedimento di revoca sono fissate le eventuali
condizioni di rateizzazione, in un periodo comunque non superiore a
ventiquattro mesi.
4. La revoca dell'indennizzo può essere disposta anche in
misura parziale, purché proporzionale all'inadempimento
riscontrato.
5. La disposizione di cui al comma 1 non si applica qualora i
beneficiari dell'indennizzo abbiano cessato la propria attività,
previa comunicazione alla struttura regionale competente in materia
di zootecnia.
6. La struttura competente dispone, in qualsiasi momento,
anche a campione, idonei controlli allo scopo di accertare il
rispetto dell'obbligo di cui al comma 1, nonché la veridicità delle
dichiarazioni rese dai soggetti beneficiari in sede di
presentazione della domanda.
CAPO III
MISURE PREVENTIVE
Articolo 11
(Beneficiari)
1. Possono beneficiare dei contributi di cui al presente capo
i proprietari e i conduttori degli allevamenti delle specie di cui
all'articolo 3, comma 1, lettera a), iscritti all'anagrafe
regionale del bestiame che intendono attuare le misure preventive
di cui all'articolo 12.
Articolo 12
(Definizione delle misure preventive)
1. Possono essere concessi contributi per l'attuazione delle
seguenti misure preventive:
a) acquisto di recinzioni atte al contenimento degli
animali;
b) acquisto di cani da guardiania, appartenenti alle razze
maremmano-abruzzese o montagna dei Pirenei, addestrati
adeguatamente alla convivenza e alla protezione delle
greggi;
c) presenza stabile in alpeggio di un pastore, proprietario o
conduttore degli animali o salariato, durante il periodo della
monticazione, addetto alla gestione e alla sorveglianza delle
greggi.
2. Sono altresì ammesse a contributo le spese per il
trasporto in elicottero del materiale necessario all'attuazione
della misura di cui al comma 1, lettera a), in zone non
raggiungibili con altri mezzi, e le spese veterinarie e per
l'acquisto di cibo per i cani da guardiania.
3. La struttura competente può concedere contributi per
ulteriori misure preventive proposte, anche a titolo sperimentale,
dai proprietari o dai conduttori degli allevamenti delle specie di
cui all'articolo 3, comma 1, lettera a), e concordate con la
struttura stessa e con la struttura regionale competente in materia
di zootecnia.
4. Qualora a seguito dell'attuazione delle misure preventive
di cui ai commi 1 e 3 la presenza degli animali predatori continui
ad arrecare gravi danni al patrimonio zootecnico, la Giunta
regionale, con propria deliberazione, sentito l'Istituto superiore
per la protezione e la ricerca ambientale, può disporre
l'attuazione di metodi ecologici di intimidazione dei predatori,
quali, in particolare, gli spari a salve o con proiettili a scopo
dissuasivo.
5. La deliberazione di cui al comma 4 specifica altresì i
mezzi e i metodi ecologici di intimidazione, le circostanze di
tempo e di luogo, gli organi incaricati all'esecuzione delle
operazioni, nonché i controlli e le forme di vigilanza.
Articolo 13
(Suddivisione del territorio)
1. Ai fini dell'erogazione dei contributi per l'attuazione
delle misure preventive di cui all'articolo 12, il territorio
regionale è suddiviso nelle seguenti zone, in relazione alla
presenza del lupo o della lince:
a) rossa, nella quale la loro presenza è accertata;
b) gialla, nella quale sono stati riscontrati danni causati
da animali predatori di passaggio ovvero vi sono indizi circa la
loro presenza;
c) verde, potenzialmente idonea alla loro presenza.
2. La Giunta regionale, con propria deliberazione, sulla base
dei dati dell'attività di monitoraggio sul lupo e sulla lince
effettuata dalla struttura competente, definisce la suddivisione
del territorio ai sensi del comma 1.
Articolo 14
(Criteri di erogazione dei contributi)
1. I contributi sono concessi anche cumulativamente per
l'attuazione contemporanea di più misure preventive.
2. L'erogazione dei contributi è subordinata alla
dichiarazione del beneficiario di non usufruire di altre forme di
contribuzione per l'attuazione della medesima misura
preventiva.
3. Entro sessanta giorni dalla data di entrata in vigore
della presente legge, la Giunta regionale, con propria
deliberazione, da pubblicare nel Bollettino ufficiale della
Regione, stabilisce i criteri e le modalità per l'erogazione dei
contributi, tenuto conto della suddivisione del territorio di cui
all'articolo 13, nonché ogni altro aspetto, anche procedimentale,
preordinato all'erogazione dei medesimi, ivi compresa la
documentazione di spesa da esibire.
Articolo 15
(Presentazione della domanda)
1. La domanda diretta all'ottenimento dei contributi è
presentata alla struttura competente indicando le misure preventive
che si intendono attuare e le relative modalità di
realizzazione.
2. Entro sessanta giorni dal ricevimento della domanda, la
struttura competente verifica la completezza e la regolarità della
stessa e ne valuta l'ammissibilità, disponendo la concessione o il
diniego del contributo.
3. L'erogazione dei contributi è subordinata alla verifica
della completezza e della regolarità della documentazione di spesa
esibita dal beneficiario.
Articolo 16
(Controlli)
1. Al fine di verificare le modalità di attuazione delle
misure preventive, la struttura competente, anche avvalendosi del
Corpo forestale della Valle d'Aosta, effettua controlli, anche a
campione, potendo, a tale scopo, accedere liberamente ai luoghi
interessati e prendere visione della documentazione
necessaria.
2. Qualora il beneficiario non abbia provveduto alla corretta
attuazione delle misure preventive, il dirigente della struttura
competente assegna un termine per la regolarizzazione delle carenze
riscontrate; la mancata regolarizzazione comporta la revoca del
contributo.
3. La revoca comporta l'obbligo di restituire, entro sessanta
giorni dalla comunicazione del relativo provvedimento, l'intero
ammontare del contributo percepito, maggiorato degli interessi
riferiti al periodo intercorrente tra la data di erogazione del
medesimo e la data del provvedimento di revoca, calcolati sulla
base della media ponderata del tasso ufficiale di riferimento per
il periodo in cui si è beneficiato del contributo.
4. Nel provvedimento di revoca sono fissate le eventuali
condizioni di rateizzazione, in un periodo comunque non superiore a
ventiquattro mesi.
5. La revoca dell'aiuto può essere disposta anche in misura
parziale, purché proporzionale all'inadempimento
riscontrato.
Articolo 17
(Assistenza tecnica)
1. La struttura competente, in collaborazione con la
struttura regionale competente in materia di zootecnia e le
associazioni regionali degli allevatori, fornisce assistenza
tecnica per l'attuazione delle misure preventive e il loro corretto
utilizzo.
2. L'assistenza tecnica ricomprende, in particolare:
a) la consulenza tecnica agli allevatori interessati;
b) i corsi di formazione per gli allevatori;
c) la raccolta e la diffusione di esperienze relative
all'utilizzo delle misure preventive;
d) il coordinamento dell'attuazione delle misure
preventive.
3. Ai fini di cui al presente articolo, la struttura
competente può avvalersi di tecnici esterni e di istituti pubblici
e privati, specializzati nella materia.
Articolo 18
(Informazione)
1. La Regione organizza campagne di informazione e di
sensibilizzazione sul modo di vita degli animali selvatici, sui
loro bisogni, sulla loro protezione, sulle attività agricole e
pastorali tradizionali di montagna, sulla loro importanza per
l'economia e per la conservazione del territorio e sulle loro
esigenze organizzative, dalle quali discende la necessità di
realizzare la coesistenza della fauna selvatica, con particolare
riferimento agli animali predatori, con l'agricoltura tradizionale
di montagna e il patrimonio zootecnico.
CAPO IV
DISPOSIZIONI FINALI
Articolo 19
(Disposizioni finanziarie)
1. L'onere complessivo derivante dall'applicazione della
presente legge è determinato in annui euro 50.000 a decorrere
dall'anno 2010.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2010/2012 nelle UPB 1.10.2.10 (Interventi per la
promozione e la tutela della zootecnia), 1.3.1.13 (Consulenze studi
e collaborazioni tecniche) e 1.11.8.11. (Interventi di formazione
professionale a valere sul fondo per le politiche del lavoro) e al
finanziamento dell'onere si provvede mediante l'utilizzo delle
risorse iscritte nell'UPB 1.14.5.20 (Interventi per la tutela del
patrimonio forestale e faunistico) del medesimo bilancio.
3. I proventi derivanti dagli articoli 10, comma 2 e 16,
comma 3 sono introitati nello stato di previsione delle entrate del
bilancio della Regione.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 20
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président
- La parole au rapporteur, le Conseiller
Prola.
Prola (UV)
- Merci, M. le Président.
Ce projet de loi fournit un cadre normatif de référence afin
d'assurer le soutien et la sauvegarde du patrimoine zootechnique, à
la lumière des conditions micro environnementales qui ont changées
de part la présence de prédateurs sur le territoire régional et qui
sont exclusivement dues à des dynamiques d'évolution écologiques et
fauniques naturelles. Cette intervention législative complète le
cadre normatif en matière de préjudices causés aux productions et
aux fonds agricoles par la faune sauvage, composée actuellement par
la loi régionale n° 64 de 1994 et par le règlement régional n° 7 de
2005, ainsi que par le Plan régional faunique et de la chasse pour
le quinquennat 2008/2012.
A l'origine, le projet de loi avait été notifié à la Commission
européenne pour un avis de compétence. A la suite des diverses
observations de cette dernière, il a été décidé de prévoir des
aides pour les dégâts et les mesures de prévention en régime
de
minimis
; suite a la situation de crise financière et
économique, la limite du régime
de minimis
a été
actuellement élevée, jusqu'au 31 décembre 2010, en tant que mesure
anti-crise, de 7.500 euros a 15.000 euros par entreprise dans le
triennat. La présente intervention normative s'est rendue
nécessaire suite à un retour certifié et à une installation non
migratoire dans les vallées de Valsavarenche, Rhêmes et Cogne d'une
bande de loups.
La première fois qu'un loup a été vu avec certitude en Vallée
remonte a 2004 dans la zone aux environs du Mont Fallère. Depuis
lors, des traces de leur présence se sont succédées avec continuité
avec des signalisations provenant du Corps forestiers et des
chasseurs. A partir de 2005/2006, les gardiens du Parc national du
Grand Paradis ont commencé à trouver des signes pouvant être
rapportés à la présence du loup. La présence des loups fut
certifiée au cours de l'été 2007 et maintenant nous assistons a la
présence de trois-quatre exemplaires. Par conséquent, outre aux
nombreuses attaques dues à la présence de groupes de chiens
errants, des attaques sur des animaux sauvages et des prédations au
patrimoine zootechnique par la bande de loups présente dans les
vallées précédemment citées ont été mises en évidence.
In particolare il comparto zootecnico interessato è quello
ovi-caprino. L'allevamento ovi-caprino ha radici molto antiche ed è
profondamente radicato nel tessuto economico e sociale della nostra
regione. In questi ultimi anni, il settore conosce un buon
incremento di numero di capi allevati e registra una consistenza di
5.000 caprini e di 3.000 ovini. Il settore ovi-caprino costituisce
dunque una realtà importante, non solo dal punto di vista
produttivo, ma anche di notevole interesse ambientale, esercitando
la tutela soprattutto delle zone più marginali dove maggiore è il
danno derivante dall'abbandono della montagna. L'ovinicoltura
infatti, oltre ad essere la più antica attività zootecnica
praticata dall'uomo, che gli ha permesso e gli permette di
trasformare biomasse di vegetali in prodotti a lui utili, ha oggi
un ruolo che i tecnici tendono a valorizzare in quanto elemento di
ottimizzazione dell'ecosistema.
Una gestione integrata del territorio, che preveda il
mantenimento degli equilibri idrogeologici e biologici necessari a
prevenire i dissesti ed anche la valorizzazione di alcune aree ad
uso ricreativo è ormai indispensabile per cogliere tutte le
potenzialità ad esso legate, sia dal punto di vista produttivo, sia
da quello ambientale.
La funzione dell'attività di pastorizia è rilevante in tutte le
situazioni di uso integrato del territorio nelle quali, ad una
maggior complessità di gestione, fa riscontro un maggior equilibrio
ambientale. L'ovinicoltura, grazie alla sua grande capacità di
adattamento ai diversi sistemi di allevamento e alle più varie
condizioni ambientali, può svolgere un ruolo di grande rilevanza
per il mantenimento dell'habitat montano, essendo in grado di
utilizzare quelle risorse che altre specie animali di interesse
zootecnico non sfruttano più. Conosciuti e apprezzati sono infatti
gli effetti positivi che il pascolamento ovino esercita sulla
biodiversità del paesaggio, proprio nelle aree meno accessibili,
marginali e non adatte ai bovini. La conservazione di delicati
equilibri ecologici viene resa possibile dalla presenza
dell'uomo-allevatore, dalla presenza di animali e dalla
destinazione a pascolo e prato-pascolo di aree poco utilizzate.
Questa potenzialità dell'allevamento zootecnico, e in
particolare ovino e caprino, meritevole anche dal punto di vista
socio-politico oltre che ambientale, necessita di una giusta
attenzione e di aiuti tecnici per assicurare la coesistenza delle
tecniche di allevamento zootecnico tradizionali con l'attuale
problema della fauna selvatica e, in particolare, con i predatori.
È in questo contesto, cogliendo i segnali che provengono delle
osservazioni delle dinamiche naturali e sociali, che si evidenzia
la necessità di introdurre e rafforzare la politica degli aiuti al
settore, tentando di far convivere e integrare nella maniera più
coerente possibile la fauna selvatica con gli animali
domestici.
Per arrivare al presente disegno di legge si è partiti ad
analizzare la tematica in questione, già nell'agosto 2006, con uno
studio sull'organizzazione ed il coordinamento delle operazioni e
delle tecniche di difesa delle greggi dai predatori in relazione
alla particolare realtà valdostana. È stata costituita inoltre una
commissione apposita presieduta dal dirigente della Direzione
flora, fauna, caccia e pesca e composta dal Direttore dello
sviluppo zootecnico, dal Direttore dell'AREV, dai rappresentanti
dell'ente Parco naturale Mont Avic e dell'ente Parco nazionale Gran
Paradiso e dai rappresentanti degli allevatori ovi-caprini. Abbiamo
avuto, in seguito, una serie di audizioni in III Commissione in cui
sono stati ascoltati tutti gli attori interessati al problema e il
disegno di legge è stato poi sottoposto alla Consulta faunistica
regionale. In particolare si tratta di un testo che ha il fine di
coadiuvare gli allevatori di ovini, caprini, bovini, equini e altre
specie di interesse zootecnico, nel periodo della monticazione nel
Parco e sul restante territorio della Valle d'Aosta con un'azione
di accertamento, di valutazione e di risarcimento dei danni
provocati dagli animali predatori al patrimonio zootecnico, nonché
di attuazione di misure di prevenzione degli stessi.
Entrando nel merito del disegno di legge, che rispetta tutte le
disposizioni normative in materia di conservazione della fauna
protetta e degli animali selvatici in genere, si possono
evidenziare i seguenti aspetti positivi:
- si evitano restrizioni all'allevamento degli animali da
reddito provvedendo al mantenimento ed alla protezione delle razze
autoctone, comprese quelle a limitata diffusione in via di
estinzione;
- si prevedono indennizzi pari al 100 percento delle perdite
subite e il risarcimento delle spese veterinarie in caso di
ferimenti; sono rimborsati i capi predati con un indennizzo pari al
100 percento del valore commerciale aumentato del 10 percento nel
caso in cui l'animale sia gravido;
- si valorizza l'impegno degli allevatori introducendo la
possibilità di incentivare la reintegrazione dei capi perduti con
la propria rimonta interna;
- si creano le condizioni che permetteranno di ridurre al minimo
i conflitti tra fauna selvatica e allevamento, con l'introduzione
di misure preventive atte a mitigare l'impatto degli animali
predatori sul patrimonio zootecnico. Nel dettaglio, sono previste
le recinzioni idonee per il contenimento degli animali al pascolo,
il cane da guardia adeguatamente addestrato alla convivenza e alla
protezione delle greggi e la presenza costante in alpeggio del
pastore. Attraverso queste misure si migliora la conduzione stessa
dell'allevamento con un migliore utilizzo dei pascoli, un aumento
di livello di benessere animale ed una maggior razionalizzazione
dell'organizzazione aziendale;
- vengono introdotti metodi ecologici di intimidazione in
situazioni particolari;
- sono previste attività di consulenza tecnica, corsi di
formazione agli allevatori per introdurre nuovi elementi di
conoscenza della problematica ed attuare in maniera corretta le
misure preventive;
- vengono organizzate campagne di informazione e di
sensibilizzazione sulla tematica con particolare riferimento ai
modi di vita degli animali selvatici, sui loro bisogni e sulla
necessità di realizzare l'obbligatoria convivenza con gli animali
predatori;
- vengono organizzate campagne di informazione e di
sensibilizzazione sulle attività agricole e pastorali tradizionali
di montagna, sulla loro importanza per l'economia e la
conservazione del territorio e sulle esigenze organizzative delle
aziende;
- le procedure sono predisposte nell'ottica di una
semplificazione burocratica cercando di dare risposte in tempi
certi e brevi.
Il disegno di legge si compone di 20 articoli, suddivisi i 4
capi. Il capo I, composto di quattro articoli, reca le disposizioni
generali, le finalità ed i criteri di erogazione dei contributi.
Vengono escluse le aree interne del Parco nazionale del Gran
Paradiso e del Parco regionale del Mont Avic, nel cui territorio il
risarcimento è a carico degli enti gestori. Il capo II, composto di
sei articoli, individua i beneficiari dell'indennizzo, proprietari
di capi che devono essere iscritti all'anagrafe regionale del
bestiame. Inoltre, dispone il divieto di cumulo con altri benefici
e definisce i livelli percentuali di contributo rinviando ad una
delibera della Giunta regionale la determinazione del valore
commerciale dell'animale. Definisce altresì l'iter procedurale per
la quantificazione del danno e l'erogazione dell'indennizzo. Nel
caso in cui vi siano animali dispersi e vi siano elementi tali da
supporre di essere in presenza di un attacco di predatori sono
previsti i rimborsi del danno subito. Sono previsti inoltre i
controlli per verificare il rispetto dell'obbligo di utilizzare il
risarcimento ottenuto per la reintegrazione dei capi perduti. Il
capo III disciplina l'attuazione delle misure preventive ed è
composto di otto articoli. Indica le misure preventive ammesse a
contributo e le procedure per beneficiare degli incentivi,
rimandando ad una delibera di Giunta regionale i criteri e le
modalità di erogazione. È possibile incentivare anche nuove e
sperimentali misure preventive. Sulla base dei dati di monitoraggio
sulla presenza delle varie specie, è previsto che la Giunta
regionale suddivida il territorio in tre zone in relazione alla
presenza stanziale, o al semplice passaggio o alla totale assenza
dei due principali predatori: il lupo e la lince. Vengono infine
disposte tutte le attività di assistenza tecnica, di formazione e
di informazione sulla tematica. Il capo IV reca le disposizioni
finali di natura finanziaria e la dichiarazione d'urgenza ed è
composto di due articoli.
In conclusione, sulla base delle scelte d'indirizzo effettuate e
degli elementi presenti in questo disegno di legge, ci auguriamo
che lo stesso possa essere un valido strumento di supporto per gli
operatori del settore, e per superare le nuove problematiche emerse
da una presenza importante per l'equilibrio ecologico naturale e
tutelata a livello internazionale. La speranza è di riuscire a
realizzare una stabile coesistenza della fauna selvatica con
l'agricoltura tradizionale di montagna ed il patrimonio
zootecnico.
Président
- La discussion est ouverte.
Je vous rappelle que nous discutons sur le nouveau texte
approuvé par la III
e
Commission.
La parole au Conseiller Agostino.
Agostino (UV)
- Merci, M. le Président. Juste pour
demander au rapporteur de cette loi ou à l'Assesseur compétent...
on parle de trois-quatre exemplaires...
Mi sembra che quattro-cinque anni fa parlavamo di sei-sette
esemplari, adesso di parla di tre-quattro: non capisco se sono
diminuiti, o sono spariti, o praticamente sono scappati... Mi
rallegro se ce ne sono tre-quattro, dico la verità, io sarei stato
più drastico per la caccia, continuo a sostenere che la Valle
d'Aosta non è una regione adatta a mantenere dei lupi. Quindi sarei
ben lieto di sapere se sono in diminuzione, perché nel rapporto si
parla solo di tre-quattro esemplari, questo vuol dire che dai
sei-sette iniziali ne sono calati la metà. Spero che fra qualche
anno si parli della sparizione di questi lupi, cioè che non ce ne
siano più, perché - secondo me - sono un grave danno per la Valle
d'Aosta.
Ho l'abitudine, tante domeniche, di andare su per la
Valsavarenche e la Val di Rhêmes con i miei familiari... andavo su
per vedere i camosci, gli stambecchi... adesso continuo ad andare
su e non ne vedo più! Non capisco come mai, continuo a chiedermi
come mai sono spariti dalle vicinanze delle strade e dei villaggi,
roba che prima li vedevo tranquillamente pascolare, sia d'inverno
che d'estate; adesso continuo a non vedere più né camosci, né
stambecchi, e non capisco come mai, se sono stati sparpagliati...
diciamo che, con la presenza del lupo, probabilmente avranno
cambiato abitudini.
Vorrei chiedere, se lo sanno: adesso si parla solo più di
tre-quattro esemplari, mentre mi ricordo che due anni fa parlavamo
già di sei, cioè un gruppo di sei lupi... quegli altri tre...
vorrei sapere che fine hanno fatto. Grazie.
Président
- La parole au Conseiller Donzel.
Donzel (PD)
- Egregio Presidente, cari colleghi, non so
se era necessaria una risposta immediata dell'Assessore a questo
quesito... pensavamo che la maggioranza avesse le idee chiare, ma
capita in Valle d'Aosta - come capita ormai in tanti posti - che si
fa il gioco delle parti: Calderoli vuole togliere i soldi ai
calciatori e naturalmente interviene La Russa a dire: no, non
tocchiamo niente; così la maggioranza contenta gli uni e gli altri.
È un modo di far politica che va per la maggiore!
Noi condividiamo profondamente lo spirito di questo
provvedimento, ringrazio il collega Prola per la chiarezza con cui
ha esposto ed approfondito il tema. Pensiamo che sia una questione
molto seria, perché in una piccola realtà come la nostra, dove
sappiamo che i piccoli numeri sono grandissimi numeri per noi,
questo è un tema molto delicato, poiché vede, da una parte,
l'esigenza giusta di migliorare le nostre attrattività
naturalistiche, ambientali, eccetera, con la presenza di una fauna
che sia di qualità e preveda anche predatori, con un'altra realtà,
quella economica e sociale della nostra piccola regione, che vede
un tipo di allevamento molto marginale e particolare, che non può
mettere in campo grosse potenzialità dal punto di vista della
presenza fisica, umana e delle risorse tecniche, e in qualche modo
è un allevamento più fragile che può trovarsi in difficoltà di
fronte a situazioni nuove come le forme di predazione di cui siamo
venuti a conoscenza.
Come gruppo del Partito Democratico, in commissione, abbiamo
portato una questione che provo ad esprimere in maniera leggermente
diversa da quella con cui la esprime il collega Agostino, che è
determinato nel far sparire il lupo, ma con cui condivido un
aspetto. Non c'è, a mio avviso, chiarezza sulle informazioni che
riceviamo in commissione su questo punto. Naturalmente ho piena
fiducia nel Corpo forestale dello Stato, il quale ci dà certi dati,
ma allo stesso tempo non posso pensare che i rappresentanti
ufficiali degli agricoltori siano dei mentitori, degli spergiuri,
dei visionari.
Qui ci sono informazioni difformi fra chi minimizza la presenza
di predatori e chi dice che i lupi si aggirano nei pressi delle
case. Allora bisogna che la maggioranza si assuma le responsabilità
di una maggioranza e dica: è vero questo, è vero quell'altro, c'è
una verità nel mezzo, qual è la verità perché possiamo serenamente
esprimerci su questo argomento. Allora si ha l'impressione che
qualcuno dica che si minimizzi la presenza di forme di predatori
selvatici quali i lupi, altri invece dicono che c'è qualcuno che
enfatizza per trarre benefici da questa situazione; io dico che una
legge pesante come questa è una legge molto leggera dal punto di
vista finanziario, l'ho detto prima, sono 50.000 euro, non è che
andiamo a dare chissà quali premi, chissà che arricchimento viene
fuori da una legge così, non c'è nessuno che si arricchisce. Però è
interessante capire, nel senso che se fenomeni di attacchi ad
animali sono frutto di randagismo, sono attribuibili non alla
presenza del lupo, ma alla presenza di cani randagi, penso che
debbano essere presi dei provvedimenti molto seri, non di
abbattimento degli animali, ma di cattura di questi animali...
questi cani randagi vanno fermati, vanno assolutamente catturati!
Cioè non è che... ma tanto è un cane randagio, state tranquilli,
non è un lupo! Io sono ancora più preoccupato se è un cane
randagio, perché ci sono situazioni in cui... almeno
scientificamente si dice il lupo non attacca l'uomo, ma sappiamo
che il cane randagio attacca anche l'uomo, allora sono ancora più
preoccupato se è un cane randagio. Se è vero che questa vicinanza
alle abitazioni dell'uomo è dovuta a questa forma di randagismo,
dico: prendiamo provvedimenti, facciamo chiarezza su queste
cose.
Infine, alcune considerazioni che non determineranno certo il
non assenso al provvedimento, ma che facciamo notare. Tutti noi
sappiamo com'è difficile in questo momento già condurre un'attività
imprenditoriale, che sia artigianale, che sia un'impresa o
un'attività nel settore agricolo; allora, se uno legge questo
provvedimento sa che entro 24 ore dal ritrovamento dell'animale
predato l'allevatore deve proiettarsi all'ufficio e immediatamente
fare la domanda, perché se arriva 25 ore dopo è fregato, non vale
più la domanda. Ci sono delle determinazioni nei tempi, nelle
modulistiche, cioè l'allevatore che di solito non è un conduttore
primario, ma spesso fa l'allevamento ovicaprino, un ibrido,
dovrebbe mollare tutta la sua attività per proiettarsi a denunciare
che gli è stato abbattuto un capo? Se è un lupo, come dicono gli
esperti, ne abbatte solo uno, va lì e azzanna solo la capretta che
vuole mangiare, quindi questo per una capretta piglia la macchina
dalla Bassa Valle, viene su e gli costa di più il viaggio in
autostrada a presentare la domanda che non mangiarsi la capretta!
Non so se ci stiamo rendendo conto delle leggi che scriviamo...
anche su questa cosa... delle tempistiche! Poi si individua una
tempistica: la domanda di indennizzo è presentata alla struttura
competente entro 10 giorni dal rilascio del verbale, quindi 10
giorni tutto preciso, nel caso di animali dispersi c'è la parola
tempestivamente: cosa vuol dire "tempestivamente"? Un mese, due
mesi, due giorni? Chi determina la discrezionalità del
tempestivamente? Anche qui, una legge deve essere scritta perché il
cittadino poi la possa utilizzare.
Un'ultima perplessità: la somma percepita a titolo di
indennizzo, articolo 10, deve essere utilizzata entro due anni
dalla data di erogazione per la reintegrazione dei capi perduti.
Anche su questo c'è qualche perplessità, perché se si va verso
l'abbattimento totale dei capi, quindi uno dice: basta, mi sono
talmente stufato di allevare queste pecore che mi vengono sbranate
da capi... o, eventualmente, chissà se esiste, dal lupo, perché non
si capisce se è un'entità presente o non presente o in quale
forma... comunque, se questi capi vengono tutti abbattuti il
risarcimento vale e me lo tengo; se invece nei due anni non
sostituisco la pecorella o la capretta, devo restituire. Anche qui,
vorrei che ci rendessimo conto che è già difficile tirare avanti
questi tipi di allevamento, ancora mettiamo regole e regoline,
balzelli che rendono sempre più burocratica e difficile la vita di
chi fa questa cosa, che - parliamoci chiaro - rende un servizio -
almeno da quello che apprendo dalla bella relazione del relatore -
a tutta la comunità in tanti settori. E noi gli mettiamo balzelli,
regolette, regoline perché possa incassare il 100 percento del
valore commerciale del capo predato! Stante però che il valore
commerciale lo determina una delibera di Giunta e sappiamo che
questo valore commerciale non è il valore reale dell'animale,
quindi in realtà è una beffa. Sì, c'è scritto 100 percento nella
legge, ma non è il valore reale, è il valore commerciale
determinato da una delibera e sappiamo che non funziona così
nell'allevamento della Valle d'Aosta, non è il valore reale
dell'animale, quindi c'è già una perdita secca e noi abbiamo
imposto tutta una serie di balzelli.
Noi sicuramente vediamo un passo avanti con una legge di questo
tipo, però vediamo anche molti limiti rispetto al limite
principale, per cui la politica possa esprimersi con determinazione
e serenità su questi fatti. Serve una più puntuale e precisa
specificazione di quali siano i casi di predazione del lupo e quali
siano i casi di predazione di cani randagi e, nel caso di cani
randagi, deve essere immediatamente attivato il tentativo della
cattura di questi animali, perché pericolosi per l'uomo.
Président
- S'il n'y a pas d'autres interventions, je
ferme la discussion générale.
La parole à l'Assesseur à l'agriculture et aux ressources
naturelles, Isabellon.
Isabellon (UV)
- Grazie, Presidente.
Innanzitutto vorrei ringraziare il relatore che ben ha
rappresentato tutto l'iter abbastanza lungo, quindi anche discusso
nelle varie sedi, in particolare nelle commissioni coinvolte, la II
e la III Commissione che hanno lavorato molto sull'argomento, con
una serie di audizioni che hanno visto coinvolti tutti gli attori
in qualche modo interessati da questa problematica, in particolare
l'Associazione regionale Eleveurs valdôtains nella sua sottosezione
degli ovicaprini, la Consulta faunistica per le sue competenze. Ha
visto inoltre tutta una serie di passaggi che hanno comportato
delle modifiche sulla base delle risultanze della notifica, che è
stata necessariamente - come passaggio obbligato - intrapresa alla
Commissione europea, e sulla base di questo si è dovuto correggere
il tiro sull'impostazione iniziale, come sa chi ha partecipato ai
lavori.
Comunque, come è stato ricordato dal relatore, fin dal 2005 si
sono manifestate in Valle d'Aosta quelle problematiche che vedono
il problema in oggetto un po' in tutta l'Europa, in particolare
nell'arco alpino, come una difficoltà di gestione della presenza di
predatori, in particolare il lupo - in quanto anche la lince può
essere interessata a questo tipo di problematica, ma in particolare
il lupo -, che ha la caratteristica di essere una specie protetta
con tutte le sue regole, e ritenuta in estinzione, anche se il
fatto che sia arrivata in Valle d'Aosta dopo molti anni di assenza
sta a significare che è, sì, in estinzione, ma ha una sua
espansione a livello territoriale.
Da molti anni arrivava l'eco della problematica della presenza
del lupo, soprattutto nelle zone di allevamento degli ovicaprini,
dalle zone vicine alla Valle d'Aosta, mi riferisco alla Savoia, al
Vallese, al Mercantour, cioè ai grandi spazi che troviamo al di là
delle Alpi nella zona della Vanoise, verso il sud della Francia,
nei Pirenei, dove c'è un comune denominatore, che è quello che ha
comportato delle forti tensioni territoriali. Tensioni legate, da
un lato, a quell'ambiente forse un po' circoscritto che è quello
degli allevatori di ovicaprini, ma non solo, perché certi timori
fanno, in un baleno, anche il giro del mondo: basti ricordare che
in questi giorni si fa un gran parlare, anche normalmente fra chi
non conosce certe problematiche, per esempio del caso di quella
volpe che, in Inghilterra, è entrata in una villa e ha attaccato
due bambini... cioè si creano anche degli allarmismi non solo
legati all'allevamento! Lo scatenarsi di forti tensioni emotive,
anche nelle comunità locali, credo che sia da mettere in conto.
Vorrei poi tranquillizzare il collega Donzel: su questi temi è
giusto che ogni consigliere esprima una sua opinione, perché
soprattutto chi vive sul territorio e rappresenta anche certe
emozioni che arrivano dal territorio, come può essere rappresentato
dal Consigliere "Turi", sia accettabile, sicuramente, e sia giusto
che venga manifestato anche in quest'aula, senza con questo andare
a ragionare se la maggioranza bulgara o meno è... nel senso che su
questi temi...
(interruzione del Consigliere Donzel, fuori
microfono)
...non ho ritenuto di rispondere subito, perché è giusto, anzi,
su questo tema ci fosse stato qualche intervento in più poteva
essere normale anche quello, quindi credo che questo non
rappresenti un problema di maggioranza o di minoranza!
Per quel che riguarda la chiarezza d'informazione, credo che le
audizioni in commissione abbiano rappresentato la voce degli
allevatori, perché questa è stata rappresentata anche in tutta una
serie di momenti d'incontro, anche sul territorio, dove da una
parte il programma di monitoraggio della specie, che è attivo dal
2006 con una serie di azioni che si sono sviluppate sul territorio
con degli incontri anche con chi, sul territorio, ha la funzione di
gestire questa problematica... dal Corpo forestale, ai
rappresentanti del Parco nazionale Gran Paradiso, delle aree
protette. Sicuramente in questi momenti di incontro ci sono stati
anche toni accesi, ricordo che in una riunione ad Introd c'è stato
un forte momento di confronto fra quella che era in quel momento la
posizione del Parco nazionale Gran Paradiso, dove a fronte di
un'iniziale posizione di raffronto tra la realtà della Valle
d'Aosta ed il vicino Piemonte si è riusciti a far cambiare
l'approccio al responsabile del Parco nazionale Gran Paradiso, in
cui ci veniva inizialmente evidenziato come una possibile soluzione
fosse quella di mettere assieme 2-3.000 pecore per creare dei
greggi più grandi, con un tipo di gestione come può essere quella
delle valli del Piemonte. In quel momento abbiamo risposto che
nelle valli del Piemonte c'è una situazione che non vogliamo che ci
sia in Valle d'Aosta dove ci sono intere zone abbandonate.
Qui abbiamo dei piccoli greggi che vanno ad integrarsi con la
monticazione dei bovini, questo è quello che il Consigliere Prola
ricordava come tradizionale, e quindi con una problematica tutta
particolare. Ci sono stati dei momenti in cui anche il fatto di
arrivare a riconoscere da parte del parco, per la sua zona di
competenza, la necessità di indennizzare fino al 100 percento i
danni legati alle predazioni... fosse un problema che era da far
riconoscere a chi aveva questa responsabilità, quindi tutti questi
passaggi sono stati propedeutici per arrivare a questo testo.
Per quel che riguarda le attività di monitoraggio, qui forse c'è
stato un
lapsus
, quello del Corpo forestale dello Stato; noi
abbiamo quello... comunque l'ho fatto anch'io, l'altro giorno, alla
festa del Corpo forestale, quindi siamo pari! Il fatto di citare il
Corpo forestale, sicuramente il ruolo è stato quello che nel
monitoraggio parte attiva ha avuto chi ha - insieme alle guardie
del parco, rilevato le prime presenze del lupo nella zona del
parco. Difatti, i dati che sono in nostro possesso... qui arrivo
anche alla richiesta di chiarimenti del collega Agostino... nel
2005 è stato rilevato un esemplare maschio nel vallone del Gran San
Bernardo, ma rilevare la presenza di un lupo non è come rilevare la
presenza di un altro tipo di animale, come lo stambecco, anche se
selvatico, che è facilmente censibile, ma richiede una serie di
esami di non facile esecuzione. Infatti la rilevazione visiva è
molto difficile e spesso si arriva al monitoraggio attraverso gli
esami delle feci, bisogna fare una serie di analisi anche
approfondite per avere dei dati attendibili. Quindi, dai dati del
2005, un esemplare maschio nel vallone del Gran San Bernardo; nel
2006, una coppia in Valsavarenche costituita dal maschio del Gran
San Bernardo più una femmina... qui, che fosse il maschio del Gran
San Bernardo, bisogna vedere se nel loro vagare effettivamente...
però non abbiamo dati, è un'ipotesi, perché non si è più rilevata
la presenza al Gran San Bernardo; allora l'ipotesi è quella che
possa esserci stato un ricongiungimento di questo tipo: la nascita
dei primi cuccioli, la costituzione di un piccolo branco in Val di
Rhêmes, poi la presenza nel 2008 di almeno sei esemplari nel Parco
del Gran Paradiso, nel 2009 la presenza accertata del lupo nel
Parco del Gran Paradiso, accertata nascita di cuccioli, ma
ridimensionamento del branco a quattro esemplari. È importante dire
che questi sono dati che gli uffici hanno rilevato sulla base di
una serie di verifiche, e sono quelli certi, perché le ipotesi
possono essere anche diverse. Infatti, quando si parla di lupo...
poi ci sono tanti avvistamenti che vanno verificati, non è come gli
Ufo, ma siamo per certi aspetti in una situazione simile. Questo
per dire che i dati sono quelli certi.
Sui tempi di rilevazione, anche qui, i tempi di rilevazione
chiedono certe tempistiche, ma perché siano attendibili le
rilevazioni bisogna che ci siano gli avvisi in tempo utile; forse
certi tempi sono dettati anche da questo, soprattutto nel caso di
smarrimenti, perché gli smarrimenti devono essere segnalati in
tempi rapidi, altrimenti è difficile ipotizzare che si tratti di
attacchi.
Rapidamente, per concludere, credo che il lavoro fatto dalla II
e III Commissione, evidenziato nella relazione dal Consigliere
Prola, sia sufficientemente chiaro e altro da aggiungere non ci
sia; poi, se ci sono problematiche specifiche durante l'esame del
testo della legge, siamo a disposizione per chiarirle. Grazie.
Président
- On peut passer à l'examen, article par
article.
Je soumets au vote l'article 1
er
:
Conseillers présents et votants: 32
Pour: 32
Le Conseil approuve à l'unanimité.
Président
- Article 2: même résultat. Article 3: même
résultat. Article 4: même résultat. Article 5: même résultat.
Article 6: même résultat. Article 7: même résultat. Article 8: même
résultat. Article 9: même résultat.
Je soumets au vote l'article 10:
Conseillers présents: 32
Votants: 29
Pour: 29
Abstentions: 3 (Donzel, Carmela Fontana, Rigo)
Le Conseil approuve.
Président
- Je soumets au vote l'article 11:
Conseillers présents et votants: 32
Pour: 32
Le Conseil approuve à l'unanimité.
Président
- Article 12: même résultat. Article 13: même
résultat. Article 14: même résultat. Article 15: même résultat.
Article 16: même résultat. Article 17: même résultat. Article 18:
même résultat. Article 19: même résultat. Article 20: même
résultat.
Je soumets au vote la loi dans son ensemble:
Conseillers présents et votants: 32
Pour: 32
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK