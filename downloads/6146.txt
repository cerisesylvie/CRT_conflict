Consiglio Regionale della Valle d'Aosta - Oggetto del Consiglio n. 589 del 30 maggio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 589 del 30 maggio 1984 - Resoconto
OGGETTO N. 589/VIII - INTERVENTI REGIONALI PER IL RESTAURO E
LA CONSERVAZIONE DI OPERE DI INTERESSE ARTISTICO-ARCHITETTONICO
DELLA CITTA' DI AOSTA - (Interpellanza).
PRESIDENTE:
Do lettura dell'interpellanza presentata dal
Consigliere Torrione.
INTERPELLANZA
Due esempi unici di pittura murale su edifici aostani non
religiosi rischiano di essere irrimediabilmente compromessi se non
si interviene sollecitamente mediante un'opportuna opera di
restauro.
Si tratta di quattro medaglioni raffiguranti personaggi
celebri della famiglia Challant (Bonifacio, Giacomo, Ibleto e
Renato) posti appunto sulla facciata dell'ex Caserma Challant e di
due dipinti realizzati nel riquadro di due finte finestre della
facciata di un'abitazione che delimita verso sud la piazza Roncas
di Aosta.
In questo ultimo caso l'intervento si presenta ormai urgente
in quanto lo stato di una delle due pitture, quella raffigurante
una figura femminile (l'altra rappresenta invece uno stemma
araldico), è talmente degradato da pregiudicarne ormai la stessa
percezione visiva.
Sempre in tema di testimonianze aostane del passato, non si
può non segnalare l'incuria e l'abbandono in cui versa un palazzo
di assoluto prestigio storico-architettonico, quale palazzo
Ansermin, il cui portale d'ingresso lungo via Sant'Anselmo e la
facciata sud prospiciente piazza
Plouves necessitano di un
immediato restauro e di un'accurata manutenzione al fine di
preservarne le caratteristiche e le peculiarità, in attesa di
un'auspicabile e massiccia opera di conservazione che investa
l'intero edificio.
Tutto ciò premesso, il sottoscritto Consigliere regionale
Gianni Torrione
INTERPELLA
l'Assessore competente per conoscere:
quali sono gli intendimenti della Sovrintendenza ai Beni
Culturali per "salvare" le pitture murali dell'ex Caserma Challant
e soprattutto quelle dell'altro edificio di Piazza Roncas;
quali provvedimenti si intendono adottare per restaurare il
portale e la facciata sud del palazzo Ansermin.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Con questa interpellanza ritorno su di
un argomento che riguarda la conservazione del nostro patrimonio
artistico e quindi faccio una brevissima digressione sul tema dei
beni culturali.
Io ritengo che in generale sia auspicabile un'inversione di
tendenza rispetto al passato, perchè la tutela e la conservazione
dei beni culturali si presenta sempre più urgente non solo per lo
stato di degrado di questo patrimonio, ma proprio perchè noi
riteniamo, ed in ciò siamo confortati anche da alcuni dati che non
citeremo in questa sede poichè ci riserviamo di farlo in altra, che
il potenziamento e la valorizzazione del patrimonio, servano ad una
politica turistica di tipo diverso. La Valle d'Aosta ha un
patrimonio che viene invidiato e che il più delle volte viene
mantenuto in termini non accettabili sul piano del decoro ma altre
volte non viene assolutamente valorizzato.
Faccio un breve cenno alle Porte Pretoriane nelle quali è stato
fatto un restauro nel periodo fascista, nel '32 e nel '33. Dopo
quell'intervento non si è fatto nient'altro e quella parte di
Aosta, a detta di esperti e non di un modesto Consigliere come sono
io, costituisce un "unicum" irripetibile non solo in Italia come
testimonianza del passato. Noi avevamo sollecitato un concorso di
idee per la messa in luce e la valorizzazione di quella porzione di
Aosta, ma quella mozione è stata respinta e non abbiamo capito
ancora il perchè.
Per fare una analogia, che forse non è strettamente pertinente
ma che ha il suo valore, ricordiamo che la città di Torino, tramite
la FIAT, ha bandito un concorso di idee internazionale per la
sistemazione della ex fabbrica del Lingotto e la presentazione dei
relativi progetti è diventata un momento culturale di primo piano
nella vita non solo torinese ma addirittura nazionale. Noi
ritenevamo che il sollecitare l'attenzione della gente
sull'argomento, con la presentazione delle soluzioni urbanistiche
per la zona compresa tra le Porte Pretoriane e la Torre dei Balivi,
potesse costituire una manifestazione di interesse culturale.
Veniamo ora all'argomento più specifico dell'interpellanza. Non
sono molti, in Valle d'Aosta, gli esempi di pitture murali che non
siano su edifici religiosi, forse gli unici esempi di cui sono
riuscito a trovare traccia sono uno in Via De Tillier, ormai
completamente perduto, i Medaglioni della ex Caserma Challant e le
due pitture che si trovano sulla facciata che delimita Piazza
Roncas a sud. Se si aspetta ancora non si potrà più parlare di
pitture murali perchè stanno letteralmente scomparendo.
Spero che l'Assessore non mi risponda, come ha già fatto in
un'altra occasione, che per interventi di questo tipo bisognerà
aspettare un piano di intervento. Mi auguro che si faccia in fretta
perchè si tratta di un aspetto di Aosta che va, a mio avviso,
conservato ad ogni costo, perchè si tratta di testimonianze del
passato verso le quali dobbiamo avere il massimo rispetto e la
massima attenzione.
Il palazzo Ansermin, che è forse il più bel palazzo di Aosta, ha
una facciata rinascimentale di pregio assoluto la cui costruzione
risale al XVI o al XVII secolo. Il suo nome deriva dall'ultimo
proprietario che lo aveva acquistato nel 1802. E' un palazzo che
non figura in alcuna guida turistica e la cosa mi stupisce perchè
si tratta di un edificio di notevole valore architettonico e
storico. La Regione ha acquistato buona parte dell'edificio, e
adesso dovrebbe intervenire per salvare almeno alcune parti quali
il portone, in stile barocco-piemontese, il tetto e la facciata
prospiciente Piazza Plouves. Mi si potrà rispondere che il discorso
verrà fatto non appena la Regione avrà acquisito l'intero immobile.
Io credo, invece, che non si possano tollerare ulteriori
ritardi.
Mi appello all'Assessore affinchè nella predisposizione del
prossimo bilancio si potenzi la politica di tutela dei beni
culturali. Il tempo non giova alla conservazione e alla
valorizzazione dei monumenti artistici.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Io non riprendo il discorso del
Consigliere Torrione perchè è da troppo tempo che si discute delle
Porte Pretoriane.
Io concordo con quanto il Consigliere ha detto e mi permetto
anche di dire che ci sono delle priorità. Ci sono dei punti della
città di Aosta che devono essere sistemati subito e, purtroppo, per
il mantenimento dei beni culturali ci vogliono anche dei tempi che
non sono brevi.
Il restauro dei ritratti della famiglia Challant verrà
effettuato con la ristrutturazione dell'ex caserma Challant che
doveva essere sistemata già da tempo mentre i lavori cominceranno
solo adesso. Dobbiamo fare tutti i ponteggi esterni per il rinforzo
delle facciate e per il rifacimento del tetto, quando avremo i
ponteggi faremo la protezione temporanea degli affreschi. Questo
lavoro si farà subito. Effettueremo poi il restauro degli affreschi
quando saremo in fase di definizione e completamento della
facciata.
Per quanto riguarda il Palazzo Ansermin, non vorrei dire una
cosa sbagliata, ma gli uffici mi dicono che la proprietà
dell'Amministrazione regionale è di soli 301,3 millesimi. Il
Presidente Andrione aveva detto che erano stati definiti gli
acquisti per arrivare a più del 50% della proprietà, con questo
avremmo potuto obbligare gli altri condomini a intervenire nelle
spese per restaurare la facciata del palazzo e su questo concordo
pienamente con quanto detto dal Consigliere Torrione. Il Comune ha
predisposto uno studio di massima per il recupero del palazzo e la
sistemazione degli spazi circostanti.
A tutt'oggi però non posso riferire altro che quanto mi dicono
gli uffici. Farò una ricerca più approfondita con l'ufficio
patrimoniale e, se è vero quanto aveva dichiarato l'allora
Presidente della Giunta, certamente interverremo al più presto nel
Palazzo Ansermin. Se invece siamo solo a 300 millesimi di
proprietà, per quanto mi dicono gli uffici, la cosa è più
difficoltosa. Per quanto riguarda il portale ci sarà un intervento
a breve termine. Per la facciata, invece, il discorso si fa più
complesso.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Prendo atto di alcuni impegni
dell'Assessore, però mi sembra che ci sia un atteggiamento un po'
dilatorio da parte degli uffici preposti e mi riferisco agli
interventi per il restauro dei medaglioni e delle due pitture
murali che delimitano la facciata sud di piazza Roncas, che tra
qualche tempo non saranno più recuperabili. A me hanno detto che
sono di notevole pregio. Personalmente posso anche pensare che non
valgano assolutamente niente però mi sembra che il dover aspettare
ancora per rimettere in sesto questi due dipinti vuole forse
significare comprometterli in modo irreparabile.
Per il palazzo Ansermin credo che i termini siano quelli che
aveva esposto il Presidente Andrione. Per alcuni interventi posso
pensare che sia necessario l'accordo dei condomini, perchè la
Regione non può accollarsi tutto l'onere del rifacimento della
facciata. Però pregherei l'Assessore di intervenire per quanto
riguarda il portone, il cui degrado è di tale evidenza da esigere
un rimedio subito, altrimenti quel portone finirà per essere
completamente distrutto. Il Professor Berton lo definisce uno dei
portali più notevoli dell'intera Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK