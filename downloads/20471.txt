Consiglio Regionale della Valle d'Aosta - Oggetto del Consiglio n. 481 del 24 marzo 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 481 del 24 marzo 2004 - Resoconto
OGGETTO N. 481/XII - Adeguamenti dei Piani regolatori dei Comuni
alle norme urbanistiche vigenti. (Interrogazione)
Interrogazione
Ricordato che tutti i Piani regolatori dei Comuni della Valle
d'Aosta devono essere adeguati alle norme della Legge urbanistica
regionale, legge regionale 6 aprile 1998 n. 11, ed alle
determinazioni del Piano territoriale paesistico della Valle
d'Aosta, di cui alla legge regionale 10 aprile 1998 n. 13;
Al fine di avere un quadro completo delle iniziative in corso
per tale adeguamento dei Piani regolatori;
il sottoscritto Consigliere regionale
Interroga
la Giunta regionale e l'Assessore competente per
conoscere:
1. se è stata fatta una ricognizione presso tutti i Comuni
della Valle d'Aosta per verificare a che punto sono le iniziative
per l'adeguamento dei Piani regolatori;
2. se vi sono Comuni che non hanno ancora provveduto ad
affidare gli incarichi per l'adeguamento dei Piani regolatori;
quanti sono e quali sono;
3. quali Comuni hanno già elaborato la bozza di variante al
Piano regolatore e quali hanno provveduto a trasmetterla alla
Regione;
4. quali sollecitazioni sono state fatte o si stanno facendo
perché i Comuni procedano all'adeguamento dei Piani
regolatori.
F.to: Riccarand
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Con la legge regionale n. 21 del 15 dicembre 2003
è stata apportata un'importante modifica all'articolo 13 della
legge regionale n. 11/1998: gli adeguamenti dei PRG al PTP devono
avvenire entro il 31 dicembre 2005.
L'articolo 30 della legge regionale n. 21/2003, modifica anche
il comma 4 dell'articolo 13 della legge regionale n. 11/1998,
prevedendo che siano individuate forme di collaborazione specifica
con i Comuni e strumenti di sostegno e di coordinamento per
agevolare l'approvazione delle varianti, alla luce delle difficoltà
e dei ritardi emersi nell'attuale fase di revisione dei PRG. In
quella sede, si è ritenuto che l'Amministrazione regionale dovesse
svolgere un ruolo attivo di supporto agli enti territoriali, per
rimuovere gli ostacoli che impediscano la sollecita redazione di
un'efficace pianificazione comunale, per promuovere sinergie
territoriali e per assicurare la coerenza con le linee strategiche
di settore, come previsto all'articolo 1, comma 6, delle norme del
PTP - Piano territoriale paesistico -, ossia che le finalità del
PTP sono perseguite dalla Regione, con la partecipazione degli enti
locali, nel rispetto delle regole di trasparenza, semplificazione e
accelerazione delle procedure amministrative.
Venendo ai quesiti, con nota prot. n. 18748 del 22 agosto 2003 è
stato chiesto a tutti i Comuni di fornire informazioni in merito
allo stato dei lavori di adeguamento del proprio Piano regolatore
generale al PTP e alla legge regionale n. 11/1998, e con la nota
prot. n. 26196 del 14 novembre 2003 è stato inviato anche un
sollecito a fornire le informazioni richieste. Ad oggi hanno
risposto 57 Comuni, mentre i Comuni di Aosta, La Thuile, Arvier,
Rhêmes-Notre-Dame, Saint-Nicolas, Brissogne, Jovençan,
Saint-Christophe, Chambave, La Magdeleine, Ayas, Champdepraz,
Montjovet, Verrès, Fontainemore, Hône, Issime non hanno ancora
fornito riscontro alla richiesta. Sulla base della ricognizione
effettuata - sui 54 Comuni che hanno fornito indicazioni -, 7 non
hanno fornito indicazioni circa l'incarico di adeguamento dei piani
regolatori al PTP e sono i Comuni di: La Salle, Pré-Saint-Didier,
Rhêmes-Saint-Georges, Quart, Saint-Vincent, Challand-Saint-Victor,
Champorcher. Sulla base della ricognizione effettuata 3 Comuni
hanno una bozza di variante in avanzata fase di elaborazione, ma
nessun Comune ha provveduto ancora a trasmetterla alla Regione:
Courmayeur, Torgnon, Cogne.
Rispondendo al quesito n. 4, nell'ottica quindi di avviare un
dialogo costruttivo con le amministrazioni locali per definire
insieme accordi per la miglior gestione del territorio, per uno
sviluppo locale sostenibile, in un ordinato quadro di integrazione
delle funzioni e delle iniziative con le linee d'indirizzo assunte
a scala regionale, è stata costituita, con deliberazione di Giunta
regionale n. 132 del 26 gennaio 2004, un gruppo di lavoro,
denominato "Cabina di regia del territorio", composto
dall'Assessore al territorio, ambiente e opere pubbliche, da 3
Consiglieri regionali, da 2 rappresentanti degli enti locali
nominati dal Consiglio permanente degli enti locali; dal Direttore
dell'urbanistica o suo delegato; dal Direttore dell'ambiente o suo
delegato; dal Coordinatore del Dipartimento agricoltura o suo
delegato; dal Capo servizio valutazione degli investimenti; dal
Capo servizio promozione progetti territoriali e da 4 consulenti
tecnici.
I compiti del gruppo di lavoro sono i seguenti:
- promuovere presso gli enti locali una presa in carico
responsabile delle risorse e dei problemi territoriali;
- individuare e proporre soluzioni (organizzative, normative,
finanziarie) per rimuovere gli ostacoli che gli enti pubblici
incontrano per l'adeguamento dei Piani regolatori generali comunali
al PTP e, in generale, per il buon governo del territorio;
- promuovere progetti di sviluppo locale sostenibile e stimolare
l'informazione e la definizione di buone pratiche;
- promuovere azioni di coordinamento delle politiche settoriali,
regionali e locali, concordi con gli obiettivi generali del
PTP;
- promuovere la costruzione di un quadro conoscitivo utile alla
definizione di strategie di sviluppo territoriale coerenti con gli
obiettivi generali del PTP;
- promuovere progetti a scala territoriale e relative forme di
gestione associativa, quando si individuino interessi strategici
alla scala regionale e comuni a più enti locali;
- promuovere attività e iniziative di formazione degli
amministratori e dei dipendenti pubblici in ordine alla gestione
del territorio.
Tale gruppo di lavoro deve: relazionare, con cadenza almeno
trimestrale, alla Giunta regionale sulle attività svolte; attivare
periodiche azioni di informazione sulla propria attività e sui temi
trattati, relazionando periodicamente sulle iniziative intraprese
sia alla "Commissione territorio" del Consiglio regionale, sia al
Consiglio permanente degli enti locali.
Président - La parole au Conseiller Riccarand.
Riccarand (Arc-VA) - I dati da lei fornitici, Assessore, non mi
pare indichino una dinamica rapida e incisiva da parte dei Comuni
per adeguare i piani regolatori alla nuova normativa urbanistica
regionale, al PTP; vi sono 17 Comuni che non hanno neppure risposto
a una lettera della Regione e a un successivo sollecito, in cui si
chiedevano semplicemente dei dati: sapere a che punto erano gli
studi, sapere a che punto erano gli incarichi, se era stata redatta
una bozza! Mi pare vi sia stato uno scarso impegno da parte dei
Comuni nel dare risposta alle domande fatte. Non so poi che seguito
ha avuto questo silenzio da parte dei 17 Comuni, che non hanno
neanche risposto ai solleciti della Regione, se vi sono stati dei
successivi contatti, se sono stati chiesti dei chiarimenti...
Vorrei evidenziare questo: tutti i Comuni della Valle d'Aosta si
sono dotati di un piano regolatore, che è un piano approvato dalla
Regione; questa procedura di approvazione dei piani di prima
generazione è stata molto lunga. Ha avuto inizio con la legge
regionale del 1960, la quale imponeva ai Comuni valdostani di
dotarsi di piani regolatori, ma, prima che tutti i Comuni
valdostani si dotassero di piani regolatori approvati dalla
Regione, sono passati 38 anni! Questo procedimento della prima
generazione dei piani è durato 38 anni e si è concluso nel
1998!
Il primo piano approvato in base alla legge regionale del 1960 è
stato il piano regolatore di Aosta, nel 1965, 5 anni dopo che era
stata approvata la legge regionale urbanistica. Adesso constatiamo
che dopo 5 anni che i Comuni dovevano portare avanti l'approvazione
della nuova generazione di piani regolatori, nessun Comune ha
ancora presentato le bozze di nuovo piano all'attenzione della
Regione per la procedura innovativa introdotta con la legge
urbanistica. Per ben che vada, quindi, se nel corso del 2004 vi
saranno dei Comuni che presenteranno delle bozze e si arriverà alla
fine dell'iter di approvazione, da quando è stata fatta la legge
alla prima approvazione di un piano secondo la nuova normativa,
passeranno almeno 6 anni, cioè passeranno più anni di quelli che
erano passati nel 1960 dall'approvazione della legge urbanistica
regionale al primo piano regolatore approvato, che è stato quello
di Aosta! Se questa è la premessa, vuol dire che siamo avviati a
ripetere un'esperienza del passato che è stata uno "stillicidio
lunghissimo"; solo che oggi, nelle condizioni in cui ci troviamo,
non ci si può più permettere uno stillicidio così lungo!
Riteniamo perciò che vi debba essere un'azione più determinata,
più incisiva da parte dell'Assessorato regionale competente
rispetto ai Comuni, in modo da sollecitarli a presentare queste
proposte di varianti di nuovi piani regolatori, le bozze. Poiché
l'Assessore ha detto che vi sono 3 Comuni: Courmayeur, Torgnon,
Cogne, che hanno pronta la bozza di nuovo piano regolatore, questo
può essere il primo banco di prova per vedere quale sarà la
celerità di risposta della Regione rispetto alle bozze che verranno
presentate, perché sarà su questa capacità di dare risposte alle
prime proposte presentate che si misurerà nel concreto - più che in
abnormi gruppi di lavoro! - la capacità reale da parte della
Regione di dare applicazione alla nuova normativa regionale e al
Piano territoriale e paesistico!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK