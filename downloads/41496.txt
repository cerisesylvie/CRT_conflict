Consiglio Regionale della Valle d'Aosta - Oggetto del Consiglio n. 618 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 618 del 17 aprile 2019 - Resoconto
OGGETTO N. 618/XV - Interpellanza: "Notizie in merito alle
azioni intraprese dalla Regione a titolo precauzionale
relativamente alle protesi al seno recentemente ritirate dal
mercato".
Distort (Presidente) -
Punto 31 all'ordine del giorno. Ha
chiesto la parola per l'esposizione la proponente, collega
Pulz.
Pulz (ADU VDA) -
Il 19 dicembre 2018 l'azienda
farmaceutica Allergan ha annunciato la sospensione della vendita
delle protesi al seno testurizzate, cioè caratterizzate da una
superficie ruvida, e ha predisposto il ritiro di tutti i lotti
rimanenti nei paesi dell'Unione europea. La decisione è partita
dall'autorità regolatoria francese ANSM (Agence Nationale de
Sécurité du Médicament et des Produits de Santé), in attesa che
vengano svolte ricerche più approfondite da parte della comunità
scientifica. I dati disponibili sono infatti riferiti a studi
preliminari che evidenziano una possibile correlazione tra queste
protesi ruvide e l'insorgenza di un tumore raro, il linfoma
anaplastico a grandi cellule.
Alla luce della decisione delle autorità francesi, la Ministra
italiana della salute, come si può leggere sul sito ufficiale, ha
quindi richiesto un parere urgente al Consiglio superiore di
sanità, che invita le pazienti, testuali parole, "a sottoporsi ai
regolari controlli di
follow-up
indicati dal proprio medico
curante e prescritti con cadenza variabile in base alla condizione
clinica", e raccomanda inoltre ai medici di approfondire le
indagini diagnostiche nel caso in cui il paziente sviluppi una
precisa sintomatologia descritta. Questa sintomatologia è descritta
in una nota che è stata diramata. Praticamente viene precisato in
più punti che solo le pazienti che avessero dei sintomi
significativi legati a un aumento di volume attorno alla protesi,
devono immediatamente rivolgersi alle strutture. Questo è bene
precisarlo per non creare alcun tipo di allarmismo.
Bisogna però sottolineare che alcune Regioni italiane, in
particolare la Toscana, si stanno muovendo per la sospensione a
scopo prudenziale e precauzionale di questi impianti di protesi e
anche per la sorveglianza attiva sulle donne già impiantate, per
l'informazione dei professionisti, chiaramente dei medici, per la
diffusione di linee di indirizzo sulla gestione anche psicologica
delle pazienti, con un numero di telefono dedicato, e per una
puntuale comunicazione ai cittadini attraverso il sito
web
regionale.
Queste linee sono state decise da un gruppo tecnico che si è
formato presso l'Assessorato alla sanità della Regione Toscana con
funzioni di supporto scientifico, perché si sentiva la necessità di
definire le azioni da intraprendere, al fine di vigilare su queste
protesi mammarie e per la loro sostituzione nei nuovi interventi
ancora da effettuare con altre protesi, di un'altra tipologia. In
una direzione simile ci risulta che stia procedendo ultimamente
anche la Regione Piemonte.
Allora noi chiediamo all'Assessore competente innanzitutto i
dati sull'incidenza del tumore al seno rispetto alla popolazione
femminile valdostana, confrontati con i dati nazionali, se
possibile. Poi vorremmo avere stima anche del fabbisogno annuale di
protesi ed espansori per la ricostruzione del seno e magari anche
capire quale possa essere il costo complessivo. Infine, questo è il
punto che ci interessa di più in questo frangente, vorremmo
ottenere informazioni in merito alle azioni che la Regione Valle
d'Aosta intende mettere in campo per attivare questa sorveglianza
precauzionale sulle pazienti con protesi testurizzate, che sono
appunto state ritirate dal mercato europeo e italiano perché
ritenute forse responsabili - chiaramente si tratta di casi
specifici, quindi non in tutti i casi - dell'insorgenza di una
forma rara di tumore.
Presidente -
Per la risposta da parte del Governo, la
parola all'assessore Baccega.
Baccega (UV) -
Grazie collega Pulz. Tema piuttosto
complicato, però credo sia importante affermare che in Valle
d'Aosta il lavoro di rete che si sta facendo, nella fase di
prevenzione e nella fase di sostegno alle donne malate di tumore al
seno, è davvero straordinario. C'è una rete di associazioni, la
LILT, VIOLA, Rete oncologica Piemonte-Valle d'Aosta, CAS,
l'ospedale, che continuano a fare un'azione di formazione
assolutamente importante. Si è appena conclusa una settimana
dedicata all'evento
Open Week
, che era dedicato alla salute
della donna, dove si è anche andati a parlare di questi fenomeni.
Abbiamo appena pianificato tre serate sull'oncologia, che sono
state molto partecipate; credo che l'ultima sarà proprio domani
sera. Si sono date tutta una serie di suggestioni
straordinariamente importanti, perché danno la forza, l'energia e
la capacità di prevenire, ma dall'altra parte, anche laddove si
evidenzia la patologia, di avere del sostegno importante per
affrontare quella malattia.
Per rispondere alle sue domande, devo dire che la neoplasia del
seno femminile rappresenta la patologia tumorale più diagnosticata
nelle donne. Il
trend
di incidenza del tumore della mammella
in Italia nel periodo intercorso tra il 2010 e il 2014 appare in
leggero aumento, uno 0,3 percento per anno, mentre continua a
calare in maniera significativa la mortalità. Analizzando le fasce
d'età più giovani si osserva che nella fascia d'età compresa tra i
45 e i 49 anni vi è stato un aumento di incidenza e questo può
essere giustificato dall'ampliamento della popolazione
target
dello
screening
mammografico; con più
screening ovviamente si sono evidenziate di più le problematiche.
Soprattutto in alcune regioni, tra cui la Valle d'Aosta.
Per quanto riguarda la valutazione relativa ai nuovi casi di
incidenza nelle donne valdostane rispetto al dato nazionale,
informazione che è oggetto dell'interpellanza, vado a citare due
momenti significativi. Secondo la monografia "I tumori in Italia:
trend 2003-2014", che è stata appena pubblicata, i dati riguardanti
il Nord-Ovest sono stabili nel tempo, a fronte di una significativa
riduzione della mortalità. Mentre vi è un incremento nel Centro e
nel Nord-Est e nel Sud le percentuali di incidenza sono,
storicamente per diverse ragioni, più basse. I dati della nostra
regione non sono singolarmente valutabili perché la numerosità dei
nuovi casi è quantitativamente troppo esigua per un'analisi
epidemiologica solida. I dati valdostani sono stati aggregati a
quelli del Piemonte e confermano sostanzialmente una stabilità nel
periodo osservato.
Un'altra monografia, "I numeri del cancro in Italia 2018"
ipotizza, con un'elaborazione statistica, il numero di nuovi casi
di tumori calcolati per l'anno 2018 per ogni regione italiana e per
le principali sedi tumorali. La tabella estrapolata dalla
pubblicazione e limitata alle regioni del Nord Italia conferma che
i dati regionali per la Valle d'Aosta sono in linea e in alcuni
casi sono migliori di quelli delle regioni limitrofe (Piemonte e
Liguria).
Infine, ci sono i dati relativi al periodo 2007-2012 dal
Registro tumori della Valle d'Aosta, relativi alla popolazione
valdostana e paragonati a quelli di un
pool
di registri
tumori AIRTUM, che vedono 88 nuovi casi nel 2018. Nella media del
Nord-Ovest siamo al di sotto, per esempio, della Lombardia che è a
90, mentre invece l'ambito italiano è a 82, perché c'è la fascia
del Sud che è molto più bassa.
"Per avere stima del fabbisogno annuale di protesi ed espansori
per la ricostruzione delle mammelle in Valle d'Aosta e per quale
costo complessivo": 60 protesi mammarie più 30 espansori, per un
costo complessivo di 44.000 euro Iva inclusa.
Per motivi precauzionali e di tutela della salute dei pazienti e
per motivi di interesse pubblico e alla luce del fatto che la
società Allergan non è più in possesso della certificazione della
Comunità europea, l'azienda ha revocato con una determina dell'8
aprile 2019 in autotutela il contratto di fornitura di cui al lotto
2, aggiudicato alla società Allergan. L'aggiudicazione è del 15
giugno 2018. Si precisa che l'azienda non ha più emesso ordinativi
a favore di Allergan S.p.A. da novembre 2018. A tal proposito si fa
presente che il direttore della struttura complessa chirurgia,
toracica, senologica ed endocrinologica ha specificato
l'inopportunità di procedere con azioni di sorveglianza attiva o
comunque di richiamo ai fini di controllo di
follow-up
, in
quanto le pazienti protesizzate sono essenzialmente oncologiche e,
quindi, già sottoposte a controlli periodici.
Queste sono le informazioni che posso dare rispetto alla sua
interpellanza.
Presidente -
Per la replica, la parola alla consigliera
Pulz.
Pulz (ADU VDA) -
Grazie, Assessore, per le iniziative
fondamentali che lei ci ha ricordato, che si svolgono in Valle
d'Aosta a livello culturale, di informazione, di formazione e anche
di sostegno psicologico. Grazie anche per i dati che ci ha fornito,
certo, sempre molto inquietanti per noi donne, ma che ci fanno ben
sperare in merito alla diminuzione della mortalità.
L'intento della nostra interpellanza non è certo quello di
provocare inutile allarmismo. D'altronde la stessa ANSM ha
dichiarato di non aver identificato un rischio sanitario immediato
per le donne che hanno ricevuto questi impianti testurizzati, ma ha
raccomandato che i professionisti del settore utilizzino altri tipi
di protesi, perché i dati scientifici disponibili a oggi non
consentono una valutazione serena del rischio effettivo di
collegamento tra un tipo specifico di impianto e questa rara forma
di tumore. Il dubbio però permane finché la comunità scientifica
non avrà potuto approfondire le ricerche.
Rispetto a queste e ad altre problematiche già in parte
sollevate in quest'Aula - penso in particolare alla questione del
5G
che sta allarmando diversi comuni italiani ed europei,
sempre perché stiamo in assenza di evidenze scientifiche - ci guida
un fondamentale principio di precauzione, che crediamo fermamente
vada rispettato nell'ottica di salvaguardare la salute delle
cittadine, in questo caso molto specifico, e attraverso di loro di
tutta la comunità valdostana. Quindi, speriamo veramente che i
medici sorveglino le pazienti nei regolari controlli, in
particolare quelle che hanno ricevuto questo tipo di impianto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK