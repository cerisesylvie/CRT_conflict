Consiglio Regionale della Valle d'Aosta - Oggetto del Consiglio n. 1955 del 5 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1955 del 5 aprile 2016 - Resoconto
OGGETTO N. 1955/XIV - Interrogazione: "Cronoprogramma per il
completamento della fase di approvazione del progetto per la
realizzazione della galleria bypass del borgo di Bard".
Viérin M. (Presidente) -
Punto n. 6 dell'ordine del
giorno. La parola all'Assessore Baccega.
Baccega (SA) -
Grazie Presidente.
Già in due precedenti interrogazioni avevamo affrontato questa
tematica e nell'ultima, in particolare, avevamo dato informazioni
sullo stato della progettazione preliminare avvenuta a seguito
della convenzione sottoscritta nel 2013 fra l'ANAS e la Regione,
dove la Regione partecipa con un cofinanziamento per la
progettazione preliminare e definitiva di 200 mila euro. L'ANAS ci
comunica di aver completato il progetto preliminare che è stato
valutato nella pre-conferenza dei servizi del settembre 2015;
ovviamente ci sono stati i passaggi, il cambio di gestione a capo
del Compartimento regionale, comunque ad oggi sono in fase di
recepimento tutte le prescrizioni della citata conferenza che
porteranno al completamento del progetto preliminare e alla
relativa approvazione entro il mese di luglio prossimo.
Successivamente si procederà alla definizione delle indagini
geognostiche e del progetto definitivo che potrà essere ultimato
presumibilmente entro marzo 2017. Ci segnalano infine che, non
appena saranno terminate tutte le fasi progettuali concordate, si
dovrà arrivare ad avere la certezza del finanziamento per
l'inserimento dell'opera in un piano programmatico con la
definizione della tempistica della progettazione esecutiva e,
infine, della realizzazione dell'opera. Grazie.
Presidente -
La parola al collega Bertschy.
Bertschy (UVP) -
Grazie Presidente.
Assessore, ne abbiamo già parlato in un paio di occasioni ed è
proprio per quello che torniamo sull'argomento. Come gruppo
dall'inizio legislatura diamo continuità al nostro lavoro, anche
perché dall'opposizione, attraverso le interpellanze, si cerca di
costruire a volte un dialogo, a volte un momento di incontro, un
confronto che ci deve essere per capire come si sta procedendo, in
particolare su quest'opera che è di fondamentale importanza, al di
là della scelta compiuta, per uno snodo assai problematico in Bassa
Valle. Lì, soprattutto ora che l'autostrada costa quello che costa,
il transito è sempre più difficoltoso; per fortuna le aziende
funzionano, ma il mattino e la sera uscire dalle vallate e
frequentare la statale è impegnativo. L'interpellanza serve dunque
per capire se questo è un progetto reale o se è fumo negli occhi
che vendiamo alla gente. L'impegno sulla progettazione c'è e le
date che mi ha dato oggi ci rassicurano che la progettazione
procede, perché c'era qualche dubbio al riguardo; quindi quelli che
la Regione ha messo non sono solo soldi investiti per il progetto
attraverso la sua convenzione, ma sono impegni forti. Chiaramente
politicamente le cose si stanno spostando di anno in anno. Era
ancora Assessore l'attuale Presidente del Consiglio, Marco Viérin,
quando in quel di Bard si presentava l'opera come risolutiva del
problema. Lei stesso, in un'interpellanza, con notizie un po' più
ottimistiche da parte di ANAS, mi aveva dato risposte più
rassicuranti. Il Sindaco di Bard, attraverso una gioiosa
intervista, aveva annunciato al mondo che il problema si stava
risolvendo, e oggi scopriamo che completiamo il progetto ma che sui
finanziamenti ci sono ancora poche certezze. Visto che è un'opera
che balla tra gli 86 e i 106 milioni di euro, evidentemente siamo
contenti che i progetti vadano avanti, però l'impegno di ANAS
rispetto a questo deve essere qualche cosa di più concreto, perché
nulla di più brutto ci sarebbe di aver completato i progetti e di
veder realizzata l'opera tra dieci anni.
Io ritengo sia opportuno un atto di serietà da parte di tutte le
componenti che stanno intorno al tavolo (Regione, ANAS, Comuni),
per far sì che si faccia chiarezza, oltre che sul cronoprogramma
della conclusione della progettazione, anche sul futuro di
quest'opera che deve dare risposta anche alla comunità di Bard. È
previsto l'inserimento di una strada che permette di risolvere i
problemi; un'opera che, se realizzata, potrebbe dare risposta anche
a tutta la problematica dei parcheggi lì intorno. Oggi viviamo con
soddisfazione il fatto che il Forte funzioni e che porti turisti e
visitatori, ma con preoccupazione il fatto che i parcheggi lungo la
statale creano problemi di sicurezza, soprattutto nei giorni
festivi. Tra l'altro segnalo - poi magari avremo occasione di
parlarne - che il semaforo, soprattutto durante le domeniche sere
quelle più frequentate, invernali ed estive, alle quattro, cinque,
sei di sera sta diventando un problema, perché ferma il flusso
importante di gente che scende dalla Valle e crea code di un certo
rilievo; quindi, anche su questo, se le è possibile magari valutare
come arrivare ad un'interruzione o alla possibilità di avere un
semaforo che in una certa fascia oraria permetta un deflusso
migliore delle macchine, perché chi abita in Bassa Valle sa che ad
un certo punto l'azione di rinculo fa tornare le macchine indietro
e la coda diventa sempre più importante.
L'interpellanza è quindi per ribadirle che sarebbe necessario -
per quando avrà l'occasione di poterlo fare - capire una volta per
tutte con ANAS se quest'opera, oltre ad essere stata inserita nelle
opere strategiche nella delibera che mi pare sia del 2010, oggi
trova una giusta e conseguente possibilità di essere finanziata,
vista l'importanza che riveste per quel tratto di territorio ma
anche per la Valle d'Aosta nel suo complesso, perché quando si esce
da lì, l'autostrada la gente la prende a Quincinetto ed esce a
Quincinetto. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK