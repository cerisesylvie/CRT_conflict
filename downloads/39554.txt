Consiglio Regionale della Valle d'Aosta - Oggetto del Consiglio n. 2698 del 18 aprile 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2698 del 18 aprile 2017 - Resoconto
OGGETTO N. 2698/XIV - Interpellanza: "Rispetto da parte delle
società partecipate della Regione degli adempimenti previsti dalla
legge regionale n. 20/2016".
Rosset (Presidente) -
Punto n. 14 dell'ordine del giorno.
Ha chiesto la parola il Consigliere Cognetta, ne ha facoltà.
Cognetta (M5S) -
Con questa interpellanza vorrei porre
all'attenzione del Governo la legge regionale n. 20, legge che
recita: "Disposizioni in materia di rafforzamento dei principi di
trasparenza, contenimento dei costi e razionalizzazione della spesa
nella gestione delle società partecipate dalla Regione". Questa
legge è stata approvata il 14 novembre dell'anno scorso a
larghissima maggioranza, l'unico voto contrario è stato il mio.
Questa legge avrebbe dovuto regolare tutta una serie di aspetti
nuovi rispetto a ciò che avveniva fino a quel momento all'interno
delle società partecipate: uno di questi, magari meno importante
apparentemente di altri, ma era un punto molto sentito dai
colleghi, riguarda il fatto che doveva esserci un elenco di
operatori economici pubblico, ai quali tutti quanti potevano
accedere e chiunque ne avesse fatto richiesta poteva essere
aggiunto per poi eventualmente valutare da parte della società
partecipata a chi rivolgersi per ottenere beni, forniture, servizi
e quant'altro. Ora sono passati sei mesi dell'approvazione della
legge, spesso e volentieri le società partecipate e controllate
danno risposte che non sono conformi ai dettami della legge. Cosa
dicono ad una richiesta fatta da qualche operatore economico? La
risposta in genere è relativa al fatto che, secondo le disposizioni
vigenti in materia di contratti pubblici, queste società non sono
soggette all'applicazione dell'articolo 7 della legge n. 20. Dicono
in sostanza: "siccome noi abbiamo già la legge nazionale sugli
appalti pubblici, non siamo tenuti a fare ulteriori elenchi, anche
se nella legge c'è scritto chiaramente al comma 2: "al fine del
rispetto dei principi di cui al comma 1 - quello degli elenchi -,
le società provvedono alla tenuta degli elenchi di operatori
economici, nei quali sono iscritti i soggetti che ne facciano
richiesta, i suddetti elenchi sono aggiornati puntualmente"". Ora,
io chiedo quindi a questo Governo di capire se questa norma è del
tutto inutile e allora abbiamo approvato una legge che di fatto è
molto bella nei principi ma del tutto inapplicata, oppure se sono
le società partecipate che danno le risposte che ho raccontato, che
non hanno recepito la legge e allora chiedo al Governo che faccia
qualcosa affinché questa legge venga recepita: vengano
effettivamente fatti questi elenchi, gli operatori vengano
giustamente inseriti all'interno, gli elenchi vengano resi
pubblici. Poi, se vuole, le faccio l'elenco di quali sono le
società che hanno risposto in questo modo, così parliamo in maniera
più specifica se preferisce, ma sicuramente lei saprà che ci sono
diverse, molteplici società che hanno risposto così.
Presidente -
Per la risposta, chiede la parola
l'Assessore Chatrian, ne ha facoltà.
Chatrian (ALPE) -
Grazie collega Cognetta, che mi dà la
possibilità di fare un po' il punto della situazione. Dà la
possibilità a questo Governo e al sottoscritto di dire cosa abbiamo
fatto in queste prime settimane. Una missione non facile, le
assicuro collega Cognetta, perché lei conosce quanto il
sottoscritto il peso che le aziende, le società, direttamente o
indirettamente, hanno all'interno del "sistema Valle d'Aosta"
tutto. Lo diceva lei, il 14 novembre è stata approvata questa legge
quasi all'unanimità, dopo mesi e mesi di confronto e discussioni.
Vado al sodo. Qualche difficoltà interpretativa c'è, per quanto
riguarda la legge che abbiamo approvato il 14 novembre, ma la legge
necessita, dal nostro punto di vista, dal mio punto di vista, di
linee guida attraverso cui fornire disposizioni illustrative, al
fine di rendere comprensibile/trasparente anche ai cittadini le
attività svolte dalle singole società: questo è il desiderio,
l'obiettivo ultimo.
Entro nel merito. Cosa abbiamo fatto in queste settimane. Per
quanto riguarda le mie personali iniziative in merito, da quando ho
assunto la responsabilità di occuparmi di società partecipate, una
volta preso atto che la legge era praticamente ignorata, insieme ai
dirigenti - ma parlo tutto al futuro, dirò cosa noi abbiamo fatto
in queste settimane - e ai funzionari delle strutture competenti,
del sottoscritto, della Presidenza, di INVA e di Finaosta, in
raccordo con il Presidente di Finaosta e il Direttore generale di
Finaosta, abbiamo valutato necessario predisporre delle linee guida
di indirizzo per l'applicazione della legge n. 20 che, come
stabilito all'articolo 1, detta: "disposizioni finalizzate a
utilizzare al meglio il funzionamento delle società partecipate
pubbliche". Lo dicevo prima, collega: l'obiettivo non è solo quello
degli addetti ai lavori, ma l'obiettivo, per quanto ci riguarda e
mi riguarda, è la comunità valdostana, la comunità tutta. Sarà
dunque la Giunta regionale con proprio atto, che stiamo
predisponendo e siamo a buon punto, da diverse settimane i
dirigenti ci stanno lavorando anche per declinare e delineare le
responsabilità di natura amministrativa, accompagnate da istruzione
operative anche in merito all'interpretazione dei principi
ispiratori della legge: trasparenza, parità di trattamento,
contenimento dei costi. La bozza di deliberazione è stata
illustrata a Finaosta, al fine di acquisire eventuali suggerimenti
operativi dalla stessa, ma non solo a Finaosta - come le dicevo -
perché ci sono diversi Assessorati che hanno le competenze
all'interno e la legittimità. Le strutture - non so se mi spiego
correttamente - devono approvare e quindi dare il parere di
legittimità, quindi è giusto che ci sia una collegialità e un
coordinamento. Oltre a questo, abbiamo sollecitato le società
direttamente controllate dall'Amministrazione regionale e quelle
indirettamente, quindi per il tramite di Finaosta, cercando di
individuare tre macro elementi: il primo, la legge n. 20/2016 ha
posto in capo alcune misure di pubblicità in materia di
acquisizione di forniture, assunzione di personale e trasparenza.
Abbiamo invitato le società, quando dico: "abbiamo", tramite
lettera, tramite documento: "si invitano le società a dare piena
attuazione agli adempimenti previsti dalla citata legge,
provvedendo a curare in maniera puntuale la pubblicazione sul
proprio sito istituzionale dei dati richiesti, nonché ad inviare
gli stessi alla Regione per le società controllate direttamente e a
Finaosta per quelle controllate indirettamente", cioè chi fa che
cosa all'interno dell'attuazione agli adempimenti. Abbiamo
rammentato alle società controllate, direttamente e indirettamente,
che sono tenute a trasmettere una relazione inerente la gestione
economica finanziaria entro il 30 giugno al Presidente del
Consiglio e al Presidente della Regione; ad adottare un regolamento
sui criteri e modalità di svolgimento delle selezioni del
personale. Ad oggi quindi diverse società, collega, non hanno
ancora approvato al loro interno i regolamenti, chiamiamoli, per
essere espliciti anche per chi ci ascolta, dei "regolamenti
operativi", perché hanno anche delle finalità diverse le diverse
società...poi adottare un regolamento del
free benefit
da
trasmettere alla commissione consiliare competente. Inserito sempre
nella nostra. Oltre a questo, le assicuro che non è stato semplice,
ma da qualche giorno sulla
home page
del sito della Regione
è stata creata una sezione denominata "Opportunità dalle società
partecipate". Dal mio punto di vista e dal punto di vista del
Governo, tutto penso che sia un inizio, è una prima informazione
per la comunità e per tutta la comunità, con cui si accede
attraverso un menù a tendina - non so se ha avuto modo di
visionarla - ai dati delle società relativa a...e l'abbiamo
suddiviso in quattro, per adesso è in costruzione. Lei avrà visto,
avrà notato che qualche società ha iniziato a pubblicare sul
proprio sito, di conseguenza c'è un
link
se sono
direttamente o indirettamente collegate a Finaosta, altrimenti il
link è collegato direttamente sulla home page dell'Amministrazione
regionale. Suddiviso così, che riprende praticamente non tutta la
legge ma gli articoli più importanti, fondamentali sul discorso di
trasparenza e soprattutto io la leggo proiettata alle opportunità,
aziende e comunità, quindi "Amministratori e organi di controllo"
il primo; il secondo "Assunzioni", il terzo "Incarichi di
consulenza" e il quarto "Elenco operatori economici ed esiti
procedure". Come dicevo, da qualche settimana le prime aziende
stanno caricando sui propri siti queste informazioni, ad oggi non
sono ancora tutte aggiornate, assolutamente. L'home page costruita
un po' di giorni fa dall'Amministrazione deve essere collegata
all'interno degli altri siti, ma c'è una novità. Ripeto: non mi
interessa parlare del passato, io le sto dicendo cosa noi abbiamo
fatto in queste settimane, all'interno delle lettere, chiamiamole
"circolari", che abbiamo inviato a tutte le società...indubbiamente
c'è la posta elettronica della struttura regionale che dovrà
occuparsi per caricare tali informazioni, c'è la posta elettronica
per quanto riguarda il caricamento se ci saranno delle selezioni o
incarichi e assunzioni di personale e ci sarà la posta di
riferimento per quanto riguarda tutta la trasparenza delle singole
società.
Detto questo, non so se ha avuto modo, ma se non ha avuto modo,
rendo edotto soprattutto il Consiglio e chi ci ascolta: per la
prima volta il gruppo CVA ha iniziato a caricare delle
informazioni, è un primo passaggio. Non è sicuramente esaustivo, è
un primo passaggio che va nella direzione di applicare e rispettare
una legge che abbiamo approvato sei mesi fa. Dobbiamo affinare
questo percorso, le società devono attrezzarsi e sarà anche compito
dell'Amministrazione regionale creare le condizioni e coordinare il
sito, ma soprattutto le informazioni che vogliamo veicolare alla
comunità. Ad oggi, non so se ha avuto modo, gli esiti di gara sono
ancora pochi e da lì io penso, siamo certi che si deve fare meglio
subito, in modo da portare l'applicazione di questa legge quanto
prima a regime. L'obiettivo è portare a regime il dibattito in
Consiglio regionale il 14 novembre, quando il legislatore, quasi
all'unanimità, ha deciso questo percorso che comunque io dico che è
epocale per il "sistema Valle d'Aosta". Aprire il sito di CVA e
avere un link sulla legge n. 20/2016 e iniziare ad avere qualche
informazione che la comunità, gli operatori e le aziende valdostane
non hanno mai avuto modo di poter avere contezza io penso che sia
un bel passaggio. Come le dicevo, in queste settimane non è stato
facile progettare e costruire l'applicazione di una legge così
importante, ma speriamo nel giro al massimo di dieci giorni di
approvare le linee di indirizzo come Governo regionale, in modo da
declinare il desiderio del legislatore: creare le condizioni di
pari opportunità per il "sistema Valle d'Aosta".
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Assessore, io non intendevo farle fare
uno
spot
sul suo lavoro, l'ha fatto, giustamente, ha dato lo
stato dell'arte, ha fatto il suo lavoro giustamente: quello di
declinare tutte quante le cose buone che sono state fatte fino
adesso. Io volevo semplicemente sapere come mai fino a questo
momento non c'era stata l'applicazione della legge; lei giustamente
ha detto: "è una legge che fino a poco tempo fa è stata ignorata,
adesso si sta cercando di andare avanti".
Per quanto riguarda la famosa bozza di delibera che - vengo a
sapere in questo momento - lei sta predisponendo, state
predisponendo come Giunta, io le chiederei a questo punto se è
possibile fare un passaggio in commissione prima dell'approvazione
definitiva almeno per l'illustrazione, non certo per la votazione,
ma semplicemente per dargli un'occhiata prima dell'approvazione in
Giunta. Non per altro, perché così tutto quanto il Consiglio può
valutare se effettivamente va nella direzione giusta: non per
togliere competenze al Governo, ma perché è una legge che è stata
discussa tantissimo in commissione, penso che anche le linee guida
di applicazione della legge stessa a questo punto tanto vale
discuterle per un momento tra di noi. Penso che siamo tutti
favorevoli ad una cosa del genere, quindi la pregherei, so che è
inusuale, so che non è scritto nella legge, però è un passaggio che
lei tranquillamente può fare se vuole. Ci fa vedere quindi questa
bozza di delibera in commissione, chiedo anche al Presidente di
commissione di prendere un impegno rispetto a questa cosa specifica
e successivamente fare l'approvazione definitiva.
È chiaro che è solo un inizio, perché sul sito di Finaosta ce
n'è qualcuna sì e qualcuna no, si sta lavorando in questo senso.
Quello che io continuo a valutare in modo negativo è il fatto che,
al di là poi della legge e delle applicazioni che già vedo che sono
difficili, perché lei stesso ammette che alcune leggi sono di
difficile applicazione, perché poi ci sono interpretazioni diverse,
ci sono resistenze all'interno delle società e così via, io spero
che tutto questo porti ad un'effettiva concorrenza, spiego meglio.
Non è che per facciamo tutta questo architrave meraviglioso per
rendere tutto disponibile, tutto quanto trasparente e tutto
meravigliosamente alla portata di un clic e poi alla fine le scelte
vengono fatte sempre in modo arbitrario. Poi alla fine la sostanza
di questa legge doveva essere questa: evitare che le scelte fossero
sempre le stesse o fossero sempre comunque fatte in modo
arbitrario, quindi ben venga tutto ciò che ha detto, io continuerò
a guardare, perché il sito l'avevo visto, avevo visto che c'era
stato un aggiornamento, non è recente, è di due o tre giorni fa,
quindi è successivo all'interpellanza, ma questo è un caso,
sicuramente ci stavate lavorando, continuerò quindi a vigilare
affinché questo avvenga. Io spero che avremo modo di confrontarci
sulla delibera quando la porterà in commissione, spero al più
presto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK