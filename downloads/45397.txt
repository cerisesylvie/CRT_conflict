Consiglio Regionale della Valle d'Aosta - Oggetto del Consiglio n. 2151 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2151 del 12 gennaio 2023 - Resoconto
OGGETTO N. 2151/XVI - Interpellanza: "Strategie, tempistiche
e obiettivi per portare nuovamente il Tour de France nella nostra
regione".
Bertin (Presidente) -
Punto numero 32. Consigliere
Brunod, ne ha facoltà.
Brunod (LEGA VDA) -
In data 21 dicembre 2022, abbiamo
appreso dal sito EuroSport le seguenti notizie: "Il Tour de France
2024 partirà da Firenze e le prime tre tappe attraverseranno
l'Italia". Quindi il Tour de France 2024 partirà per la prima volta
nella sua ultra centennale storia dall'Italia con le seguenti tre
tappe iniziali: Firenze-Rimini, Cesenatico-Bologna e
Piacenza-Torino, che attraverseranno Toscana, Romagna e
Piemonte.
Rimarchiamo che durante la presentazione ufficiale del
cosiddetto Grand Départ 2024, che si è tenuta a Palazzo Vecchio; il
Direttore del Tour de France Christian Prudhomme ha rilasciato le
seguenti dichiarazioni: "Il Tour de France non è mai partito
dall'Italia in 120 anni, era una specie di anomalia e di
incongruenza. Il Tour ha speso sin troppo tempo a venire in Italia,
la culla del ciclismo romantico con campioni immensi e corridori
che i tifosi amano. È un Paese di estrema bellezza con percorsi
particolarmente interessanti e molto suggestivi. Sarà un Tour de
France che lascerà il segno con l'arrivo per la prima volta a
Nizza, sarà un Tour diverso grazie a voi".
Ricordiamo che l'ultima volta che una tappa del Tour de France
transitò sulle strade della nostra regione risale al 2009 con la
sedicesima tappa a Martigny - Bourg-Saint-Maurice. Prima ancora il
Tour arrivò altre due volte con una tappa in Valle d'Aosta,
esattamente nel 1949, quando Fausto Coppi tagliò il traguardo ad
Aosta, tappa Briançon-Aosta e nel 1959, quando il fortissimo
corridore italiano Ercole Baldini vinse la tappa
Grenoble-Saint-Vincent con arrivo nella cittadina termale.
Tenuto conto che nel 2019 la Giunta regionale aveva già avviato
un progetto attraverso la candidatura congiunta della Regione e del
Valais con l'obiettivo di far diventare la Valle d'Aosta possibile
protagonista al Tour de France. La candidatura congiunta fa seguito
a diversi incontri avuti dall'allora assessore competente con le
autorità del Valais con l'obiettivo comune di creare un'unica
proposta transfrontaliera per ospitare il Tour de France che
coinvolga Savoia, Valle d'Aosta, Valais e Haute-Savoie.
Le proposte di tappa inserite nel dossier riguardavano alcune
ipotesi di percorsi di diverso chilometraggio e altimetria con
partenze da Bourg-Saint-Maurice e arrivo a Pila e la successiva
partenza da Aosta con arrivo nelle località di Verbier e ripartenza
verso Chamonix.
Evidenziamo che l'arrivo o il transito del Tour de France in
Valle d'Aosta significherebbe avere un evento di grande portata
mondiale che rivestirebbe per la nostra regione un rilevante
palcoscenico promozionale turistico e sportivo. Il Tour rappresenta
il terzo evento sportivo mondiale dopo Olimpiadi e Mondiali di
Calcio, e poterlo ospitare ci permetterebbe di ottenere una grande
visibilità in un contesto di fortissimo richiamo non soltanto
sportivo ma anche turistico ed economico.
Si interpella quindi l'assessore competente per conoscere se in
questi anni - in riferimento alle recenti informazioni apprese in
merito alla presentazione ufficiale delle tappe del Tour de France
2024 - sia stata data continuità al lavoro già svolto e avviato nel
corso del 2019 e quale sia la sua visione e strategia in merito a
tale argomento e, nel caso di risposta affermativa o negativa al
primo quesito, in quale modo si intende procedere, con quali
tempistiche e obiettivi per riportare nuovamente il Tour de France
nella nostra regione.
Presidente -
Per la risposta l'assessore Jean-Pierre
Guichardaz.
Guichardaz J. (FP-PD) -
Sono argomenti non proprio di
piccola caratura... passiamo dalle Olimpiadi al Tour de France, ai
grandi eventi sportivi, ma sono comunque sollecitazioni, come le
dicevo prima, io non ho mai avuto nessun problema a riconoscere
agli amici dell'opposizione i suggerimenti utili e qualunque tipo
di suggestione; come dicono i francofoni, è ben accolto e anzi è
utile per fare una strategia che non serve solo alla maggioranza in
corso ma che serva alla Valle d'Aosta, quindi anche le
interpellanze che sono arrivate oggi  - e che sono servite,
spero, a chiarire il nostro punto di vista rispetto anche agli
investimenti di quest'anno, alla questione olimpica, eccetera -
sono utili sicuramente ad aprire dei fronti anche di discussione e
di ragionamento.
Lei chiedeva se in questi anni, in riferimento alla recente
presentazione ufficiale delle tappe del Tour de France 2024, è
stata data continuità al lavoro già svolto e avviato nel corso del
2019.
Come ricordava, anche lei, collega Brunod, nelle premesse
dell'interpellanza, l'approvazione da parte della Giunta regionale
del dossier di candidatura a ospitare il Tour de France e a
presentare congiuntamente dalle amministrazioni di Valle d'Aosta e
Valais era stato il risultato di numerosi incontri avuti
dall'allora Assessore al turismo con le autorità del Valais. Tali
incontri, come lei sa, avevano portato alla condivisione di un
progetto transfrontaliero - quello era vero, nel senso che
esisteva, è agli atti, poi se vuole glielo posso anche fare avere -
che intendeva coinvolgere il Pays de la Savoie historique nel
candidarsi a ospitare il Tour de France nel 2020. A questo sforzo
tuttavia, come lei può aver verificato, non aveva seguito tra
l'altro accoglimento della candidatura; io in questi anni ho
imparato che non basta proporsi, ci vogliono risorse, agganci e
organizzazione - e sono processi anche lunghi, anche di
accreditamento.
Al momento del nostro insediamento, complice il Covid, come
sapete, i dossier su cui dedicarsi sono stati molteplici e abbiamo
deciso - e ne abbiamo parlato lungamente -con non pochi sforzi di
riportare il Giro d'Italia in Valle nel 2022. Tra l'altro abbiamo
avuto, credo, un ottimo riscontro anche rispetto alla tappa
Rivarolo-Cogne, e quest'anno passerà nuovamente il Giro d'Italia e
l'intenzione nella nostra programmazione è quella proprio, pur non
essendo né città di arrivo né città di tappa, di utilizzare
quell'evento a fini di promozione sia del territorio che dello
sport, proprio del ciclismo.
Dicevo che nel frattempo ci siamo confrontati con chi aveva
contribuito a redigere una prima bozza delle possibili tappe di
percorso da proporre alla società organizzatrice del Tour de
France, quindi A.S.O., l'Amaury Sport Organisation. Perché lì era
stato fatto un dossier di candidatura e poi era stato inviato
proprio ai vertici del Tour de France, proponendo proprio delle
tappe specifiche con delle altimetrie e dei passaggi, cioè tutta
una serie d'indicazioni che poi non sono evidentemente state
accolte perché non hanno poi avuto un seguito. Si vede che nella
programmazione complessiva hanno ritenuto che fosse utile fare
altro. Io per altro ho incontrato a luglio di quest'anno, in un
incontro specifico a Gressoney, i rappresentanti del Comitato di
Tappa del 2016, che fu la città di arrivo la Valle di Trient, per
capire anche la fattibilità di una nuova candidatura per gli anni a
venire, perché giustamente il mio predecessore aveva capito che
certe candidature, visto e considerato che parliamo di Tour de
France e quindi non di Giro d'Italia che comunque, già solo dal
nome e dal titolo, è una manifestazione che tendenzialmente... poi
anche questo si è internazionalizzato, ma il Tour de France
presuppone comunque per la sua fattibilità un coinvolgimento molto
ampio.
A luglio di quest'anno abbiamo fatto questo incontro con gli
amici del Comitato di Tappa del 2016 e l'intendimento, almeno
allora ci siamo lasciati con questa idea, è proprio di costruire
una candidatura, però anche quella concertata prima e cioè per
capire quali sono effettivamente le esigenze, perché, come lei sa,
il Tour de France è un prodotto che non è solo sportivo, ma ha una
fortissima componente diciamo anche commerciale, quindi richiede
una serie di passaggi.
È fuori di dubbio che il Tour de France sia una manifestazione
in grado di assicurare una grande visibilità ai territori che
attraversa e nel corso di quest'anno - in cui la Valle d'Aosta
detiene proprio il titolo di Regione Europea dello Sport  e
l'Assessorato intende dedicare una parte rilevante della propria
attività alla promozione dello sport e del turismo sportivo -
affronteremo anche la questione del Tour de France, con l'obiettivo
di verificare, come dicevo prima, la possibilità di candidare
nuovamente, in collaborazione con il Vallese, l'intendimento è
proprio quello: col Valais, la Savoia e l'Alta Savoia, una località
della nostra regione come arrivo o partenza di una tappa del Tour
de France, risultato che alla nostra Regione manca da più di 60
anni e più precisamente dal 1959, anno in cui la tappa del Tour
arrivò a Saint-Vincent.
Sicuramente i tempi sono maturi, lei lo ha accennato, per
lavorare al fine di riportare il Tour de France per la terza volta
in arrivo, la sede di arrivo nel 1949 e 1959, mentre nel 2001 ci fu
un passaggio al Colle del Gran San Bernardo-Piccolo San
Bernardo.
Abbiamo già preso contatti con ASO per un appuntamento con il
signor Prudhomme, al quale verranno portate o verrà evidenziata una
prima proposta che valorizzerà proprio la transfrontalierità della
tappa e ci proporremo come ville-étape, e insomma le idee ci
sono.
Tra l'altro è possibile ed è probabile che parleremo - un
incontro si potrà fare, e lo dico qui - con la Carovana del Tour de
France, prima con la Carovana del Tour de France proprio per
parlare seriamente del nostro interesse per la corsa e potrebbe
essere la giornata proprio di riposo del Tour 2023 che avrà
nell'Alta Savoia il prossimo mese di luglio, esattamente lunedì 17
luglio. Stiamo provando a organizzare un incontro in corsa e quindi
nel frattempo stiamo trattando e cercando di creare questi contatti
con Saddier del Conseil Départémental de la Haute-Savoie e credo
che è anche un percorso da fare con gli amici del Valais con i
quali, dicevo, ci siamo visti, possa essere utile per portare a
casa anche il Tour de France.
È pur vero - e questo lo devo dire a onor del vero e per onestà
intellettuale - che il Tour de France quest'anno attraversa
l'Italia in maniera considerevole e quindi nelle strategie anche
proprio specifiche del Tour de France non è detto che - come
succede per candidature di altro genere, stamattina abbiamo
accennato alla candidatura delle Olimpiadi - che nella logica
futura ci sia l'intenzione di continuare ad attraversare l'Italia
con diciamo un'intensità di frequentazione come è stata quest'anno,
e credo che sia stata, da quello che so io, una decisione sia di
tipo strategico e sia di tipo commerciale, proprio perché questo
attraversamento delle regioni italiane è stato considerevolmente
pagato da una parte, ma dall'altra credo che nella logica proprio
del prodotto Tour de France ci sia una forte ricerca anche di
marketing e di promozione che l'Italia sicuramente dà per la sua
capacità e la sua reputazione e anche per la bellezza dei luoghi
attraversati.
Presidente -
Consigliere Brunod.
Brunod (LEGA VDA) -
Ma solo una cosa rapida, prima che
escano dei comunicati stampa, forse mi permette, la correggo subito
su un passaggio: ha detto che quest'anno, ma probabilmente per
errore mentre faceva il discorso, transiterà la tappa del Tour in
Valle d'Aosta... tappa del Giro d'Italia, perché magari poi
qualcuno esce subito poi con un articolo con questa notizia, quindi
ci sarà il transito della tappa del Giro d'Italia che passerà al
Colle.
Per quanto riguarda il Tour, ovviamente, come ha detto bene
anche lei, è uno di quei grandissimi eventi che averli ovviamente è
molto importante per l'aspetto turistico, economico e per tutto
quello che riguarda il mondo outdoor, delle due ruote nelle sue
varie specialità.
Ovviamente sono degli eventi a cui bisogna stare dietro,
lavorarci molto, perché comunque per le programmazioni si parla di
due o tre anni, se non di più, già definiti. e quindi sono cose
molto difficili, però abbiamo capito che c'è la voglia e
l'intenzione di poter almeno provarci e di tentare di lavorarci per
riportare questo grande evento sulle nostre strade; questo è quello
che per noi è l'obiettivo, per noi è molto importante anche che se
da una parte si dà molta importanza al Giro d'Italia, comunque
cercare negli anni, magari con una certa continuità, di far venire
anche il Tour, sarebbe il top, perché la nostra regione, anche se
piccola, presenta delle caratteristiche tecniche particolari che
meritano molto dal punto di vista dei tracciati e quindi penso che
sarebbe fare un grande regalo alla nostra regione, a tutti gli
appassionati di Giro e sono quelle vetrine che alla fine ti danno
quel risultato in più a livello mondiale.
 Noi speriamo che, magari non sarà in questa legislatura, se si
parte già a lavorare adesso, magari nella prossima si riuscirà a
ottenere questo risultato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK