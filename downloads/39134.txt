Consiglio Regionale della Valle d'Aosta - Oggetto del Consiglio n. 2458 del 9 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Infortunistica - Previdenza - Tutela della salute
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2458 del 9 novembre 2016 - Resoconto
OGGETTO N. 2458/XIV - Approvazione di Risoluzione:
"Riconoscimento dei lavoratori impianti a fune tra le categorie con
mansioni usuranti".
Rosset (Presidente) -
Punto 32 all'ordine del giorno. Ha
chiesto la parola il consigliere Gerandin, ne ha facoltà.
Gerandin (GM) -
Abbiamo appreso con soddisfazione
dell'impegno preso dai nostri parlamentari, al quale volevamo unire
anche il nostro pensiero sul lavorare nelle sedi opportune, per
ricercare le condizioni affinché i lavoratori degli impianti a fune
abbiano il riconoscimento e l'inserimento nella categoria dei
lavori usuranti. All'interno della legge finanziaria n. 77 è
prevista tutta una serie di categorie definite usuranti o che
comunque hanno diritto a un'agevolazione per la fuoriuscita
anticipata dal lavoro e l'accesso al trattamento pensionistico. Voi
saprete sicuramente molto più di noi e di me che ci sono due
iniziative parlamentari di due gruppi diversi: una ha come primo
firmatario Maestri Patrizia del Partito democratico, l'altra ha
come primo firmatario un esponente del Movimento Cinque Stelle ed
entrambi chiedono di inserire una serie di categorie nei lavori
usuranti, che dovrebbero beneficiare di quanto previsto nella legge
finanziaria. Sono due iniziative distinte, anche con contenuti
leggermente diversi, però vanno entrambe nella stessa direzione,
per cui si è ritenuto opportuno discuterle insieme nella XI
Commissione parlamentare lavoro pubblico e privato.
L'oggetto e il fine delle due iniziative è questo: nell'ambito
della preparazione degli emendamenti alla legge di bilancio 2017
dello Stato, essendoci tra i vari temi anche l'introduzione di
agevolazioni per la fuoriuscita anticipata dal lavoro e l'accesso
al trattamento pensionistico, si dovrebbe legiferare in particolare
anche sulle agevolazioni riguardanti i lavori esposti a mansioni
usuranti. Queste due iniziative, tra le altre cose, hanno il fine
di inserire in questo elenco di lavori usuranti anche le figure di
infermiere, operatore sociosanitario e vigile del fuoco. A noi
sembrava quanto mai opportuno che anche i nostri parlamentari,
nella loro veste e nei loro gruppi di appartenenza, si facessero
portavoce e sostenessero queste iniziative che, pur non
riguardandoci direttamente perché provenienti dal Partito
Democratico e dal Movimento Cinque Stelle, tuttavia sono due voci
che a nostro parere legittimerebbero proprio quelle figure che noi
riteniamo particolarmente degne di essere inserite in questi
elenchi di lavori usuranti. Per cui noi chiediamo che i nostri
parlamentari, oltre che farsi portavoce del discorso degli impianti
a fune, sostengano anche questo tipo di iniziativa, in quanto ci
toglierebbe tanti problemi, per esempio, relativi al personale che
in questo momento lavora nella sanità e nei servizi agli anziani, e
che potrebbe usufruire di questa legge dello Stato. Sarebbe un
provvedimento a costo zero per la Regione, ma ovvierebbe a tanti
problemi e riconoscerebbe, a nostro parere, tre categorie che sono
meritevoli di essere inserite in questa casistica.
Presidente -
Ha chiesto la parola il consigliere
Bertschy, ne ha facoltà.
Bertschy (UVP) -
Semplicemente per dire che, anche se c'è
sempre il rischio in questi casi di non avere tutti gli elementi
per valutare tutte le categorie di lavoratori, però per quello che
ci riguarda e conoscendo il lavoro di queste figure professionali
in Valle d'Aosta, c'è assolutamente l'intenzione di valutare e dare
un sostegno al provvedimento che è in corso di sviluppo in
Parlamento. Quindi è una risoluzione che ha la sua importanza.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Per quanto riguarda questa risoluzione,
i colleghi hanno illustrato e messo in evidenza lo stato dell'arte,
ma soprattutto l'impegno che chiediamo alla maggioranza tutta.
Siamo nei tempi - diceva bene il collega Gerandin - cioè nel
momento in cui si stanno preparando gli emendamenti alla legge del
bilancio 2017 dello Stato. Diversi di noi consiglieri conoscono
molto bene il sistema degli impianti a fune e quale sia il lavoro
degli addetti: noi sosteniamo convintamente questa risoluzione e
siamo certi che la maggioranza valuterà positivamente la proposta.
Se si può andare in questa direzione, penso che anche su questo
tema si possano dare le giuste risposte.
Presidente -
Ha chiesto la parola l'assessore
Marguerettaz, ne ha facoltà.
Marguerettaz (UV) -
Sicuramente l'attività dei nostri
parlamentari ha già avuto modo di confrontarsi anche con le forze
sindacali sul tema specifico, ovvero sui lavoratori degli impianti
a fune, quindi sicuramente c'è una condivisione. Anch'io
personalmente ho avuto modo di sentire le forze sindacali, perché
sicuramente è un lavoro particolare che viene fatto in quota in
condizioni particolari.
Come ha detto il collega Bertschy, in queste discussioni non
sempre abbiamo tutti gli elementi. Facciamo riferimento a due
risoluzioni che vengono discusse in Parlamento, dove sono state
inserite alcune tipologie di lavoratori, ma non abbiamo tutti gli
elementi per dire se quella soluzione sia esaustiva o meno. Votiamo
questa risoluzione soprattutto per la parte che conosciamo di più:
i lavoratori degli impianti a fune. Quindi, se riteniamo di
concordare, il contenuto di questa risoluzione è soprattutto per
dare voce a questa tipologia che conosciamo meglio. Il resto del
lavoro credo potrà farlo più compiutamente il Parlamento, avendo a
disposizione tutte le informazioni sulle altre categorie.
Per cui - per chiarire - non vogliamo fare un
endorsement
su tutte le risoluzioni che vengono portate in Parlamento, ma ci
concentriamo e facciamo un lavoro d'intesa con i nostri
parlamentari per una categoria in particolare: quella dei
lavoratori degli impianti a fune. Ovviamente con un approccio
positivo per individuare e sostenere anche altre categorie che ne
abbiano i requisiti.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Grazie Assessore e grazie collega
Bertschy per i chiarimenti. Le due risoluzioni all'esame della
commissione parlamentare contengono un elenco ben preciso e io non
ho nessun timore di leggervelo. Si parla di lavoratori impegnati in
attività di lavoro usurante e pesante, anche nelle categorie di
conducente di mezzi pesanti, di infermiere, di operatore
sociosanitario e di vigile del fuoco. Io leggo i contenuti delle
due risoluzioni, perché non sono iniziative nostre, come lei ben
capirà: sono a firma di due partiti molto importanti e potranno
essere una voce rilevante, perché non c'è la firma di uno solo, ma
i sottoscrittori sono parecchi. L'iniziativa del Pd è riferita solo
alla figura del Oss e non alle altre categorie, ma io prenderei in
considerazione entrambe le risoluzioni, anche perché sono state
trattate in maniera congiunta dalla XI Commissione parlamentare.
Non c'è ombra di dubbio che la nostra iniziativa vada nel senso di
supportare l'azione per i lavoratori degli impianti a fune, però
oltre a questo noi chiederemmo il supporto per un problema che
abbiamo più volte trattato, cioè quello delle limitazioni per tutta
una serie di categorie che non possono svolgere il loro lavoro
senza una piena forma fisica. Le categorie sono queste e non è un
elenco illimitato dal quale noi ne peschiamo tre: questo è quanto
previsto dall'azione parlamentare in atto.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Si discute da anni sul tema dei
lavori usuranti, una qualificazione necessaria e utile per un
processo anche di pensionamento anticipato rispetto alle
indicazioni generali per tutti i lavoratori, così come del novero
delle categorie che dovrebbero rientrare all'interno di questa
denominazione. Purtroppo va preso atto che fino a ora non si è
riusciti a definire e a categorizzare con chiarezza queste
professioni che, oltre a quelle indicate dai colleghi e riportate
su queste iniziative presenti in Parlamento, sono effettivamente
anche altre. Qualche giorno fa si raccontava e si diceva, per
esempio, che gli insegnanti delle scuole materne dovrebbero
rientrare probabilmente anche queste con una deroga.
La categoria dei lavoratori degli impianti a fune è una realtà
peculiare di alcune regioni, sia turistiche che montane, quindi
siamo convinti che il rapporto che ci deve essere tra il Consiglio
regionale e il Parlamento, attraverso i nostri rappresentanti,
debba essere stretto e in qualche modo debba dare risalto e rendere
esplicite le prerogative specifiche delle varie regioni.
Questo
endorsement
è, secondo me, più che opportuno,
quindi anche noi voteremo a favore di questa risoluzione, senza
dimenticare però che il dibattito è aperto e credo che i nostri
parlamentari saranno comunque attenti anche alle altre categorie
professionali. Pertanto spero che, rispetto a questo primo
passaggio, ci possa poi essere con loro un approfondimento rispetto
a tale questione, che è estremamente importante per tutti.
Presidente -
Non ci sono altri interventi, mettiamo in
votazione la risoluzione.
Dichiaro aperta la votazione.
Esito della votazione:
Presenti, votanti e favorevoli: 29
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK