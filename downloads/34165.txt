Consiglio Regionale della Valle d'Aosta - Oggetto del Consiglio n. 2072 del 23 novembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2072 del 23 novembre 2011 - Resoconto
OGGETTO N. 2072/XIII - Interrogazione: "Interventi per il
miglioramento del sistema di trasporto ferroviario nella
Regione".
Interrogazione
Ricordata la deliberazione della Giunta regionale n. 2575 del
4 novembre 2011 con cui la stessa dà mandato alle strutture
competenti per verificare la possibilità di introdurre nell'APQ un
nuovo intervento relativo all'acquisizione di treni bi-modali da
parte della Regione Autonoma Valle d'Aosta;
Appreso dalla stampa locale che il Presidente Rollandin
avrebbe annunciato, riferendosi alla delibera citata, in occasione
della visita del Ministro Matteoli, che "ufficializziamo
l'intenzione di passare ai treni bimodali, rinunciando
all'elettrificazione della ferrovia";
i sottoscritti Consiglieri regionali
Interrogano
la Giunta regionale per sapere:
1) se conferma l'abbandono del progetto di elettrificazione
della linea;
2) quanti treni bimodali sono necessari per svolgere il
servizio in modo adeguato, con quali caratteristiche e per quale
spesa presunta;
3) dove sono reperite le risorse finanziarie;
4) se l'utilizzo degli stessi verrà esteso alla tratta Aosta
Pré-Saint-Didier.
F.to: Patrizia Morelli - Bertin - Chatrian - Louvin
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Il tema della ferrovia sta appassionando e capiamo che la nuova
frontiera della politica si è spostata, cioè ormai non si parla più
come rappresentanti politici, ma ci si mette il cappello del
Comitato pendolari. In realtà andiamo nelle manifestazioni e non
troviamo alcun pendolare, ma troviamo solo dei politici che parlano
a nome dei pendolari. L'altro giorno, a Chivasso, c'è stato un
pendolare che è intervenuto, nessun giornale ha riportato la sua
dichiarazione, ha detto: qua di pendolari ne vedo pochi. Ma per
coloro che fanno veramente i pendolari, che sono quelli di ieri, e
quelli io li capisco, i treni sono treni vecchi, sono scassati, il
problema è il binario unico ed i passaggi a livello. E qua, invece,
si cerca di spostare completamente l'attenzione! Rispetto a questo
si chiede al Governo regionale se ha abbandonato il progetto
dell'elettrificazione: il progetto dell'elettrificazione non è
abbandonato, ma oggi non è un progetto nella fase esecutiva.
Ricordo, a coloro che non seguono questo tema, che
l'elettrificazione è stata inserita negli accordi di programma
quadro su precisa richiesta dell'Amministrazione regionale e c'è un
verbale in cui RFI, nel 2010, diceva: l'elettrificazione non è
prioritaria. Siamo noi che abbiamo detto che volevamo avere le idee
chiare ed avere le idee chiare vuol dire avere una progettazione e
dei dati.
Rispetto ad oggi mancano due fasi di progettazione e mancano
totalmente i finanziamenti, quindi oggi noi non abbandoniamo una
cosa che non esiste, perché dal punto di vista degli accordi di
programma oggi abbiamo semplicemente un preliminare che dice che
dovremmo spendere 90.000.000. Rispetto a questo tema voglio fare
una chiarezza, anche perché l'elettrificazione sembra la panacea:
RFI prevede tre-quattro anni per l'esecuzione dei lavori, ma
abbiamo ancora due fasi di progettazione da fare...alla fine quanti
saranno? Vi dico solo che se faccio il pari con la Lunetta di
Chivasso, la Lunetta di Chivasso ha iniziato il preliminare nel
2006, siamo nel 2011 e non abbiamo ancora il progetto; se tanto mi
dà tanto capite quando andremo a fare l'elettrificazione! Se
qualcuno di voi dice che ci mettiamo tre-quattro anni, prende in
giro la gente e si deve prendere la propria responsabilità perché
in tre-quattro anni noi non avremo, anche avessimo oggi i soldi,
l'elettrificazione! Prima considerazione.
Seconda considerazione: l'elettrificazione, siccome interverrà
sulle gallerie, produrrà il blocco della nostra ferrovia, perché
rifacendo le gallerie, rifacendo tutto, sicuramente tutto questo
sarà interrotto...per quanti anni? Quattro, cinque, sei, sette
anni? Dopodiché qualcuno mi dice: guarda, anche il Piemonte vuole
l'elettrificazione...benissimo, vuole l'elettrificazione? Non ho
sentito che il Piemonte metta un euro per fare la galleria di
Ivrea, non ho sentito un Comune che dica di mettere dei soldi per
fare l'elettrificazione fino a Quincinetto! Tutti dicono fate
l'elettrificazione, ma chiedono alla Valle d'Aosta di mettere i
soldi! È un po' bello andare a cena e far pagare gli altri! Quindi
tutti fanno dei voli pindarici e poi, nei confronti della Valle
d'Aosta, dicono: voi siete ricchi, mettete i soldi! Allora noi
abbiamo detto: cerchiamo di dare una soluzione che dia delle
risposte immediate. Ma qualcuno dice: Marguerettaz si è inventato i
bimodali...nossignore! I bimodali nel verbale del 7 luglio 2010 con
i tecnici di Trenitalia e di RFI sono stati indicati da loro; in
quella sede hanno detto: se ci fossero dei problemi per il
finanziamento dell'elettrificazione potrebbe diventare interessante
valutare l'opzione legata ai treni bimodali e questo firmato,
sottoscritto, il 7 luglio.
Siccome oggi abbiamo delle grosse incognite sull'ammodernamento
della nostra ferrovia, riteniamo che le scene che hanno raccontato
ieri i pendolari debbano interrompersi al più presto. Perché
abbiamo queste scene? Perché non abbiamo materiale rotabile! Avete
letto gli articoli? Dicono anziché due o tre Minuetto, ce n'è solo
uno, la gente rimane a piedi...perché? Perché il materiale rotabile
è vecchio, perché deve essere cambiato! L'altro giorno abbiamo
avuto una riunione con le organizzazioni sindacali e hanno detto:
va cambiato il materiale rotabile. Ecco che a questo punto vi
voglio dire una cosa, perché dovete smetterla di fare della
propaganda! I treni bimodali rispetto agli altri treni costeranno
1.500.000-2.000.000 in più, quindi non è, la cifra che state
indicando, quella vera, la cifra è un delta di costo di
1.500.000-2.000.000, ovvero se un treno costa 5 verosimilmente un
treno bimodale costerà 6,5-7; aggiungete al valore del treno
1.500.000-2.000.000 a seconda della tipologia e delle rifiniture.
Quindi state facendo dei paragoni che non esistono, perché già oggi
dobbiamo cambiare tutti i treni, perché sono vecchi, perché devono
essere cambiati, allora voi dovete tenere conto.
Nella domanda mi si chiede: ma quanti saranno i treni necessari?
Sono 6 i treni necessari per fare l'Aosta/Torino, sono dei treni da
350 persone circa, 6 perché 5 fanno l'esercizio più 1 di riserva.
Gli altri collegamenti, l'Aosta/Ivrea piuttosto che
l'Aosta/Pré-Saint-Didier, siccome non hanno criticità, potranno
essere fatti dai treni che oggi abbiamo. Quindi i treni bimodali
che servono per risolvere il problema sono 6; allora, se la
matematica non mi inganna, 6 treni per un differenziale di
1.500.000-2.000.000 a treno, fa 12.000.000 al massimo. Quindi se
facciamo questa scelta, andiamo a chiedere un ulteriore costo di
12.000.000...volete metterci la progettazione, volete metterci
anche l'omologazione? Arriviamo a 15.000.000, questo è il valore.
Allora oggi abbiamo 35.000.000 a disposizione, chiediamo di
destinare 15.000.000 per questo differenziale che serve a dotare la
Valle d'Aosta di una cosa che risolve.
Dico di più: questa soluzione non compromette nulla, quindi non
viene abbandonato nulla; stiamo chiedendo al Governo nazionale ed a
Trenitalia di risolvere il problema della ferrovia, quindi non
chiediamo a nessuno di sacrificare, anzi, credo che noi stiamo
cercando di fare una cosa che dà delle risposte nell'arco di
due-tre anni ai nostri cittadini. Con quello che voi state dicendo,
i nostri cittadini non avranno alcun tipo di soluzione, li state
ingannando, state facendo campagna elettorale, vi state cambiando
il cappello continuamente: un giorno come partito, un giorno come
pendolari, state creando un allarmismo; da questo punto di vista
devo dirvi che, nell'ultimo Consiglio, ho dichiarato la mia
disponibilità a venire in commissione ed a fare una discussione, ma
questa cosa non è stata accolta! Perché non vi interessa fare una
discussione seria, non vi interessa fare un confronto, vi interessa
solo fare propaganda!
Quando sono andato a Chivasso, Chivasso ha organizzato questa
riunione per un semplice motivo: per dire che non vuole la Lunetta
di Chivasso; ma la Lunetta di Chivasso, anche quella, non l'abbiamo
mica inventata noi! L'hanno detta al Politecnico di Torino, l'ha
detta Trenitalia, l'ha detta RFI! Siamo andati giù, l'inizio e la
conclusione della conferenza è stata quella dell'Assessore ai
trasporti del Comune di Chivasso che ha detto: sia ben chiaro,
siamo venuti qua per dire che non vogliamo la Lunetta di Chivasso.
E loro hanno ben capito la questione, così come l'agenzia
metropolitana di Torino che mi ha detto addirittura: ma perché
volete i treni bimodali e invece perché non utilizziamo i
35.000.000 per fare i raddoppi selettivi da Ivrea a Chivasso? E
bravo merlo! Così abbiamo da Ivrea a Chivasso a Torino una ferrovia
che è straordinaria e noi, che siamo da Ivrea fino alla Valle
d'Aosta, viviamo, come oggi, nell'epoca di inizio '900!
Allora credo che ci sia un ragionamento da fare e, anche lì,
quando dite che non si mette un soldo, devo dirvi che abbiamo nel
nostro bilancio regionale 23.000.000, se volete fare un paragone,
il trasporto pubblico, tutti i pullman che vedete in Valle d'Aosta
compreso
Allô Bus
e
Allô Nuit
sono meno di
20.000.000, tutti i costi di tutti i trasporti per alunni,
lavoratori, sono inferiori a 20.000.000. Allora se diamo 23.000.000
a Trenitalia, possiamo pretendere di avere del materiale rotabile
moderno, possiamo pretendere di avere un servizio adeguato? A
questo punto, a fronte della richiesta dei bimodali, siamo disposti
a sacrificare 15.000.000 in più; questo è un ragionamento, quindi
non fate dei paragoni dicendo che l'elettrificazione costa 90,
eccetera. Noi chiediamo un sacrificio di 2.000.000 al massimo a
treno. Per l'Aosta/Pré-Saint-Didier le ho già risposto: non c'è la
necessità di andare a cambiare un sistema che oggi non ha delle
criticità.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Il tema della ferrovia è un tema che appassiona, perché è un
tema che tocca i cittadini di cui i politici sono i rappresentanti
eletti, che siano in maggioranza o in minoranza.
Il nostro gruppo si è occupato di trasporti e della ferrovia in
Valle d'Aosta dall'inizio della legislatura, in tempi non sospetti
in cui non si parlava ancora di elettrificazione o di scelte
bimodali. Ora io capisco che lei sia in tensione in questo periodo,
assolutamente; noi non la riteniamo responsabile dell'arretratezza
del nostro sistema, è una storia lunga sicuramente. Ma sicuramente
questa Giunta e lei, in particolare, è responsabile di quanto non è
stato fatto e di quanto non si farà ancora in questa legislatura e
noi, di grossi passi avanti, non ne vediamo! Da qui alla fine della
legislatura, fra un anno e mezzo, non crediamo che le cose
miglioreranno sensibilmente.
Siamo tutti coscienti che la sola elettrificazione non è
sufficiente a risolvere i problemi, ma i tecnici ci dicono che sono
necessari dei raddoppi selettivi, è necessaria l'eliminazione dei
troppi passaggi a livello, la rettificazione di alcune curve, la
sostituzione del materiale rotabile, tutti passaggi che possono
essere previsti e graduati in funzione anche della disponibilità
finanziaria, se si ha un disegno complessivo, cosa che mi pare sia
stata smentita dal Presidente, riportata dagli organi di stampa:
"Ufficializziamo l'intenzione di passare ai treni bimodali
rinunciando all'elettrificazione della ferrovia"
. Da lì viene
la mia domanda: confermate l'abbandono del progetto di
elettrificazione della linea?...lei mi dice di no...ne prendo
atto.
Vorremmo conoscere anche un cronoprogramma ed in che tempi
immaginate...e in che senso vi state muovendo. Acquistare i treni
bimodali in questo momento, che lei ci dica che il differenziale
ammonta a 1.500.000 o che si dica che costano 6.500.000 l'uno e che
hanno tempi di costruzione e di omologazione che sappiamo essere
molto lunghi, significa, a nostro avviso - lo diciamo serenamente,
non è una questione ideologica: treni bimodali sì-treni bimodali no
-, bruciare delle risorse per rispondere unicamente al problema
della rottura di carico. Abbiamo letto, sempre negli organi di
stampa, perché le nostre informazioni arrivano da lì, che
all'incontro di Chivasso addirittura il presidente dell'agenzia per
la mobilità metropolitana ha affermato: se anche le ferrovie
dovessero dare in via libera all'utilizzo di questi locomotori, non
permetterò mai che entrino nel nuovo passante. Allora a che pro ci
chiediamo? Acquistare i treni bimodali significa rimandare ancora
ad un tempo biblico la soluzione del problema ed il nostro problema
è che la Valle d'Aosta è tagliata fuori dalla rete nazionale. A me
non sembra troppo chiedere che la Giunta regionale ed il suo
Assessore abbiano una condotta lineare, coerente, durante la
legislatura che si sta vivendo.
In commissione, lei, pochi mesi fa, sosteneva la priorità
dell'elettrificazione; in Consiglio ha ironizzato sui treni
bimodali ed ora ha cambiato completamente la strategia! Noi
riteniamo che si debba dare un futuro puntando
sull'elettrificazione ed operare in questo senso con convinzione,
con gli opportuni contatti con il Governo Monti in questo caso,
sollecitando i nostri Parlamentari ad agire per quanto è di loro
competenza, senza ripiegare su soluzioni che solo apparentemente
sembrano risolvere i problemi, ma che in realtà non fanno che
allontanare ancora l'esito a tempi incerti.
Concludo dicendole che prendo atto del fatto che la linea
Aosta/Pré-Saint-Didier non presenti alcuna criticità...ho avuto
modo di leggere un rapporto fatto nella precedente legislatura
dalla commissione competente, nella quale erano evidenziate tutte
le criticità della linea Aosta/Pré-Saint-Didier...magari vada a
rileggerselo, Assessore!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK