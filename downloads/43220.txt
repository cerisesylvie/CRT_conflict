Consiglio Regionale della Valle d'Aosta - Oggetto del Consiglio n. 648 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 648 del 27 maggio 2021 - Resoconto
OGGETTO N. 648/XVI -Interpellanza: "Coerenza tra i progetti
relativi al futuro dell'ospedale Parini e l'adesione da parte
dell'Azienda USL alla convenzione per l'affidamento di un
multiservizio tecnologico integrato".
Bertin (Presidente)
- Punto n. 57. Per l'illustrazione,
consigliere Manfrin.
Manfrin (LEGA VDA) -
Io raccolgo le valutazioni del
collega Aggravi che mi ha preceduto e le chiedo, Assessore, la
massima attenzione e anche una sua valutazione, al netto di quello
che le hanno scritto gli uffici su questo tema e le spiegherò, le
spiegheremo perché, anche con il collega Aggravi.
Abbiamo preso visione della deliberazione del direttore generale
164 del 23 aprile 2021 con la quale si aderisce alla convenzione
Consip Mies 2 con la quale, già l'avevo indicato in quest'aula, si
prendono sostanzialmente dei dipendenti, si spostano, gli si fanno
fare delle altre operazioni e si sostiene che ci sia un risparmio
per la USL.
Ora abbiamo approfondito, io e il collega Aggravi, in due
maniere diverse, la questione dei risparmi che vengono effettuati
con questa adesione e io mi sono concentrato sulla parte del
lavoro.
Si ricorda, le avevo chiesto con accesso agli atti l'analisi
costi-benefici; questa analisi di costi e benefici a me non è mai
arrivata, mi è stato risposto che non c'era ancora, dopodiché è
stata fatta l'adesione al servizio e io non ho mai ricevuto la
valutazione costi-benefici di questa operazione. Quindi se è stata
fatta non lo so ma ad oggi non esiste, quindi è stata fatta
un'adesione senza una valutazione costi-benefici.
Della discussione e della valutazione sull'economicità le
possiamo leggere però sulla base di quello che è stato scritto
appunto su questa deliberazione del direttore generale.
Alle pagine 10 e 11 di questa relazione si evidenzia che: "Sono
in servizio diciassette operatori tecnici manutentori di impianti e
addetti antincendio, un operatore ai titoli per trasferimento al
118, due operatori patentati come conduttori di generatori di
vapore vanno in pensione e quindi devono essere collocati" - ci
scrive la relazione - "presso altra struttura quattordici
operatori".
Siccome le funzioni antincendio non possono essere assunte,
perché questa convenzione sostanzialmente prevede che ci sia una
squadra di dodici dipendenti esterni della Edison che andrà a fare
il manutentore al posto di quelli che attualmente sono manutentori,
che verranno dedicati ad altro servizio.
Siccome appunto questi dodici operatori della Edison non possono
fare servizio antincendio, sostanzialmente si lascia la possibilità
di fare il servizio antincendio ai quattordici operatori esistenti
che a oggi fanno anche manutenzione e li si mette a fare i portinai
oppure i trasportatori di ferri chirurgici, e poi si caricano altri
dodici dipendenti sulla struttura.
La riorganizzazione, viene scritto nella relazione, prevede un
numero di trenta addetti antincendio teorici tutti afferenti a
operatori tecnici; in caso di adesione alla convenzione, la
ricollocazione, come da progetto, può ridisegnarsi come segue:
dodici conduttori MTS dipendenti del servizio tecnico, quattordici
addetti squadra emergenza dipendenti di idonea struttura competente
e quattro o più addetti portineria dipendenti del servizio di
coordinamento amministrativo.
La somma, dodici quattordici e quattro, fa appunto trenta
dipendenti della struttura.
Viene scritto qui che il risparmio è di 176 mila euro l'anno,
calcolando il costo del personale di 44 mila euro annuo lordo,
risparmio destinato a incrementare, tanto più la sinergia inciderà
sui pensionamenti.
Ora non si capisce esattamente in quale maniera si dovrebbe
ottenere questo risparmio, perché un dipendente si trasferisce al
118, e sono 44 mila euro, ma rimane in carico all'Amministrazione,
quindi che risparmio ne ha l'Amministrazione? Nessuno.
Due dipendenti vanno in pensione, ed è un risparmio che
l'azienda avrebbe già avuto, quindi non è che si creano nuovi
risparmi con l'adesione, di un dipendente non si sa che fine
faccia.
Guardando queste simulazioni non si capisce quale sia il
risparmio effettivo di questa valutazione ma la cosa più
inquietante è che se si va a guardare la pagina 12, si vedrà che
c'è un calcolo dei costi del personale. Nel calcolo del costo del
personale non vengono riassunti i dodici più quattordici più
quattro, come è scritto a pagina 11, ma viene detto semplicemente:
quattordici operatori tecnici, sei operatori tecnici conduttori
generatori, sei operatori tecnici conduttori generatori. La somma
non fa trenta, quindi sostanzialmente voi dite "L'attuale
organizzazione prevede trenta addetti di antincendio teorici, tutti
afferenti agli operatori tecnici, in caso di adesione alla
convenzione, la ricollocazione, come da progetto, può ridisegnarsi
come segue".
Cioè voi prendete quattro dipendenti, li trasferite al servizio
di coordinamento amministrativo e dite: "Ma risparmiamo i costi di
quattro dipendenti". Ma come può essere un risparmio questo? Come
può, le chiedo, essere un risparmio questo.
Scrivete una cosa in una pagina e in quella seguente scrivete
l'opposto, quattro dipendenti scompaiono e dite "Fatto il
risparmio". Io oggettivamente non ho capito.
Presidente -
Per i minuti restanti, il consigliere
Aggravi.
Aggravi (LEGA VDA) -
A integrazione di quanto riportato
dal collega Manfrin, vado a collegarmi a un'ulteriore voce di costo
importante, considerato all'interno del documento di adesione,
ovvero quello relativo ai costi dell'energia elettrica e poi cerco
di tirare le somme nel complesso.
A oggi ci sono due voci di fornitura dell'energia elettrica, una
è di un noto operatore locale, l'altra è energia prodotta in
autoproduzione.
A seguito della convenzione, cosa succede? Succede che dal noto
operatore si acquisterà meno energia, perché considerata più cara
rispetto a Edison mentre l'autoproduzione sparisce, perché
l'impianto va in capo ovviamente al nuovo fornitore.
Detto questo la valutazione e le previsioni sui costi
dell'energia elettrica prevedono un risparmio per USL pari a poco
meno di 160 mila euro l'anno.
Vado poi alla pagina 12, già citata dal collega Manfrin, che
dovrebbe essere la sintesi del confronto, ovvero, per i poveri di
spirito come il sottoscritto, dovrebbe essere la sintesi di tutta
la valutazione e fare capire soprattutto perché io faccio
un'operazione di questo tipo.
Bene, quello che viene indicato è che il risparmio atteso
complessivo è di 230 mila euro l'anno. Ora i 176 mila euro del
collega Manfrin, i 160 mila euro che ho appena citato fanno 336
mila euro. C'è una differenza rispetto alla valutazione finale di
pagina 12 di 106 mila euro.
È molto probabile che il sottoscritto abbia sbagliato i calcoli,
anche perché sappiamo che un'ottima analisi è supportata da un
errore di calcolo. Detto questo, però, qual è il problema? Io nel
complesso ho due dubbi. Questa scelta sulla base di che valutazione
è stata fatta? Sulla base di che risparmio è stata fatta e anche
nel complesso di una scelta che guarda al futuro - perché in questa
aula abbiamo parlato anche lungamente del futuro dell'Ospedale in
senso lato - un'operazione di questo tipo in questo momento, con il
futuro che attende, è conveniente? Oppure nel futuro dovranno
essere fatte ulteriori scelte? Penso che una valutazione di questo
genere si sarebbe dovuta considerare.
Le do un elemento in più, relativo a quello che diceva il
collega, perché se gli impianti di produzione o di gestione
dell'energia elettrica sono fini a sé stessi, il personale può
essere giustamente spostato come ha detto il collega.
Bene, io magari per quel centro di costo posso avere un
risparmio ma quel costo nel livello complessivo del bilancio
rimane. Quindi questo è un vero bilancio per l'azienda? A casa mia
no. Che valutazione è stata fatta, se è stata fatta?
Presidente -
Per la risposta, l'assessore Barmasse.
Barmasse (UV) -
Io non posso che rispondere con quello
che mi è stato fornito dall'Azienda, in quanto non sono in grado di
fare una valutazione di un bilancio, perché non di mia
competenza.
Quello che ha risposto l'Azienda è questo: con riferimento ai
quattro quesiti in oggetto si comunica quanto sotto riportato.
Quesiti 1 e 2: "se siano state effettuate valutazioni differenti
sulla trigenerazione autonoma e sulla gestione alternativa del
personale e in caso affermativo quali siano le risultanze":
l'istruttoria allegata alla deliberazione n. 164 del 23.04.2021
esplicita nel dettaglio le condizioni dell'applicazione della
convenzione MIES 2 ai presidi ospedalieri della Valle d'Aosta.
La definizione del Piano Tecnico Economico, gli investimenti
conseguenti anche in tema di trigenerazione, le previsioni sui
costi di energia elettrica fuori convenzione, ma approfondita nel
bilancio generale costi-benefici, la riorganizzazione del personale
per la parte afferente alla struttura complessa tecnico, il
confronto generale sui costi comprendendo le spese per l'energia
termofrigorifera, elettrica e costi del personale:
Il piano investimenti aziendali è costruito in modo congruente
ai piani di investimento derivati dalla convenzione. In data 6
maggio 2019 l'Azienda USL ha manifestato la volontà di valutare
l'adesione alla convenzione attraverso una richiesta preliminare di
fornitura di multi servizio integrato: energia, sanità e messa
della struttura complessa tecnico.
In data 16 aprile 2021 è stato trasmesso il Piano Tecnico
Economico allegato alla delibera sopra menzionata, redatto a
seguito di sopralluoghi e di un approfondito lavoro di
bilanciamento tra le condizioni previste in convenzione e le
esigenze dell'Azienda USL. L'Azienda USL ha valutato più
conveniente acquistare l'energia elettrica al di fuori della
convenzione MIES 2, nella già citata istruttoria si analizza
l'effetto complessivo dell'adesione in termini di spese per
l'energia in convenzione e fuori convenzione, di riorganizzazione
del personale, di costruzione del PTE e di investimenti
proposti.
Da questa analisi risulta vantaggioso per l'Azienda USL aderire
alla convenzione per le seguenti ragioni: l'efficientamento
energetico degli impianti, la riorganizzazione manutentiva del
presidio ospedaliero Parini e Beauregard fanno stimare a un
risparmio complessivo per l'Azienda sulle spese correnti di circa
280 mila euro l'anno - che mi sembra sia stato contestato per una
questione proprio di conti - evidenziando che la cifra è calcolata
sulla totalità delle spese dell'energia e dei costi di
manutenzione, inserendo anche le spese stimate per l'energia
elettrica, anche se fuori convenzione.
Il Piano Tecnico Economico, PTE REV 3, concordato per ottenere
l'efficientamento energetico, prevede che l'assuntore della
convenzione, cioè Edison Facility Solutions S.p.A., investa una
quota del canone corrispondente a poco meno di euro 1.600.000 per
un improcrastinabile rinnovo impianti, prevedendo in particolare la
sostituzione di un cogeneratore più prestazionale del 30% al
Parini, l'attuale macchina è prossima alla fine, è a fine vita
tecnica, la sostituzione dei cogeneratori al Beauregard, le attuali
macchine sono a fine vita tecnica, l'installazione di un
assorbitore al Beauregard, attualmente non presente, e la
sostituzione di una delle tre caldaie al Beauregard, le attuali
caldaie sono prossime alla fine vita tecnica.
Con le condizioni introdotte dalla convenzione questi interventi
saranno portati a termine entro dodici-diciotto mesi senza
ulteriori tempi amministrativi intermedi, poiché progettazione e
installazione sono compresi in convenzione.
Per quanto riguarda il personale, la riorganizzazione del
personale interno di manutenzione conseguente all'adesione alla
convenzione, prevede che diciassette operatori tecnici manutentori
siano ridestinati ad altra funzione, sempre all'interno
dell'Azienda USL tenendo conto delle istanze delle sigle sindacali,
ove coerenti con l'organizzazione aziendale nel suo complesso.
Manutenzione straordinaria: la convenzione prevede che la
pubblica Amministrazione possa affidare un ulteriore 10% del canone
per manutenzione straordinaria a sconto 70% sui prezziari in vigore
per eventuali guasti non prevedibili o per ulteriori interventi di
manutenzione straordinaria, pertanto è stato valutato
economicamente conveniente per l'Azienda USL prevedere l'ulteriore
10% del totale canoni per attività extra canone. Ulteriori
valutazioni sono contenute all'interno dell'istruttoria allegata
alla citata delibera della Azienda USL.
La convenzione ha durata sette anni e interessa l'attuale
presidio ospedaliero Parini, scadrà quindi nel 2028, a fronte
dell'attuale previsione di ultimazione dell'ampliamento e
ristrutturazione del presidio unico regionale del 2030.
Devo dirle, consigliere Manfrin, che i conti che mi ha fatto lei
sul personale non sono in mio possesso, quindi mi fido. È un conto
matematico, e lo possiamo valutare, gli altri dati sono tecnici e
io quindi mi rifaccio a quanto tecnicamente riferito
dall'Azienda.
Presidente -
Per la replica, il consigliere Manfrin.
Manfrin (LEGA VDA) -
Guardi, Assessore, nemmeno io sono
molto bravo a leggere i bilanci, per fortuna c'è il collega Aggravi
che aiuta, però in realtà è sufficiente leggere le pagine che le
abbiamo indicato: pagina 10, 11 e 12. Le 10 e 11 sono sul personale
e vedrà che lei mi ha appena detto che diciassette dipendenti
verranno ridestinati e trasferiti, ma qui viene affermata una cosa
diversa: cioè che ci sono attualmente diciassette dipendenti, uno
viene trasferito al 118, due vanno in pensione e ne vengono
spostati quattordici, quindi già gli uffici le scrivono una cosa
che non è aderente a quello che è scritta nella valutazione, prima
questione.
Seconda questione: come le ho fatto notare, se lei va a pagina
11, vedrà che la squadra che dovrebbe gestire il tutto è composta
da trenta dipendenti: viene detto a pagina 11 che i dipendenti sono
trenta.
Il risparmio è di 176 mila euro, calcolando 44 mila euro a
persona di risparmio, quindi significa che 44 mila per 4 sono 176
mila. Girando la pagina vediamo che in realtà gli operatori
previsti alla fine sono: quattordici operatori tecnici, sei
operatori tecnici conduttori e sei operatori tecnici conduttori
generatori, il che fa ventisei. Mancano quattro dipendenti.
Come si può attuare un risparmio di questo tipo? Peraltro la
pagina 12 riassume tutti i costi e viene scritto: "Il risparmio
atteso risulta di circa 230 mila euro l'anno", ma se nella pagina
precedente, cioè a pagina 11, si dice che con una squadra di
personale di questo tipo il risparmio è di 176 mila euro, solo sul
personale, significa che se si risparmia 176 mila euro l'anno sul
personale, si risparmiano 50 mila euro sulla parte dell'energia.
Qui sul risparmio dell'energia viene scritta una cosa diversa.
Questa valutazione è incoerente.
Io la invito davvero a leggere che cosa c'è scritto in questa
relazione, pagine 10, 11 e 12, le assicuro che di tutti i numeri
che ha fornito, compreso il risparmio di 280 mila euro, che non è
scritto da nessuna parte del documento, non torna
assolutamente.
Glielo dico nell'interesse dell'Azienda, ma anche nell'interesse
suo, perché se lei avvalla un'operazione di questo tipo di cui non
si capiscono bene i contorni, di cui i numeri non sono così certi,
io non so quali possano essere poi dopo gli effetti
sull'Amministrazione.
Oggettivamente io fossi in lei sarei preoccupato.
Presidente -
Per i minuti restanti, il consigliere
Aggravi.
Aggravi (LEGA VDA) -
Vede, Assessore, lei una volta ci ha
ricordato qual è stato il suo percorso di studi e quindi io non
voglio assolutamente chiederle di analizzare un bilancio, anche
perché qui non è stato analizzato un bilancio.
Lei ci ha detto a più riprese giustamente quello che le hanno
scritto, cioè che gli impianti sono vetusti e a fine carriera, io
mi sarei aspettato una valutazione tra il fare direttamente gli
investimenti da parte dell'Azienda e aderire a una convenzione.
A me sembra, da quello che ho sentito, dalla risposta che le
hanno preparato, che il vero unico vantaggio che c'è è che un
soggetto terzo, a cui do sostanzialmente tutto, ha dei tempi di
realizzazione, progettazione e direi anche di reperimento degli
impianti più veloce. Magari alla prossima interpellanza guadagniamo
altri 50 mila euro, io questo non lo so, però i documenti che sono
stati forniti sono comunque incoerenti rispetto alla risposta che
le hanno preparato.
Sinceramente, anche in questo caso io ovviamente quello che
posso dire, tornando alla battuta iniziale, è questo: non si chiede
ovviamente a chi ha la delega di andare nel lato tecnico, In questa
aula, a porte chiuse, mi sono sentito dire che se volevo fare il
tecnico dovevo fare un concorso e non essere eletto. Io quello che
dico è di stare attenti a cosa i tecnici preparano e a quello che
viene fatto.
La mia domanda è: la valutazione è stata fatta da parte
dell'Azienda o no? E lo dico anche a favore dell'Azienda, perché
altrimenti, al di là delle cifre che non ci sono, io mi chiedo
quando dobbiamo prendere delle decisioni importanti come quelle, ad
esempio, dell'interpellanza precedente, quali valutazioni vengono
fatte? E lo dico nell'interesse dell'Amministrazione, dei suoi
organi autonomi e di tutti i cittadini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK