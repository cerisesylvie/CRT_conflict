Consiglio Regionale della Valle d'Aosta - Oggetto del Consiglio n. 2704 del 21 novembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2704 del 21 novembre 2012 - Resoconto
OGGETTO N. 2704/XIII - Reiezione della risoluzione:
"Costituzione di un tavolo di confronto per una revisione del
sistema di gestione dei rifiuti" e approvazione della risoluzione:
"Costituzione di una Commissione consiliare speciale con l'incarico
di rideterminare gli indirizzi programmatici del sistema di
gestione dei rifiuti".
Risoluzione
Il Consiglio regionale della Valle d'Aosta/Vallée
d'Aoste
Preso atto dell'esito del Referendum propositivo del 19
novembre 2012 che, con il voto favorevole del 94,02% dei votanti,
ha approvato la proposta di legge con cui si stabilisce che non si
realizzano né si utilizzano sul territorio regionale impianti di
trattamento a caldo quali incenerimento, termovalorizzazione,
pirolisi o gassificazione;
Apprezzando l'elevata partecipazione al voto dell'elettorato
valdostano nella prima consultazione popolare a finalità
legislativa svoltasi con esito positivo in una regione
italiana;
Ritenuto necessario creare rapidamente le condizioni
necessarie per una rapida revisione del Piano regionale di gestione
dei rifiuti, con particolare riferimento alla riduzione della
produzione dei rifiuti, all'innalzamento della quota di raccolta
differenziata, al trattamento della quota umida, al miglioramento
delle possibilità di recupero di materia, al trattamento finale dei
rifiuti e all'applicazione di un sistema di tariffazione che tenga
conto della quantità di rifiuti prodotti;
Considerando fondamentale l'avvio, fin da subito, di un
processo di ampio coinvolgimento e di sensibilizzazione della
cittadinanza nella costruzione di un sistema di riduzione e
smaltimento dei rifiuti efficiente, economico e ambientalmente
sostenibile;
Impegna
la Giunta regionale:
- a sospendere immediatamente ogni attività amministrativa
connessa con la costruzione del previsto impianto di
piro-gassificazione e l'affidamento del servizio di gestione
integrata dei rifiuti urbani della Valle d'Aosta;
- a costituire entro 15 giorni un Tavolo di confronto e
lavoro incaricato di individuare le priorità, da sottoporre
all'esame del Consiglio regionale nei successivi sessanta giorni,
per la messa in opera di una politica di smaltimento che prescinda
da trattamenti incenerimento, termovalorizzazione, pirolisi o
gassificazione composto da:
- il Presidente della Regione;
- l'Assessore al Territorio e ambiente;
- il Coordinatore dell'Assessorato al Territorio e
Ambiente;
- i componenti della V Commissione permanente - Servizi
sociali;
- i componenti del Comitato promotore del referendum del 18
novembre 2012;
- due rappresentanti designati dal C.P.E.L., di cui uno in
rappresentanza dei Sindaci e uno dei Presidenti delle Comunità
montane della Valle d'Aosta;
- un rappresentante del Comune di Aosta e di ciascuna
Comunità montana in quanto sottoambiti territoriali ottimali
(subATO);
- il direttore dell'ARPA o tecnico da lui delegato;
- un tecnico esperto di organizzazione delle
raccolte.
F.to:
Bertin - Cerise - Chatrian - Donzel - Carmela
Fontana - Louvin - Patrizia Morelli - Rigo
Risoluzione
Il Consiglio regionale della Valle d'Aosta/Vallée
d'Aoste
Considerato che in data 18 novembre 2012 si è svolto il
referendum propositivo, ai sensi della legge regionale 25 giugno
2003, n. 19, recante "Modificazione alla legge regionale 3 dicembre
2007, n. 31 (Nuove disposizioni in materia di gestione dei
rifiuti)";
Preso atto che l'esito della consultazione referendaria,
modificando l'articolo 7 della legge regionale 31/2007, determina
una modifica sostanziale del quadro normativo regionale e
conseguentemente dello scenario di gestione dei rifiuti;
Considerato che lo scenario di gestione dei rifiuti in Valle
d'Aosta era stato determinato dopo anni di studi tenuto conto delle
seguenti condizioni: il principio di autosufficienza e prossimità,
la progressiva chiusura della discarica regionale di Brissogne, il
rispetto dei criteri di economicità, efficienza ed efficacia, la
tutela della salute e dell'ambiente, il rispetto delle gerarchie di
trattamento dei rifiuti stabilito, il contenimento dell'uso del
territorio;
Considerato che la corretta gestione dell'intero ciclo dei
rifiuti rimane una priorità di questa regione;
Ritenuto che per avviare nuove procedure amministrative si
rende necessario ridefinire gli indirizzi programmatici e di
pianificazione del sistema di gestione dei rifiuti in un ampio
confronto con la società valdostana;
Delibera
1) di costituire ai sensi dell'articolo 21 del Regolamento
interno per il funzionamento del Consiglio regionale, una
Commissione consiliare speciale con l'incarico di rideterminare gli
indirizzi programmatici del sistema di gestione dei rifiuti,
verificando la fattibilità delle proposte elaborate dalla suddetta
commissione alla luce della normativa vigente;
2) di rimettere al Presidente del Consiglio entro il mese di
marzo 2013 una relazione conclusiva del proprio operato;
3) di stabilire che la Commissione sia composta da 7
consiglieri regionali, di cui 2 espressi dalla minoranza;
4) di provvedere alla nomina dei componenti della Commissione
speciale e del suo Presidente nel corso della prima seduta utile
del Consiglio Valle.
F.to:
Empereur - Lattanzi - Lavoyer - Salzone
Presidente
- Riprendiamo la discussione generale sui due
testi di risoluzione.
La parola alla Consigliera Patrizia Morelli.
Morelli (ALPE)
- Merci Mme la Présidente.
Il referendum di domenica scorsa ha segnato un momento molto
importante, oserei dire nella storia democratica della nostra
Regione. A questo risultato, anche noi di ALPE - secondo le nostre
forze - abbiamo contribuito a fianco dei cittadini impegnati nel
Comitato del Sì, in particolare a fianco di ValleVirtuosa che, come
altri colleghi hanno fatto in precedenza, mi pare doveroso
ringraziare per l'impegno tenace e gratuito che hanno profuso in
questi anni. Ma da Consiglieri regionali, componenti dell'Assemblea
legislativa della Regione, credo che dobbiamo fare anche un'altra
riflessione e non possiamo non stigmatizzare la decisione della
maggioranza che ha fatto una campagna massiccia per
l'astensione.
La stessa Union Valdôtaine, che credo convintamente abbia votato
la legge sul referendum propositivo, per la seconda volta - dopo il
2007 - ha invitato i cittadini a stare a casa, delegittimando uno
strumento di democrazia diretta straordinario, che siamo l'unica
Regione in Italia a possedere. È un comportamento grave e
contraddittorio che tantissimi valdostani hanno respinto, con
decisione, domenica scorsa. Ma l'invito all'astensione è ancora più
grave perché è stato utilizzato come mezzo strumentale per impedire
ai referendari di raggiungere il quorum; sapendo che il confronto
nel merito sarebbe stato perdente, si è giocata la carta legittima,
è vero, ma meschina dell'astensione, dicendo ai cittadini: non
occupatevene, ci pensiamo noi. Ora, l'atteggiamento di ignorare le
istanze che provengono dalla popolazione, perché gli eletti siamo
noi, è largamente superato dai tempi, rendiamocene conto!
Noi di ALPE riteniamo che la partecipazione sia un valore
aggiunto e che si debbano rinforzare gli strumenti democratici per
garantirla. È già stato annunciato: noi presenteremo una proposta
di legge per ridefinire il quorum nel referendum propositivo, non
prendiamo esempio dagli Svizzeri per gli inceneritori, ma
sicuramente prendiamo esempio dagli Svizzeri per l'esercizio della
democrazia!
Ci duole constatare che, nonostante un risultato di questa
portata, ancora la maggioranza continua pervicacemente a non voler
considerare le istanze dei cittadini e ignora la mano tesa dei
promotori del referendum a lavorare insieme. Subito, domenica sera,
le dichiarazioni dei rappresentanti del Comitato promotore sono
state molto pacate, ma come tutta la campagna - nonostante qualcuno
continui a sostenere il contrario - è stata portata avanti con toni
moderati; invece la maggioranza cosa ci propone? Ci propone una
risoluzione con cui si vuole costituire una commissione consiliare
speciale, limitata ai soli eletti, senza riconoscere nessun ruolo
ai promotori del referendum! Ma cosa si pensa di fare? Di nuovo
tutta la serie di audizioni come è già stato fatto nel percorso di
preparazione del referendum?
Se la nostra risoluzione propone un tavolo di confronto, che
qualcuno ritiene troppo allargato, non è questo il problema; siamo
disponibili a concordare la composizione del tavolo di confronto,
ma riteniamo che al suo interno i rappresentanti dei promotori del
referendum debbano esserci. Mi permetto di rivolgere un appello al
Consiglio regionale: in seguito al referendum di domenica scorsa,
dove la voce dei cittadini è stata talmente forte e chiara, penso
che noi, Consiglieri regionali, dobbiamo farci carico di dare
realizzazione immediata all'appello dei cittadini ed a trovare una
soluzione che permetta una dignitosa rappresentanza di tutte le
parti, per arrivare al più presto a delle soluzioni concrete. Penso
che questo chiedano i cittadini valdostani al Consiglio regionale.
Grazie.
Président -
La parole au Conseiller Secrétaire Rigo.
Rigo (PD)
- Grazie Presidente.
Non era mia intenzione intervenire, per me infatti rimane ancora
molto difficile prendere la parola su argomenti di cui conosco
poco, che non ho approfondito, e quindi avventurarmi su percorsi
per me poco conosciuti.
Se stamani continuava la discussione, sicuramente non sarei
intervenuto, ma conseguenza forse del giro in bici che ho fatto
poc'anzi mi sono detto: questo è un argomento troppo importante per
il futuro della Regione e se hai una proposta da avanzare devi
comunque farla. Allora ci provo e vorrei rivolgermi
in
primis
al Presidente della Regione, in qualità di capo di
questa maggioranza politica. Certo, domenica sera sarà stata per
lei una brutta domenica; ha incassato una sconfitta politica, ma
credo che nella sua lunga carriera politica lei ne abbia incassate
ben altre ed è sempre riuscito a rialzarsi molto bene e se oggi è
qui Presidente, dopo una consultazione elettorale che l'ha vista
grande vincitore, credo che anche da quelle sconfitte, che hanno
segnato il suo percorso politico, sia maturato il risultato del
2008! Quindi mi rivolgo alla sua intelligenza politica anzitutto,
al suo carisma ed alla sua capacità innovativa: capacità di
guardare prima degli altri gli avvenimenti che possono succedere in
Valle d'Aosta. Lo ha fatto, in modo coraggioso, nel riformare
alcuni sistemi vecchi e superati quando era Assessore e poi quando
è diventato Presidente della Regione per la prima volta.
Detto questo, domenica è venuto un pronunciamento chiaro
rispetto al problema dei rifiuti, a cui possiamo rispondere con due
percorsi. Il primo, quello di una disputa fra le forze politiche,
cominciata stamani in aula, che si accusano reciprocamente: sei
stato tu, tu hai cambiato bandiera, disputa che devono fare le
forze politiche, ma che non deve fare il Consiglio regionale. Il
secondo, quello che voi avete delineato molto bene nella vostra
risoluzione; voi dite che, considerato che la corretta gestione
dell'intero ciclo dei rifiuti rimane una priorità di questa
Regione, ritenuto che per avviare nuove procedure amministrative si
rende necessario ridefinire gli indirizzi programmatici di
pianificazione del sistema di gestione dei rifiuti in un ampio
confronto con la società valdostana, anche questo è indubitabile,
non possono essere solo i gruppi consiliari a dibattere questo
problema. Dobbiamo quindi avvalerci dei tecnici, ma questo è un
tema che va al di là delle aule delle commissioni consiliari o del
Consiglio. Queste sono le due strade che abbiamo davanti, si tratta
di vedere quale vogliamo percorrere. Se vogliamo percorrere la
seconda, come credo sia giusto fare, dobbiamo farlo con un po' di
coraggio, quel coraggio che lei ha saputo avere negli anni,
utilizzando altri strumenti rispetto a quelli che finora ci ha dato
la politica, che sono i classici strumenti che voi avete indicato
nella vostra risoluzione, cioè la commissione consiliare, con la
classica metodologia delle audizioni e della risoluzione in
Consiglio...insomma, prassi che conoscete molto meglio di me.
Non credo, collega Lattanzi, che la composizione e quindi il
numero del gruppo tecnico proposto da ALPE e PD possa essere un
ostacolo insuperabile: quando due commissioni lavorano
congiuntamente, sono già 14-15 componenti, quando a questi si
vengono ad aggiungere alcuni consiglieri, quando attorno al tavolo
abbiamo anche 2-3 rappresentanti dell'Azienda USL arriviamo a 20.
Non è il numero che può essere di ostacolo per una discussione
aperta, plurale e laica come dovrebbe essere questa sui risultati
del referendum di domenica scorsa.
Per raggiungere quello scenario indicato nella vostra
risoluzione, abbiamo provato a delineare un percorso diverso,
mettendo attorno ad un tavolo le persone e le competenze che
dovrebbero in questi mesi dare indicazioni precise su questo
confronto, e non possono che essere il Presidente della Regione,
gli Assessori, il Coordinatore dell'Assessorato che sovrintende a
queste politiche; non possono non esserci gli Enti locali e le
Comunità montane, non può non esserci il Comune di Aosta, non
possono non esserci i tecnici dell'ARPA, ci deve essere anche la
politica e se non va bene la V Commissione si può coinvolgere la
Conferenza dei Capigruppo, e poi credo che ci debbano essere anche
alcuni di quei rappresentanti che hanno indicato una via diversa da
quella segnata dalla maggioranza in questi mesi, proposta peraltro
respinta dal referendum. Quindi mi sembra che questi attori,
riuniti attorno ad un tavolo, sotto la Presidenza del Presidente
della Regione, potrebbero, in una o più riunioni congiunte, trovare
assieme degli obiettivi comuni per rispondere a quelle due
indicazioni che avete messo nell'ordine del giorno. Obiettivi che
poi saranno delineati in gruppi di lavoro, molto più ristretti, che
dovranno a loro volta riferire in questo confronto più ampio.
Perché non provate, voi, a lanciare una sfida al Comitato
promotore del referendum per vedere se sul campo è possibile
trovare un'intesa comune, obiettivi comuni per dare risposte
concrete e condivise al problema dei rifiuti? Credo sia importante
lavorare per verificare se una parte della società valdostana e la
politica possono mettersi attorno ad un tavolo ed in maniera molto
plurale definire scenari ampiamente condivisi. Credo che attorno a
questa proposta potrebbe svilupparsi una risposta alta alle
aspettative di tutte quelle persone che, si siano o meno espresse
attraverso il voto, hanno però in questi mesi discusso di un
problema che rimane una priorità per questa Regione.
Presidente
- Se nessun altro chiede di intervenire,
dichiaro chiusa la discussione generale.
La parola all'Assessore al territorio e ambiente, Zublena
Manuela.
Zublena (UV)
- Grazie Presidente.
Credo che all'indomani dell'esito referendario non resta che
prendere atto che il risultato chiaro ed evidente a tutti ha
profondamente cambiato - direi in modo sostanziale - la normativa
regionale in materia di gestione dei rifiuti; normativa che questo
Consiglio aveva approvato nel 2007, così come il Consiglio aveva
approvato tutti gli atti di indirizzo successivi, atti sulla base
dei quali si è operato per portare avanti la proposta.
La legge regionale n. 31/2007, su cui è intervenuto il
referendum, era stata redatta recependo tutti gli indirizzi della
normativa dei ranghi superiori, quello nazionale e quello europeo,
perché una tematica come quella dell'ambiente è inserita in un
contesto normativo più ampio, sia da un punto di vista legale, sia
da un punto di vista pratico-operativo. Quando si affrontano le
tematiche ambientali, non si può che operare nell'autonomia
decisionale locale, ma tenendo conto che si opera nell'ambito di un
sistema; quello che succede qui ha impatti su quello che succede
altrove, e viceversa. Quindi le scelte che fa una Regione devono
armonizzarsi con quello che avviene a livello sovranazionale,
in
primis
con gli indirizzi normativi.
Il collega Louvin ha detto: il Consiglio si adegui...ma secondo
me il Consiglio "si deve" adeguare, non ha spazi per altri
orientamenti, perché il quadro normativo per la gestione dei
rifiuti è cambiato. Questo è un dato di fatto ed ora è richiesta la
definizione di nuovi indirizzi di pianificazione, da cui poi gli
atti amministrativi successivi possono prendere le mosse.
L'Assessorato non può partire con suoi orientamenti, ma deve
operare come ha fatto in passato nel solco di quanto è tracciato.
Certo, oggi tutto il percorso di lavoro, tutti gli approfondimenti
e le valutazioni che erano state avviate fin dal 2005 e che avevano
portato ad individuare comunque una soluzione con tempi, costi e
tecnologia certa, è cancellato. Se da un lato il referendum è stato
valutato da un punto di vista ideale, nella pratica questo
referendum propositivo ha limitato l'ambito previsto dall'Unione
europea delle tecnologie da utilizzare per lo smaltimento dei
rifiuti. Questo è un dato di fatto, al di là delle valutazioni
politiche ideali; per chi deve trovare delle soluzioni, quindi oggi
non c'è un nuovo scenario, ci sono stati degli obiettivi e
l'obiettivo rifiuti zero è certamente affascinante...chi non
sarebbe affascinato dall'ipotesi di non produrre rifiuti? Questo
principio assolutamente condivisibile, che peraltro l'Unione
europea ha detto e la nostra legge regionale recepisce, va poi
declinato in una soluzione praticabile e perseguibile, perché i
sogni devono indirizzare gli obiettivi, ma chi è chiamato a trovare
una soluzione deve trovare una concretizzazione certa, deve avere
degli indirizzi per definire lo scenario da cui fare discendere
tutti gli atti amministrativi conseguenti. Qui si tratta infatti di
ripartire con indirizzi, con appalti, con affidi di incarichi e
questo ha dei tempi tecnici molto lunghi e onerosi.
Oggi emerge la necessità di ricomporre, ma in modo organico, le
diverse posizioni espresse dai cittadini; ci sono stati comitati,
di cui vedo una rappresentanza ampia, ma ci sono state anche
posizioni di organismi che rappresentano le diverse componenti
della società, e penso a chi si è espresso, come le associazioni
dei consumatori, a chi ha fatto delle espressioni meno strutturate
come gli agricoltori o alcuni organi professionali, come i medici.
Quindi a mio avviso tutte queste componenti devono essere sentite e
deve essere fatta una sintesi per ricomporre il quadro in modo
organico, che indirizzi in modo chiaro l'Assessorato di turno che
deve declinare questi indirizzi. Questo richiede un ampio confronto
e non è sufficiente sentire una parte, non bisogna trascurare
nessuna componente della società che si è espressa votando per il
sì. La commissione consiliare speciale ha questo ruolo; come ha
detto il collega Louvin, il Consiglio si deve muovere, quindi la
commissione deve guidare queste componenti, deve ricomporre il
quadro e deve definire gli obiettivi da subito. Lei dice, collega
Rigo, che si tratta di un organismo forse troppo piccolo, ma in
realtà è più snello ed agevolmente può recepire tutte le istanze.
La collega Morelli diceva di non ignorare le istanze della
popolazione, ed ha perfettamente ragione, ma occorre tenere conto
di tutte le componenti della popolazione, ognuna è stata mossa da
motivazioni diverse per arrivare all'espressione di voto cui
abbiamo assistito.
Qualcuno dice che il tavolo che voi proponete è ampio; io, al
contrario, lo trovo limitativo e fotocopia dell'Osservatorio
regionale dei rifiuti, un'entità che prevede qualche rappresentante
in più, senza troppi politici, ma con la rappresentanza di alcune
associazioni, oltre a quelle ambientaliste, anche quelle dei
consumatori. Quindi l'Osservatorio regionale dei rifiuti, che opera
e dal 2009 produce un rapporto sulla gestione dei rifiuti e
fornisce tutta quella base di informazioni su cui definire le
scelte successive, può e deve essere a supporto della commissione
consiliare che può usare questo strumento per definire in tempi
rapidi (noi abbiamo detto entro marzo, ma entro marzo può anche
voler dire dicembre). Chiaramente si sono messi dei tempi che
paiono ragionevoli, ma nulla vieta se si è veloci di operare molto
prima.
Il collega Louvin ha sottolineato alcune priorità, per esempio
la preoccupazione in merito alla raccolta della frazione organica
dei rifiuti; se esiste una volontà di scorporare questa tipologia
di raccolta da una pianificazione più organica, la commissione può
dare questo indirizzo, ci si può confrontare con le Comunità
montane per attivare questa prima azione, così come altre azioni
che non sono state evidenziate in questo dibattito. Per questo
motivo credo che sia lo strumento più snello e veloce, quello che
può fare sintesi di tutte le istanze che sono venute dalla
popolazione valdostana.
Presidente
- La parola al Consigliere Donzel.
Donzel (PD)
- Grazie Presidente.
Lo sforzo che abbiamo fatto come Partito Democratico è stato
quello di cercare di far capire che era finita la campagna
referendaria. Non c'è nessun indirizzo, caro Assessore, da
decidere, l'indirizzo glielo hanno dato una volta per tutte i
cittadini: le hanno detto che l'indirizzo è il trattamento a
freddo. Lo so che sono sorpreso dal fatto che qualcuno qui dentro
sta già immaginando di sovvertire l'esito di un referendum, però
abbiamo cercato di spiegare in tutti i modi che non è più tempo di
campagna referendaria. Era il tempo oggi di decidere insieme delle
cose, abbiamo cercato di dire che non deve essere una commissione
consiliare che non ha le competenze tecniche per prendere delle
decisioni, ma deve essere un organismo e abbiamo declinato con
chiarezza questo organismo, affidando all'Amministrazione
regionale, che è quella che ha il compito di fare le delibere, di
prendere le decisioni insieme ai Comuni ed alle Comunità montane,
attraverso il coinvolgimento del soggetto Comitato promotore, che
si coordina con ValleVirtuosa ed il Comitato del Sì. Mi sembra una
strategia chiara, che non era qui a rivendicare chissà quali
riconoscimenti politici di una vittoria, che è una vittoria dei
cittadini, di partecipazione; mi sembra una cosa assolutamente
chiara, e quindi è assolutamente irricevibile una risoluzione che
continua a dire: affidiamo ad una commissione (guardate, che anche
questa è bella!) che si fissa come termine dei lavori
"entro il
mese di marzo 2013"
! Sappiamo bene che ci sono le elezioni
politiche che potrebbero arrivare a ridosso di quella data, vuol
dire che praticamente questa Amministrazione si rifiuta di fare una
sola azione diversa dallo
status quo
! Ma è irricevibile una
cosa così, la situazione, lo dite voi stessi, è una situazione che
non può essere trascurata, c'è un'urgenza, non possiamo pensare di
andare avanti senza fare delle azioni particolari! Saranno delle
azioni che io, non essendo un tecnico...non sono in grado di
valutare se dovrà cominciare prima il Comune di Pont-Saint-Martin o
insieme tre Comuni, o il Comune di Aosta, ma non accetto che ci
siano degli Assessori del Comune di Aosta che comincino a dire: ma
la Regione non ha fatto il centro raccolta, allora io non posso
fare niente, e che ci sia uno scarica barile generale!
Qui la Regione si prende la responsabilità di coordinare questa
gestione dei rifiuti, che se siamo arrivati a questo punto non è
stata brillante, e si dà attuazione alla prima fase dei sei mesi
per arrivare ad un successivo sviluppo completo del percorso del
trattamento a freddo. È chiaro che non è che pensiamo che
immediatamente viene installata una fabbrica dei materiali, che
immediatamente si costruiscono strutture da un giorno all'altro,
siamo perfettamente consapevoli di questo, ma non vogliamo che sia
perso neanche un giorno in una commissione dove andiamo a
rimpallarci: ma cosa hai detto in campagna elettorale tu? E l'altro
metterà fuori un manifesto che non mi piace... Non ci interessa più
la campagna elettorale, è finita, gli elettori hanno votato ed
hanno detto "trattamento a freddo"; adesso l'Amministrazione
regionale deve fare questa cosa qui!
Noi voteremo con convinzione la risoluzione presentata da ALPE e
PD, e bocceremo questa risoluzione, ma perché è una risoluzione che
ci lascia esterrefatti rispetto al tentativo, già espletato con la
petizione degli 11.000 votanti, di far finta di dire: sì, prendiamo
atto del voto, ma non facciamo nulla, cioè facciamo una commissione
che chiacchiera, che fa vedere quanto è difficile fare questa cosa,
quindi è un tentativo di riproporre sotto forma di commissione
tutto il discorso che è stato battuto dal voto del referendum!
Président -
La parole au Conseiller Louvin.
Louvin (ALPE)
- Non si preoccupi, collega Lattanzi, i
comizi ci sono già stati ed hanno già dato i loro risultati.
Abbiamo davanti due strade molto chiare: in una abbiamo provato,
insieme ai colleghi del Partito Democratico, di proporre una linea
di dialogo, di confronto, di collaborazione, recependo un'istanza
di estremo buon senso, pacata, che è venuta dal Comitato promotore
del referendum, di lavorare insieme non per scendere dai sogni -
come ha detto l'Assessore Zublena - alla rude e ruvida concretezza
amministrativa, ma solo per dare applicazione ad una linea, che è
una grandissima opportunità di civiltà, di rilancio economico della
Regione, di rilancio della sua immagine, per dare una soluzione
insieme ad un problema serio e colossale come è quello dei rifiuti.
Nell'altra - questo va detto con assoluta precisione - c'è una
proposta della maggioranza politica che è stata illustrata stamani,
che non fa neanche menzione dell'interruzione delle procedure
amministrative di costruzione del pirogassificatore, che non crede
utile rendere omaggio al popolo valdostano, alla sua serietà, al
suo impegno ed alla sua partecipazione che chiede di costruire una
commissione speciale.
Colleghi, forse non tutti mangiano pane e regolamento consiliare
fuori da quest'aula, ma una cosa va detta forte: le commissioni
consiliari lavorano in seduta segreta e segreti sono i loro
verbali. Allora, se c'è un luogo che per definizione non può essere
un dialogo aperto con la società, con chi ha altre visioni e
soprattutto con chi ha quella visione che oggi è per noi legge,
sono le commissioni, e in questo caso quelle speciali. Nella Napoli
milionaria si dice:
"
Ha da passà 'a
nuttata
"
...qui avete da far scendere la febbre,
riportare tutto alla tranquillità, annacquare un poco le
discussioni in qualche audizione, e poi via, tanto siamo alla
vigilia delle elezioni, avremo altre cose a cui pensare, e poi dopo
si ripartirà però su altre condizioni, si spingerà pian piano verso
l'esasperazione del problema e allora si creeranno delle condizioni
difficili e, guarda caso, sarà di nuovo troppo tardi...
Guadagnare tempo in questo momento è la strategia della Giunta.
Presidente Rollandin, lei, che di solito è in prima fila, non ha
detto una parola nel dibattito generale su queste
risoluzioni...certo, si può riservare tranquillamente i suoi
commenti di fine dichiarazioni di voto; non ha detto una parola
nelle sue comunicazioni al Consiglio! Noi crediamo che dietro a
questo ci sia l'alta considerazione che lei ha della comunità
valdostana nel suo insieme: voi state dando uno schiaffo in questo
momento, uno schiaffo non a noi 8 pellegrini dell'opposizione, noi
non contiamo niente! Voi lo state dando a 50.000 persone che in
questa Valle hanno ritenuto giusto partecipare ad un rito
democratico fondamentale; lo considero vergognoso ed offensivo.
Spero di non alzare troppo i toni rispetto alla moderazione che ci
deve contraddistinguere, ma sono rivoltato interiormente, ve lo
dico tranquillamente, di fronte a questo comportamento!
Mi sarei aspettato intelligenza, disponibilità ad accogliere
quella mano tesa che vi hanno dato i proponenti del referendum, un
comitato che ha lavorato per oltre un anno per una proposta di
legge, che oggi è legge. Metterli fuori dalla porta è un errore
clamoroso, ma non è un errore solo di tipo politico, è un errore
perché crea una lacerazione fortissima con questa nostra comunità:
voi non l'avete ascoltata, voi avete somatizzato questo risultato
di domenica come un rovescio politico. Ma è molto di più e di
diverso: è una Valle d'Aosta diversa che chiede oggi di essere
profondamente rispettata ed è per questo che la vostra scelta
riceverà un nostro "no" assolutamente convinto; siamo rammaricati e
seriamente dispiaciuti che non si sia colta questa disponibilità
che abbiamo manifestato stamani, di costruire insieme un percorso,
e che si preferisca rinviare il tutto fra una discussione e l'altra
in commissione speciale, dietro le mura e dietro le porte ben
imbottite delle commissioni!
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Le interpretazioni che si danno dei silenzi sono sempre molto
interessanti... Queste due proposte hanno una logica molto chiara:
il voler far passare per mancanza di rispetto quello che è l'unica
proposta che da un punto di vista consiliare esiste, quella di
creare una commissione, è un'aberrazione giuridica. Il resto è un
pasticcio fra politico e associazioni che non esiste. È
un'invenzione che non esiste e questo lo dobbiamo dire in modo
chiaro. La commissione ha tutti gli strumenti per lavorare,
convocando ed ascoltando qualsiasi associazione e noi crediamo che
sia giusto ascoltarle, quindi sentire una volta, due volte, tre
volte.
La vostra proposta nel secondo punto cosa chiede? Di sottoporre
all'esame del Consiglio nei successivi 60 giorni, allora fra 15
giorni andiamo a metà dicembre per la riunione, gennaio e febbraio,
noi abbiamo detto massimo entro marzo...ditemi qual è l'aberrazione
di creare le premesse perché ci sia una risposta da parte di una
commissione che lavora e dà delle indicazioni, perché solo questo
può succedere, nessun altro può fare altrettanto!
Abbiamo talmente rispetto che abbiamo detto due cose sulla
campagna: uno, che noi abbiamo (chi lo ha fatto) difeso una
proposta che veniva da quest'aula, quindi abbiamo difeso le scelte
dell'aula e non potevamo che coerentemente fare questo, non abbiamo
mai fatto altro che difendere la nostra proposta, mentre la
campagna degli altri era contro la nostra proposta non per
sostenere le alternative che non sono mai state spiegate! Noi
abbiamo difeso una proposta che è nata qui, ora è evidente la
differenza di sensibilità nei confronti di un approccio rispetto ad
una proposta che di fatto era una proposta abrogativa,
perché...cosa si è chiesto? Abbiamo chiesto non di fare, ma di non
utilizzare sistemi a caldo, tant'è che se fosse già stato chiaro
non saremmo qui a discutere cosa fare! Per quello che il tema è da
affrontare a livello di commissione, quindi noi giustamente ne
siamo convinti, nel rispetto del risultato; poi lo dico al collega
Rigo, le sconfitte...se facciamo l'elenco, ce ne sarebbero per
tutti, non è che questa è la sconfitta di A o di B, giustamente qui
abbiamo parlato come maggioranza di una proposta molto seria. Non è
che la stiamo facendo noi, la stanno facendo in tutta Europa.
L'altra sera sentivo il Ministro Passera - per carità, questo
Governo non conterà molto - che farà come proposta generale per la
soluzione dei rifiuti di portare il termovalorizzatore come
proposta per tutta la nazione. Lo sentiremo a breve, perché lo ha
annunciato ieri, quindi non è che proprio abbiamo voluto creare le
premesse per spargere il male in Valle d'Aosta! Questa almeno
dovrebbe essere, con un po' di buon senso, un'analisi che ognuno
deve fare.
Dire queste cose è, sì, aberrante, portare certe immagini per
sostenere alcune campagne, questa è un'esagerazione, perché fa male
a chi questi drammi li vive e non vorrebbe mai vederli. Ma non è
legittimo portare questo a scuola, i bambini hanno visto questo,
sono arrivati a casa con questo dramma; questo secondo me non è
giusto! Tutto il resto...politicamente ci sono degli scontri, io
questo lo ritengo un episodio che sicuramente per noi era
importante, lo abbiamo detto, c'è stato un responso e lo
rispettiamo; crediamo che attraverso una commissione che è libera
di sentire tutti e di portare degli indirizzi...l'unica via seria,
percorribile, costituzionalmente possibile, da un punto di vista
regolamentare che è già stata esperita in altri campi e che può
dare una soluzione, senza dimenticare nessuno e nel rispetto di
tutti, di quelli che hanno lavorato da una parte come di quelli che
hanno lavorato dall'altra.
Voglio rendere merito qui al lavoro di Valle Responsabile che
non ha fatto altro che andare a spiegare le motivazioni di una
scelta; poi, rispetto chi ha fatto scelte diverse, c'è un responso
che rispettiamo ed andiamo avanti con una proposta seria e da un
punto di vista regolamentare ineccepibile.
Président -
La parole au Conseiller Cerise.
Cerise (ALPE)
- Merci Mme la Présidente.
Io avevo intenzione di non intervenire, ma l'intervento del
Presidente mi porta a farlo, perché la nostra presa di posizione di
queste due risoluzioni l'aveva ben illustrata il collega
Louvin...ma lei ha detto che i silenzi possono essere interpretati
come si vuole, o una cosa del genere. Allora, proprio per rompere
quel detto che un bel silenzio non fu mai scritto che poi può
essere interpretato come uno vuole, voglio ribadire la mia ferma
convinzione a sostegno della nostra risoluzione che ho sottoscritto
assieme ai colleghi del PD e di ALPE.
Mi rammarico che la maggioranza non abbia capito che questa
poteva essere un'opportunità per riavvicinare la società civile
alle istituzioni. No, si è fatta una scelta diversa anziché un
piccolo atto di umiltà, accettare che una parte di questa società
civile potesse portare il proprio contributo a delineare
l'alternativa che il responso elettorale aveva sancito
chiaramente.
Oggi ho sentito alcune affermazioni di carattere generale nei
confronti dell'Assessore Zublena, io ne vorrei prendere le difese
in questa occasione, perché lei non può essere la sola a portare
questa croce. Lei, di questa vicenda, ne è semplicemente
l'esecutore, non so se con la E maiuscola o la minuscola, ma dietro
c'è il
maître de cérémonie
che, come al solito, ha gestito
tutto questo passaggio. E non è la prima volta che lei è stata
smentita anche pubblicamente nel caso dell'approvazione del piano
casa, un emendamento che lei aveva dichiarato di accettare, subito
c'è stata una mano alzata che ha detto questo emendamento va
respinto... Qualche tempo fa lei ha detto che il teleriscaldamento
è...il giorno dopo sul giornale il
maître de cérémonie
dice
che è in fase avanzata il discorso della realizzazione del
teleriscaldamento, che nel 2018 tutto sarà completato.
Credo che un piccolo ripensamento forse sarebbe utile,
riflettere pacatamente; qui non ci sono dei vinti e dei vincitori,
se ci sono dei vincitori quella è la comunità valdostana che ha
esercitato un suo diritto. Credo che il fatto che per la prima
volta a livello nazionale un referendum propositivo raggiunga il
quorum è rimarchevole, che può essere di esempio anche per altre
realtà.
Lei dice che questo è un referendum abrogativo...ma allora tutte
le leggi che la Giunta propone a questa Assemblea come
modificazioni delle leggi esistenti, sono abrogative? Ma
scherzeremo mica adesso! Sostituisce un articolo della legge, una
proposta di modifica sostituisce un articolo della legge che dice
che in Valle d'Aosta, anziché utilizzare un sistema di trattamento
dei rifiuti, se ne utilizza un altro...a lei può non piacere, ma il
responso elettorale è stato molto chiaro!
Di conseguenza, ripeto, il mio voto favorevole alla risoluzione
da noi sottoscritta sarà convintamente favorevole e contrario a
quella della maggioranza, che vuole riportare nelle stanze chiuse
delle istituzioni il tutto, senza aprire le porte a chi ha avuto un
ruolo fondamentale decisionale, per far sì che la popolazione
valdostana si risvegliasse e prendesse in mano la sua potestà di
indirizzo.
Presidente
- Pongo in votazione la risoluzione dei gruppi
ALPE e PD:
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- Pongo in votazione la risoluzione della
maggioranza:
Consiglieri presenti e votanti: 33
Favorevoli: 25
Contrari: 8
Il Consiglio approva.
Presidente
- Con questo oggetto abbiamo concluso il
nostro ordine del giorno.
La seduta è tolta.
---
L'adunanza termina alle ore 16,26.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK