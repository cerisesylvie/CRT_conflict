Consiglio Regionale della Valle d'Aosta - Oggetto del Consiglio n. 1409 del 20 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1409 del 20 ottobre 2010 - Resoconto
OGGETTO N. 1409/XIII - Interrogazione a risposta immediata:
"Iniziative per risolvere il perdurare della condizione di
incertezza dei lavoratori dell'Engineering di
Pont-Saint-Martin".
Interrogazione a risposta immediata
Visto il perdurare della condizione di incertezza in cui si
trovano i lavoratori dell'Engineering di Pont-Saint-Martin;
Considerato che l'azienda ha, nel 2009, realizzato un utile
netto di 34,3 milioni di euro, pari al 131% rispetto all'anno
precedente;
Ritenendo, a tale proposito, incomprensibile ed
ingiustificato il mantenimento in cassa integrazione di una parte
dei dipendenti;
i sottoscritti Consiglieri regionali
Interrogano
l'Assessore competente per conoscere quali iniziative il
Governo regionale abbia assunto per risolvere questo increscioso
problema.
F.to: Giuseppe Cerise - Bertin - Chatrian - Louvin - Patrizia
Morelli
Président
- La parole au Conseiller Giuseppe Cerise.
Cerise G. (ALPE)
- Merci M. le Président.
Abbiamo presentato questa interrogazione per conoscere le
iniziative assunte dal Governo regionale riguardo alla situazione
anomala dell'azienda Engineering di Pont-Saint-Martin; ci troviamo
di fronte ad un perdurare di incertezza per quanto riguarda i
lavoratori di questa azienda, un'incertezza anomala in quanto non
giustificata da una flessione di produzione legata ad una crisi di
mercato. L'anomalia è rappresentata dal fatto che, a fronte di
un'azienda che nel 2009 ha prodotto un utile netto di 34.300.000 di
euro, pari al 131 percento in più rispetto all'anno precedente,
continui a mantenere attualmente in cassa integrazione 23
lavoratori dello stabilimento di Pont-Saint-Martin, 19 in quello di
Torino, circa 60 in Italia. L'anomalia è rafforzata dal fatto che,
a fronte di questo elevato numero di cassa integrati, il gruppo
Engineering, che ha 11 società e 37 sedi, fra cui quella di
Pont-Saint-Martin che produce utili considerevoli, utilizzi più di
2.000 consulenti. Un'altra anomalia, a nostro avviso, è che i tagli
sono stati effettuati anche su lavoratori di elevata
professionalità ed esperienza, che hanno contribuito in modo
determinante alla crescita dell'azienda.
Condividiamo le iniziative presentate sia alla Camera, sia al
Senato dai nostri Parlamentari, ci preoccupa tuttavia
l'affermazione che abbiamo sentito, in quanto la mancata risposta
del Governo sarebbe da ricercarsi nel walzer di poltrone, in quanto
il Sottosegretario Viespoli, che si occupava di questa
problematica, ha lasciato l'incarico per assumere la funzione di
Capogruppo del suo partito. Non vorremmo che il cambio di poltrone
di un Sottosegretario possa compromettere la possibilità di sedersi
dignitosamente a tavola di numerose famiglie, anche su sedie
rudimentali. Grazie.
Président
- La parole à l'Assesseur aux activités
productives, Pastoret.
Pastoret (UV)
- La società Engineering nel dicembre 2008
aveva annunciato la messa in mobilità di 236 dipendenti del gruppo.
Ci sono stati vari e ripetuti interventi e cointeressamenti, in
particolare della Regione Valle d'Aosta, dei quali peraltro ho già
dato conto in precedenti sedute, in seguito ai quali interessamenti
si è aperto un tavolo negoziale che ha portato alla firma a Roma
nel dicembre 2008 di un accordo fra le parti, che introduceva il
ricorso alla cassa integrazione e alla rinuncia delle procedure di
mobilità, oltre alla programmazione di percorsi formativi con
l'obiettivo di recuperare un certo numero di lavoratori.
Ho risposto il 26 maggio 2010 ad un'interpellanza del
Consigliere Donzel sull'evoluzione della situazione, rispetto alle
informazioni che ho avuto modo di fornire allora si sono poi
verificati alcuni fatti, che ora presento. Si è svolto il 10 luglio
2010 un incontro presso il Ministero del lavoro a Roma, al quale
hanno partecipato l'azienda, le organizzazioni sindacali nazionali,
i rappresentanti del Ministero, che ha assicurato tutto il suo
impegno per evitare procedure di mobilità (notizia desunta da un
comunicato di fonte sindacale). Al 10 luglio erano 118 i lavoratori
in cassa integrazione, 46 di questi hanno chiesto di essere posti
in mobilità alla scadenza della cassa integrazione, 6 erano in
formazione per essere ricollocati, mentre non c'era alcuna ipotesi
per la ricollocazione dei restanti 66 dipendenti, che rappresentano
poi il nocciolo della questione. Alla domanda
"quali iniziative
il Governo regionale abbia assunto per risolvere questo increscioso
problema"
rispondo: tutte le iniziative ricordate nelle
precedenti risposte che hanno consentito di contribuire a ridurre
il numero dei licenziamenti previsti da 236 sulle 5 sedi
interessate ai 66 ricordati sopra. Inoltre, anche a seguito delle
sollecitazioni che avevamo fatto a suo tempo e che avevo ricordato
in questo Consiglio, vi è stato un apposito incontro tenutosi a
Torino, nella sede di Palazzo di Città, il 21 luglio 2010 con i
rappresentanti delle organizzazioni sindacali, con l'Assessore al
lavoro della Provincia di Torino, con il Vicesindaco di Torino
Dealessandri e, in rappresentanza della Regione Piemonte, con il
Consigliere regionale Scanderebech, che era stato incaricato dal
Presidente della Regione Piemonte di partecipare alla riunione. In
tale occasione. Pur riconoscendo, tutti, in modo unanime, che il
tavolo negoziale si sviluppava a livello statale e che erano del
tutto esigui i margini di manovra del Comune di Torino, della sua
Provincia, della Regione Piemonte e della Regione Valle d'Aosta, in
forma congiunta è stato dato mandato al Vicesindaco Dealessandri, a
nome degli intervenuti e anche delle organizzazioni sindacali per
la parte che poteva seguire lui, di far pervenire tutte le
sollecitazioni per sostenere le rivendicazioni dei dipendenti
Engineering al tavolo negoziale. Inoltre le parti politiche hanno
assicurato il loro impegno ad accordarsi anche con i Parlamentari
delle rispettive Regioni, affinché assicurassero il loro
interessamento alla questione; interessamento - ricordo in
conclusione - che era già stato assicurato sia dal Deputato, sia
dal Senatore della Valle d'Aosta.
Président
- La parole au Conseiller Giuseppe Cerise.
Cerise G. (ALPE)
- Ringrazio l'Assessore per le
dettagliate informazioni che ci ha fornito.
Ci è parso di capire, almeno lei non ha fatto accenno a questo,
che domani ci sarà un incontro a Roma con i sindacati; non so se a
questo tavolo verrà chiamata anche la Regione, lei non lo ha
accennato, quindi lo escluderei. Il problema dell'occupazione in
generale, in particolare per quanto riguarda la bassa Valle, non è
nuovo: diverse aziende sono in crisi per le forti riduzioni di
commesse e dunque, pur se è preoccupante la collocazione in cassa
integrazione che non rappresenta unicamente poi una riduzione di
salario, già piuttosto modesto, ma ferisce anche la dignità del
lavoratore (è frustrante vivere nell'incertezza di non poter
assicurare una vita dignitosa alla propria famiglia), nel caso
specifico c'è l'aggravante, non essendoci una crisi di settore in
quanto l'azienda ha prodotto un utile dell'ordine del 131 percento
rispetto all'anno precedente, è dunque necessario richiamare
l'azienda alle proprie responsabilità. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK