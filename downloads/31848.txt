Consiglio Regionale della Valle d'Aosta - Oggetto del Consiglio n. 733 del 23 settembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 733 del 23 settembre 2009 - Resoconto
OGGETTO N. 733/XIII - Interpellanza: "Individuazione di
tecnologie innovative per la realizzazione di impianti per il
riciclaggio e smaltimento dei rifiuti".
Interpellanza
Ricordato il ripensamento della Giunta regionale in merito
alla volontà di costruire un inceneritore in Valle d'Aosta;
Richiamata la deliberazione della Giunta regionale n. 1502/09
con la quale è stato affidato l'incarico "per l'individuazione
delle migliori tecnologie innovative per la realizzazione di
impianti di pretrattamento finalizzati alla produzione di CDR di
qualità";
Evidenziata
la necessità di scelte condivise con i
cittadini in materia di gestione, riciclaggio e smaltimento dei
rifiuti;
i sottoscritti Consiglieri regionali
Interpellano
l'Assessore competente per sapere:
1) quali tecnologie sono state individuate per la produzione
di CDR di qualità;
2) quali scelte intende assumere in merito il governo
regionale;
3) quale percorso si intende avviare per informare e
addivenire ad una scelta condivisa con la cittadinanza.
F.to: Bertin - Patrizia Morelli
Presidente
- La parola al Consigliere Bertin.
Bertin (VdAV-R)
- Sarò estremamente breve nell'illustrare
l'interpellanza, in effetti è una vicenda che ha preso avvio
diverso tempo fa con l'idea di fare un inceneritore, poi
fortunatamente (perché siamo stati sempre contrari a questa
ipotesi) si è creduto bene cambiare l'impostazione, l'ultima scelta
è la produzione di CDRQ: CDR di qualità. Abbiamo visto che in
estate è stato dato un incarico in questo senso, ci interessava
sapere quali erano i risultati degli approfondimenti fatti e quali
scelte intende assumere la Giunta in merito. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie, Presidente. Per l'attuazione delle
decisioni che sono state assunte da questa Assemblea con la
delibera del 25 giugno scorso, in merito ai nuovi orientamenti per
pervenire alla definizione del sistema di trattamento dei rifiuti
in Valle, l'Assessorato del territorio e ambiente ha operato in due
direzioni da subito: una tecnica e l'altra amministrativa. A questo
scopo sono state utilizzate in modo coordinato le competenze e le
professionalità interne per un approfondimento degli aspetti
amministrativi, quelle del consulente che è stato incaricato con
delibera di Giunta di fine maggio per la parte della ricognizione
delle tecnologie innovative per la produzione di CDR di qualità,
nonché quelle dell'ARPA per un supporto metodologico. La
complessità del problema e la necessità di indagare ad ampio raggio
in un contesto internazionale, in un settore in forte evoluzione,
per l'individuazione di tecnologie che rispondano alle esigenze
espresse dal Consiglio, hanno comportato un ampio lavoro di ricerca
e di verifica. Il lavoro è consistito in primo luogo
nell'effettuare una rassegna delle tecnologie operanti nel settore
del trattamento dei rifiuti per selezionare quelle che prevedono un
pretrattamento dei rifiuti stessi. I sistemi di pretrattamento
considerati sono stati quelli meccanico-biologici: quelli
cosiddetti "a freddo". La rassegna ha preso avvio dalla
ricognizione di questa tipologia di impianti, che disponevano di
separazione della parte secca e di digestione anaerobica, con
produzione di biogas, ed aerobica della parte umida. Al 2007 sono
risultati censibili 146 impianti a livello generale, di questi 50
sono stati realizzati dopo il 2005; questo dato credo sia un
indicatore abbastanza importante della fortissima evoluzione
tecnologica che caratterizza tale settore. Gli impianti esaminati
sono stati 38 e sono stati oggetto di un'ulteriore valutazione
volta a selezionare quelli che meglio soddisfacessero le
indicazioni individuate dal Consiglio, ossia rapportabilità alla
peculiare realtà valdostana, produzione di CDR-Q o comunque
combustibile da rifiuto, in generale valorizzazione energetica,
attenzione all'aspetto fondamentale della chiusura del ciclo dei
rifiuti, minimizzazione degli impatti ambientali su scala sia
locale che globale, piena compatibilità con una politica generale
di riduzione della produzione complessiva dei rifiuti; fra questi
impianti sono risultati 15 quelli rispondenti agli obiettivi della
delibera di Consiglio.
Si è quindi provveduto a contattare ogni soggetto per acquisire
ulteriori informazioni tecnico-gestionali mediante l'invio di una
scheda per la raccolta dati. Dalla documentazione prodotta dal
consulente è risultato che le tecnologie individuate presentano
carattere di innovazione per aspetti legati a: possibilità di
pretrattamento del rifiuto mediante tecnologia brevettata che
permette di ottenere un CDR-Q, ma non mondato da inquinanti quali
metalli pesanti e cloro; progettazione di impianti condotta
mediante brevetti che permettano di utilizzare per ciascuna sezione
di trattamento la tecnologia più innovativa; realizzazione di
impianti e tecnologie che utilizzano sistemi che producono anche
biogas al fine di valorizzare l'energia derivante dai rifiuti;
realizzazione di impianti che, pur non producendo CDR-Q,
sembrerebbero avere notevoli vantaggi di trasformabilità quasi
completa dei rifiuti; realizzazione di impianti che trattano in
modo completo i rifiuti anche mediante trattamenti a caldo
innovativi. Teniamo presente che la progettazione di un sistema di
gestione dei rifiuti da applicare alla Valle d'Aosta, che è una
realtà complessa come territorio, ma contenuta come bacino di
utenza, richiede di per sé caratteristiche specifiche.
Tenuto conto del mandato che è stato conferito con la delibera
del Consiglio per la valutazione circa la valorizzazione energetica
del combustibile da rifiuto, si è quindi provveduto ad approfondire
gli aspetti relativi all'intero ciclo di gestione dei rifiuti. Si è
quindi integrata la rassegna degli impianti che producono
combustibile da rifiuto "a freddo", quelli che ho appena detto
(TMB), con un'analisi e valutazione delle principali tipologie di
impianti innovativi con trattamenti cosiddetti "a caldo", per la
precisione: gassificazione e pirolisi. Il lavoro di rassegna è
concluso e comprende una sistematizzazione delle informazioni
secondo uno schema che permetta un raffronto sulla base di
indicatori comuni. Questo documento di sintesi, che è un repertorio
dei possibili scenari di gestione dei rifiuti, comprendente i
diagrammi di flusso dei diversi cicli di trattamento completi dei
rifiuti, sarà quanto prima oggetto di presentazione, di confronto e
di dibattito. Tutti gli studi finora condotti, a partire dallo
studio comparativo, il Fondo ambientale e i vari approfondimenti,
forniscono oggi gli elementi conoscitivi che consentono la
definizione dei criteri tecnologici, ambientali, economici e
amministrativo-procedimentali, nonché delle tempistiche, necessari
alla scelta del sistema da adottare in Valle d'Aosta; questo è il
lavoro che ci aspetta per le prossime settimane.
Circa l'ultimo punto, si conferma che ogni fase di tale percorso
sarà oggetto di un adeguato confronto di tipo politico in
Consiglio, attraverso le Commissioni, ma anche con gli enti locali
e preciso poi che questo tipo di decisione vedrà ovviamente
coinvolta la Comunità attraverso momenti di informazione e
sensibilizzazione con incontri e dibattiti.
Presidente
- La parola al Consigliere Bertin.
Bertin (VdAV-R)
- Ringrazio l'Assessore per aver
illustrato il lavoro almeno sinteticamente fatto in questi mesi. Ci
riserviamo, visti gli aspetti tecnici, di chiedere la
documentazione se possibile in tempi brevi. Per adesso crediamo che
tutte le ipotesi debbano essere tenute in considerazione, senza
alcun limite imposto, perché le soluzioni possono essere diverse e
devono essere soprattutto scelte in funzione della Valle d'Aosta e
delle sue dimensioni. Oltre a questo crediamo importantissimo,
visto il particolare settore, un coinvolgimento della cittadinanza
e un'informazione corretta, anche perché senza la collaborazione
dei cittadini è difficile ottenere un successo in tale particolare
settore. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK