Consiglio Regionale della Valle d'Aosta - Oggetto del Consiglio n. 389 del 25 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 389 del 25 febbraio 2021 - Resoconto
OGGETTO N. 389/XVI - Interpellanza: "Azioni poste in essere
in merito alla ripresa dei lavori riguardanti la variante sulla SS
27 tra i Comuni di Etroubles e Saint-Oyen".
Bertin (Presidente) -
Punto n. 39 dell'ordine del giorno,
il consigliere Segretario Distort per l'illustrazione.
Distort (LEGA VDA) -
La presente interpellanza ripropone
un argomento approdato più volte in aula nella scorsa legislatura,
a oggi quindi si vuole riattivare l'attenzione del Consiglio
regionale sul medesimo argomento, cercando di capire, se possibile,
con quali lineamenti e con quali strumenti s'intende proseguire il
rapporto dialogico tra Regione e ANAS.
Il tema in questione, appunto come ha enunciato il Consigliere
Segretario, è la variante sulla SS 27 all'altezza di Saint-Oyen ed
Etroubles. Per inquadrare la situazione e l'argomento, cito
esattamente un articolo estratto dal sito dell'ANAS: "Valle
d'Aosta, ANAS approva il progetto definitivo della variante di
Etroubles e Saint-Oyen per migliorare la viabilità di accesso al
Traforo del Gran San Bernardo. La variante agli abitati di
Etroubles e Saint-Oyen, destinata a migliorare la viabilità di
accesso al Traforo del Gran San Bernardo, fa un altro passo avanti.
Il Consiglio di amministrazione dell'ANAS ha approvato il progetto
definitivo dei lavori di sistemazione della SS 27 del Gran San
Bernardo tra Etroubles e l'innesto del raccordo autostradale per il
Traforo del Gran San Bernardo. La variante è lunga 3 km e mezzo, il
progetto prevede la realizzazione di due gallerie naturali con
lunghezza di un chilometro e mezzo e di 2,7 km e un viadotto di 200
metri sul torrente Artanavaz. Con la realizzazione di questi
interventi, tutta la SS verrebbe portata in condizioni ottimali di
percorribilità e di sicurezza. L'ammontare globale di tutti i costi
di costruzione è stimato in poco più di 133 milioni e mezzo, il
tempo per l'esecuzione dell'opera è di 1.260 giorni, non è chiaro
se siano 1.260 giorni solari o lavorativi, quindi fa la differenza
tra 3 anni e mezzo oppure 5 anni.
L'articolo era del 13 maggio 2004. Ovviamente dovevano poi
essere affidati e avviati i lavori, quindi i tempi tecnici; però
eravamo nel 2004, oggi siamo nel 2021 e la situazione è nota; nota
nel senso che un primo lotto è eseguito, è stato più o meno
definito, il secondo lotto prevedeva l'uscita del tratto stradale
tra Saint-Oyen ed Etroubles e attraversamento con un viadotto della
vallata, spostamento sulla destra orografica e la prosecuzione in
quella posizione fino al collegamento con l'attuale tracciato della
SS 27.
Chiaramente ci sono state delle osservazioni relative
all'impatto - impatto visivo, impatto ambientale - di questo
viadotto che verrebbe attraversato da Etroubles guardando verso
l'alta valle del Gran San Bernardo, anzi della Coumba, mi correggo
per rispetto ai rappresentanti del territorio. Immaginiamo
l'impatto che avrebbe generato questo viadotto per cui è stata
messa in atto una progettazione di variante con la realizzazione di
un secondo lotto che invece ha presupposto la prosecuzione in
tratto di galleria per sbucare al di sotto dell'agglomerato di
Etroubles.
La realizzazione di questa galleria ha comportato problemi
innanzitutto di una grandissima massa di materiale da scavo, che è
stata accumulata in un'area di pertinenza del cantiere, e l'altro
problema è stato il rinvenimento di una forte vena d'acqua e il
riscontro anche di una consistenza delle caratteristiche meccaniche
del terreno, tale per cui diventa poco compatto il terreno
disomogeneo e quindi la prosecuzione di scavo per la realizzazione
della galleria deve presupporsi attraverso sistemi di
geo-ingegneria che risolvano e compensino questa inconsistenza dal
punto di vista delle caratteristiche del terreno.
Tutto questo genera chiaramente una revisione dei costi e questa
situazione genera un contenzioso. Sta di fatto che questa
situazione di contenzioso (difficoltà da parte dell'impresa
esecutrice, questioni di tipo economico e tutta una serie di
problematiche) genera una sospensione dei lavori con la presenza
sul territorio dei due Comuni corrispondenti di una massa enorme di
materiale da scavo e di una forte massa d'acqua che è stata
rinvenuta e che attualmente è all'interno del tratto di galleria
che, non essendo ancora stata completata, svolge il ruolo di vaso
di accoglimento di questa acqua che però ovviamente tende a
riempire l'invaso interrato e a fuoriuscire tracimando esattamente
sull'accumulo del materiale di scavo per cui, essendo depositato,
essendo incoerente e non avendo giustamente la funzione di
dispersione corretta dell'acqua che dovesse tracimare, si
presuppone l'impiego di pompe per l'estrazione dell'acqua e il
convoglio di esse in percorsi che vanno poi a scaricare
nell'Artanavaz.
Sta di fatto che questa situazione genera questa sintesi: un
cantiere di importanza strategica internazionale bloccato da anni
sul nostro territorio con un enorme rilevato da scavo, con relativo
impatto visivo, rischio d'instabilità, sorgente di polveri
nell'aria, una massa d'acqua che necessita di continuo pompaggio,
ecco, tra l'altro su questo pompaggio - teniamo conto che sono
circa 12 litri al secondo - durante i dieci minuti di questa mia
presentazione si sono prodotti 7.200 litri, in un'ora sono 43.000
litri.
Acqua che paradossalmente anziché essere risorsa, generare
ricchezza, generare energia elettrica, sta costando la media di
2.500 euro al giorno di spesa pubblica che si sta accollando l'ANAS
in qualche modo, però è spesa pubblica.
Ora i Sindaci più volte hanno lamentato la situazione che
gravava sul loro territorio e sulla rispettiva popolazione, il
Consiglio regionale ha evidenziato più volte con altre
interpellanze questa situazione, si è discussa in Commissione
consiliare, sono stati effettuati dei sopralluoghi, delle
audizioni, degli incontri, il Governo della precedente legislatura
nella persona dell'ex assessore Borrello ha intessuto rapporti con
l'ANAS nel 2019, stando a tutta questa situazione ora, alla luce
del perdurare di questa evidenza, chiediamo al Governo regionale
quali siano le azioni d'interlocuzione con ANAS e lo Stato
attualmente poste in atto in merito alla gestione dello stato dei
luoghi e alla prosecuzione dei lavori in questione e quali siano le
azioni future che il Governo intende condurre, sempre sottinteso
con ANAS e con lo Stato, con quali criteri e con quali tempi.
Presidente -
Per la risposta, l'assessore Marzi.
Marzi (AV-SA) -
Mi fa assolutamente piacere, è una cosa
divertente ma ogni tanto quando ci fate le domande iniziamo
dicendo: "Le sono grato per la domanda", nel caso specifico le sono
grato per averla illustrata, per il semplice fatto che, come da lei
evidenziato, questa è una storia molto lunga e che tra l'altro l'ha
vista anche parte attiva come Presidente della Commissione
competente nel cercare di trovare un ragguaglio rispetto a una
situazione che oramai supera il lustro e quindi di fatto anche le
legislature.
Per cui la tematica, da un punto di vista sia politico che
amministrativo, e tra l'altro furono alcune delle domande che le
posero proprio i Sindaci della Comunità quando lei era Presidente
nel 2018, travalica ahimè anche la legislatura nella quale lei era
il Presidente di riferimento che poi, tra l'altro, ha visto vari
Presidenti della Commissione e si arriva addirittura praticamente a
prima del 2015.
L'unica novità del caso rispetto ad allora è il fatto che nel
frattempo i rapporti con la ditta contraente, che di fatto
evidenziano la galleria come un buco senza cantiere, si sono
sciolti con tutto quello che ciò comporta.
Per cui l'obiettivo della mia risposta a questa sua giustissima
domanda - che evidenzia da parte sua, come da parte di tutto quanto
il Consiglio, l'interesse per questo argomento - ha principale
obiettivo quello di aggiornare quali sono i confronti piuttosto che
di dare delle immediate soluzioni.
Da un punto di vista oggettivo le soluzioni stanno nel fatto che
si sono intrapresi di nuovo i rapporti con ANAS - che erano rimasti
completamente sospesi nel 2020, indipendentemente dalla crisi
pandemica perché poi il Covid ha sicuramente complicato tutto ma
non è responsabile di tutto, per cui nel 2020 i rapporti con ANAS
non c'erano stati - e se posso darle una mia visione da soggetto
con priorità di possibilità di analisi, quindi con visibilità
prioritaria rispetto a questa tematica, anche nel 2019 le
interlocuzioni con ANAS non sono state continuative anche - come
lei evidenziò ai tempi - per il ritardo con i quali arrivarono i
referenti di ANAS alla Commissione da lei convocata, da allora se
ne sono succeduti alcuni.
Debbo dire invece con speranza che, rispetto alle interlocuzioni
con il referente interregionale locale, stiamo riuscendo a
mantenere innanzitutto condivisione di obiettivo e in secondo luogo
anche assoluto pragmatismo, nel senso che stiamo cercando di essere
assolutamente concreti.
Appena insediati, abbiamo contattato ANAS e ci siamo visti con
ANAS in videoconferenza una volta il 27 novembre e in riunione in
presenza il 9 febbraio.
Abbiamo risposto a una vostra iniziativa a fine gennaio e tra
fine gennaio e il 9 di febbraio abbiamo incontrato i Comuni
interessati e concordato una serie di richieste che sono poi state
presentate ad ANAS fisicamente il 9 di febbraio e formalizzate con
una lettera ad ANAS stessa il 12 di febbraio, ovviamente sempre del
2021.
La sintesi delle interlocuzioni, molto operative e trasparenti
con ANAS, ha riguardato l'interesse del Consiglio rispetto alla SS
27 che, sia per motivi politici, risulta essere una via
internazionale con il vicino Valais e la Svizzera, sia per il
giusto rapporto con i Comuni della vallata.
Tra l'altro lei giustamente richiamava i rappresentanti in
Consiglio comunale della Coumba, io abito praticamente sopra il
buco per cui oggettivamente parlando ho anche proposto ad ANAS di
poter eventualmente, ovviamente a titolo gratuito, dargli una mano
come controllore di quello che accade, perché risulta essere
posizionato tutti i giorni sotto i miei occhi, nonché sotto le mie
terga.
Secondo quesito: la necessità assoluta di un cronoprogramma
novellato e concreto condiviso con i Comuni coinvolti con i quali è
stato richiesto un tavolo tecnico-politico tra Regione, ANAS e i
Comuni stessi e questo è stato tra l'altro formalizzato proprio con
la lettera del 12 di febbraio; una serie di valutazioni complessive
sia sullo stato di avanzamento dei lavori sia sulla situazione del
cantiere che, anche nella sua situazione attuale, riveste comunque
un ruolo importante per le ricadute negative in ambito turistico e
ambientale, come tra l'altro da lei richiamato nella presentazione
dell'attuale iniziativa.
Le risposte già ottenute sono le seguenti: al completamento
della progettazione esecutiva prevista entro la primavera
seguiranno le fasi di verifica e validazione del progetto che
richiederanno circa altri tre o quattro mesi. Infine, entro l'anno
corrente si procederà con l'avvio dell'iter di riappalto dell'opera
che ammonta a 78 milioni di euro, i lavori richiederanno almeno 2
anni di lavoro.
Per quanto concerne la gestione delle problematiche inerenti
alle aree di cantiere, sono in corso sia le attività di rimozione e
smaltimento dei materiali presenti sia le analisi atte alla
verifica del substrato di terreno sottostante. Inoltre sono state
ultimate le attività di rimozione dei materiali ferrosi ed è stato
rimosso l'impianto di produzione del calcestruzzo di vari
macchinari ed attrezzature.
Nel definire tutto quanto sopra, stiamo anche definendo di
calendarizzare un incontro tra la Giunta e l'amministratore
delegato, ovviamente Italia, di ANAS principalmente sulla questione
SS 27.
Per cui, in sintesi, il fatto che le ho detto che mi fa piacere
che lei abbia portato quest'iniziativa, tutto era tranne che
ipocrita; sicuramente io credo che tutti quanti assieme sapremo
manifestare interesse ad ANAS, che è un nostro oggettivo
interlocutore e che sono assolutamente sicuro possa rappresentare
nel suo agire, in maniera diversa rispetto alla 27, la possibilità
di rappresentare tutta la forza di cui è capace.
Presidente -
Per la replica, il consigliere Distort.
Distort (LEGA VDA) -
Assessore, la ringrazio anche per
avermi collocato in un ruolo di responsabilità che comunque non ha
raggiunto i livelli che ha elencato lei, infatti il mio ruolo
all'epoca in cui ero Presidente della III Commissione non è stato
quello di stabilire e convocare i rappresentanti ANAS in un
incontro congiunto, di quello devo dare merito al Presidente che mi
ha seguito dopo che è caduto il Governo Spelgatti e quindi si sono
riviste le geometrie. Quindi do a Cesare quel che è di Cesare, però
devo dire, dando a Cesare quel che è di Cesare, che, visto che
sottolinea il mio ruolo, che probabilmente sono l'unico che abbia
fatto i compiti e li abbia consegnati perché il mio ruolo è stato
organizzare un sopralluogo a seguito di un'interpellanza richiesta
dall'allora consigliere Bertin e il suo gruppo di eseguire un
sopralluogo per constatare la situazione. Così io ho fatto e così
si è compiuto quanto era in incarico. in ogni caso ho piacere di
far presente questo fatto.
Le do due notizie, una buona e una cattiva. Cominciamo con la
cattiva, la cattiva notizia è che le interlocuzioni con ANAS sono
avvenute, io ero presente come semplice membro della Commissione,
ero comunque presente e ho sentito le parole, le promesse da parte
del personale rappresentante dell'ANAS e ho sentito promesse
pressoché identiche a quelle che hanno fatto a lei poco tempo
fa.
Quindi questa storia l'abbiamo già sentita, abbiamo sentito un
cronoprogramma identico, proprio un "copia e incolla", quindi
sappia che l'interlocutore con cui ha a che fare ha queste
probabilmente abitudini. Questa è la brutta notizia.
La buona notizia è invece che il senatore Lanièce a giugno 2020
aveva presentato un'interpellanza parlamentare in cui diceva: "Mi
auguro davvero che il Ministero delle Infrastrutture intervenga per
favorire una rapida ultimazione della variante alla SS 27 del Gran
San Bernardo, perché disagi e rischi sono oggettivi e meritano di
essere risolti quanto prima.
La buona notizia si affianca a un'altra buona notizia, fatto che
è già di un po' di tempo fa, parlo di una notizia dell'agosto 2018,
di un'Ansa che recita: "Riavvio dei lavori della variante SS 27, è
una priorità da affrontare con una certa urgenza. Lo afferma il
Gruppo consiliare regionale Impegno Civico, dopo l'approvazione
all'unanimità da parte del Consiglio Valle di una risoluzione su
questo argomento".
Il capogruppo - allora consigliere Bertin, oggi Presidente del
Consiglio - dichiarava: "Il cantiere versa in uno stato di grave
abbandono, i lavori realizzati finora rischiano di degradare
irrimediabilmente, quindi è importante intervenire per evitare che
questo opera si trasformi nell'ennesimo spreco di denaro pubblico.
La SS 27 è un'arteria internazionale rilevante e la conclusione dei
lavori della variante dei Comuni di Etroubles e Saint-Oyen
rappresenta un beneficio alla viabilità nonché alla sicurezza e
alla qualità della vita dei cittadini dei Comuni interessati.
Aspettiamo fiduciosi una risposta".
Ecco la bella notizia è che le forze politiche che rappresentano
sia il senatore Lanièce che la forza allora rappresentata dal
capogruppo Bertin sono presenti nella sua Giunta, quindi immagino
che lei saprà far tesoro di questa virtuosa collaborazione e
sinergia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK