Consiglio Regionale della Valle d'Aosta - Oggetto del Consiglio n. 1068 del 11 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1068 del 11 marzo 2015 - Resoconto
OGGETTO N. 1068/XIV - Interpellanza: "Approvazione di un
piano operativo definitivo dell'Università della Valle d'Aosta per
la verifica della sostenibilità e dell'esigenza di corsi".
Presidente
- La parola al collega Guichardaz.
Guichardaz (PD-SIN.VDA) -
Grazie Presidente.
Quest'interpellanza prende spunto da una notizia scritta sui
giornali un paio di settimane fa, una notizia che anticipava lo
stop del corso di Scienze della Formazione primaria. Le fonti
giornalistiche accennano ad un presunto esubero di laureati in
questo settore, quindi all'impellente necessità di non continuare a
sfornare futuri disoccupati (faccio una sintesi un po' rozza delle
tante cose scritte sui giornali naturalmente, la cosa è un po' più
fine, insomma, è stata detta in maniera diversa, ma la sostanza è
quella). La decisione di chiudere il corso di Scienze della
Formazione primaria è una decisione che avrà sicuramente delle
ripercussioni di tipo occupazionale, ma che metterà anche in
discussione il senso stesso del progetto dell'Università
valdostana: dico questo perché un'università non è una semplice
struttura, un edificio messo lì per ospitare degli studenti, ma è
patrimonio culturale e sociale di una comunità, cioè l'università
collabora a dare un indirizzo alla comunità, in qualche modo la
connota, la plasma, le conferisce un'identità particolare, una sua
peculiarità. Provate a pensare alle città universitarie, a come
ogni cosa graviti e sia condizionata dall'esistenza
dell'università. Cerco di spiegarmi meglio: un'università in loco,
cioè in casa, impiega in larga misura, laddove sono reperibili,
risorse autoctone umane e finanziarie, catalizza progettualità,
pensieri che altrimenti sarebbero direzionati altrove. Quanti
giovani hanno fatto la scelta, insieme alle loro famiglie
evidentemente, di iscriversi nel nostro Ateneo, accettando di
incanalare le proprie energie, le proprie prospettive di carriera,
i propri progetti futuri nell'ambito degli indirizzi proposti dalla
nostra Università. Quanti giovani che magari avrebbero potuto
frequentare atenei fuori Valle, soprattutto altre facoltà, hanno
optato per uno dei corsi valdostani per motivi anche economici,
logistici, di opportunità, io personalmente ne conosco molti.
Colleghi, questa "cosa" dell'offerta formativa in casa non può
non influenzare una comunità, non può non connotarla! Se molti
ragazzi si laureano in Scienze della Formazione primaria, in
Scienze politiche o economiche, in Psicologia, si hanno tanti
giovani orientati verso queste discipline e verso gli ambiti in cui
questa formazione può essere spesa, cioè si hanno tanti maestri,
tanti esperti di politica e di economia, tanti psicologi ed è
normale che il mercato di queste figure, soprattutto in una regione
piccola come la nostra, tenda a saturarsi, creando inevitabilmente
effetti sociali sull'intera popolazione. In questo caso è stato
evocato lo spettro della disoccupazione, disoccupazione che
potrebbe ingenerare - questo lo aggiungo io - una fuga fuori Valle
dei nostri giovani, delle nostre energie più fresche, fuga dovuta
appunto alla saturazione del mercato del lavoro della nostra
Regione in quegli ambiti trattati nei corsi universitari e a cui si
sono indirizzati molti dei nostri ragazzi per i motivi di cui
dicevo. Ambiti che alla lunga diventano esausti, per carità, non è
che sia male fare esperienza all'estero o altrove, ma penso che
un'Università valdostana - un'Università che costa oltre 13 milioni
di euro l'anno, solo le spese, solo i costi stanziati in
finanziaria, quindi una cifra altissima se raffrontata al bilancio
generale - debba ragionare intorno alla spendibilità dei titoli sul
nostro territorio, altrimenti mi chiedo che senso avrebbe sostenere
un peso economico e organizzativo così importante se poi i ragazzi
che formiamo devono emigrare altrove per trovare lavoro.
Questo della spendibilità è uno dei motivi per cui non è più
rinviabile l'apertura di un ragionamento su che Università vogliamo
e soprattutto su quale Università sia utile per il nostro
territorio e per i nostri ragazzi: potrebbe essere che l'Università
serva ad indirizzare i nostri giovani verso professioni tutte
interne alla nostra regione, okay, è una scelta; potrebbe essere
invece che l'Università esplichi una sua funzione di formazione
anche solo culturale, una funzione di elevazione sociale, e questo
è sicuramente un altro punto di vista anch'esso ragionevole;
potrebbe essere che l'Università della Valle d'Aosta voglia entrare
in un mercato di nicchia, forse sarebbe più corretto dire: in un
circuito di nicchia, in ambiti che, per ragioni geografiche, per
condizioni anche topografiche e ambientali, la rendono interessante
anche a studenti e a persone al di fuori dei nostri confini
regionali, abbiamo ghiacciai, ambienti montani, foreste che
potrebbero fare da laboratori naturali per corsi, magari in
partnership
con altre università italiane o estere, in
glaciologia per esempio, o in scienze forestali, scienze
naturali.
Ho fatto degli esempi per dire che un'università pubblica - tra
l'altro, la nostra è un'università pubblica - deve porsi degli
obiettivi che siano funzionali ad una
vision
, ad un
progetto. Bisogna capire, soprattutto adesso che sta per partire
quest'opera faraonica della Nuova Università Valdostana, cosa
vogliamo fare per il futuro del nostro Ateneo, quale indirizzo
vogliamo dargli e soprattutto se esiste una sostenibilità
finanziaria ed economica, perché l'Università, colleghi, non si
esaurisce solo nelle strutture e negli edifici, ma coinvolge
persone, docenti, studenti, lavoratori del settore amministrativo,
tecnico, le maestranze che si occupano di manutenzione;
un'Università valdostana dovrebbe coinvolgere il tessuto
imprenditoriale, non dimentichiamoci delle imprese che
dall'Università potrebbero attingere risorse anche importanti da un
punto di vista della professionalità e delle professionalità;
un'università dovrebbe saper lavorare in sinergia con le
istituzioni, insomma, l'università è un insieme complesso che non
può non tenere conto di ciò che le gira intorno.
È quindi in quest'ottica che le chiediamo, Assessore, se avete
un'idea di ciò che costerà a regime la Nuova Università Valdostana,
di ciò che è costata sino ad ora la nostra istruzione
universitaria. Nell'interpellanza le chiediamo di dirci quanto
nell'ultimo decennio è costato alla collettività ciascun laureato,
non ciascuno studente, a noi interessa capire il risultato finale,
compresi quelli in odore di disoccupazione, o quelli che adesso
sono rappresentati come esuberi. Soprattutto le chiediamo,
Assessore - e speriamo che questo serva ad aprire un dibattito
produttivo -, che cosa pensate di fare della nuova Università,
quali idee di rilancio avete in merito, che cosa pensate di mettere
dentro questo contenitore futuristico che volete costruire laddove
un tempo c'era la Caserma Testafochi. Non siamo contrari - questo
deve essere chiaro - a priori ad un'Università valdostana, ad un
nuovo polo universitario, ma crediamo fermamente che non si può
progettare in itinere. Prima di cominciare quest'avventura, cari
colleghi - e qui concludo -, tutto deve essere assolutamente
pianificato con molta cura, anche perché non ci sono più le
risorse, le disponibilità e le energie di un tempo, per non
ritrovarci poi tra un anno con un'enorme cattedrale nel deserto,
anzi con un'enorme università nel deserto impossibile da mantenere
e da far funzionare. Grazie.
Si dà atto che dalle ore 16,09 presiede il Vicepresidente
Follien.
Follien (Presidente) -
Per la risposta, la parola
all'Assessore Rini.
Rini (UV) -
Grazie Presidente.
Con riferimento al primo punto, ovvero alla domanda puntale:
"quanti studenti ha laureato l'Università nell'ultimo decennio e
qual è stato il costo...sostenuto dalla Regione per ciascun
laureato..."
, si evidenzia che nell'ultimo decennio, 2005-2014
compresi, l'Università della Valle d'Aosta ha laureato 1.407
studenti afferenti ai percorsi di laurea triennale e di laurea
specialistica magistrale. Il numero dei titoli rilasciati sale a
1.836 se si ricomprendono i
master
e i percorsi di studi
speciali previsti da apposite disposizioni normative nazionali e
che in ogni caso, comunque, debbono essere ricompresi nel dato
definitivo assoluto in quanto ogni studente, indipendentemente dal
corso seguito, beneficia dell'insieme di tutte le attività erogate
dall'Ateneo e finanziate quindi dalla Regione. La media aritmetica
indica pertanto 183 titoli universitari all'anno rilasciati
dall'Ateneo regionale. Il costo medio annuo dell'ultimo decennio
sostenuto dalla Regione, al netto della contribuzione studentesca,
come peraltro hanno richiesto gli interpellanti, è dunque di circa
32.265 euro a titolo conseguito. Per maggiore precisione, si
evidenzia che il parametro costo/titolo conseguito è
progressivamente diminuito nel corso degli anni, arrivando ad
attestarsi a 24.490 nel 2013, sempre euro/titolo e a 20.065 nel
2014. È opportuno considerare inoltre che il costo titolo
conseguito deve tener conto necessariamente dei numeri contenuti
dell'Ateneo regionale, questo è ovvio, con particolare riferimento
al numero stesso degli studenti.
Per quanto riguarda il secondo punto:
"quale sarà il costo a
regime della Nuova Università..."
, il secondo è in realtà anche
il terzo punto, data l'affinità dei temi trattati, credo che
possano anche essere accorpati in un'unica risposta, innanzitutto
occorre non fare confusione tra quella che è la società di scopo:
la Nuova Università Valdostana, incaricata della costruzione del
polo universitario della zona ex Caserma Testafochi e l'Università
della Valle d'Aosta-
Université de la Vallée d'Aoste
. Come si
avrà modo di precisare in ordine anche poi all'interpellanza, credo
che questa risposta potrà essere completa e compiuta anche con
l'analisi del punto seguente del collega Donzel: il 21, perché
faccio anch'io forse una parte più tecnica ed economica, nel punto
successivo entreremo un pochino più forse nel merito anche delle
scelte operative. Come vi sarà modo di precisare poi in seguito,
quindi durante la risposta al collega Donzel, è molto difficile
poter individuare in maniera
ex ante
, diciamo, l'assetto,
quello definitivo, dell'Ateneo, soprattutto di quello che sarà il
profilo e l'offerta formativa tra quattro-cinque anni; ciò in
quanto la fase di pianificazione è soggetta a valutazioni
soprattutto in ambito accademico, universitario che vanno fatte
annualmente e quindi di aggiornamento e modifica anche per ciò che
concerne soprattutto, oserei dire, la parte ordinamentale dei corsi
di studio, dalla quale derivano ovviamente i piani di studio
stessi. Infatti ciò che può essere coerente con gli aspetti del
mercato del lavoro, con gli sbocchi occupazionali nel periodo
attuale può poi non esserlo tra due-tre anni, così come ciò che può
rendere competitivo oggi l'Ateneo in rapporto alla possibilità di
concludere accordi internazionali in determinate discipline può
essere di scarso interesse in un prossimo futuro, quindi credo che
quest'analisi puntuale dei contenuti andrà poi fatta in un momento
successivo. Il nuovo indirizzo appena approvato per l'ordinamento
del corso di laurea in Scienze politiche, delle relazioni
internazionali, che rappresenta - va riconosciuto - un incisivo
cambiamento nell'
asset
formativo del corso, in quanto
caratterizzato da una forte apertura ai processi innovativi della
cultura digitale, è un esempio, credo sia evidente, e non solo, ma
anche concreto, di quanto sopra affermato: niente dogmi, niente
scelte per sempre proprio perché risulta estremamente difficile
prevedere le esigenze formative in linea con le esigenze formative
dei mercati del lavoro nel lungo periodo.
Occorre inoltre tener presente che l'Università della Valle
d'Aosta è un Ateneo di recente istituzione; a differenza di altri
atenei, si trova ancora nella cosiddetta "fase di consolidamento",
una fase molto delicata, nella quale si sta assiduamente lavorando
per sviluppare i bienni di specializzazione, percorsi magistrali
biennali, per intenderci, privilegiando quelli che al momento - e
ci tengo a ribadire: al momento - rappresentano le aree di maggiore
sviluppo, quali, ad esempio, quello economico, quello politico e
linguistico. In considerazione di quanto richiamato, risulta
difficile poter determinare costi presunti, predisposti con criteri
quindi che siano certi, oltre al triennio di programmazione dei
bilanci. In ogni caso si sta cercando di prefigurare quali possano
essere gli scenari futuri e il relativo fabbisogno finanziario,
tenuto infine presente che, a seconda di ciò che sarà contenuto
nella programmazione di Ateneo dei prossimi anni...e che sarà
realizzato proprio in concomitanza con l'ultimazione dei lavori del
polo universitario...e i costi potranno variate anche
sensibilmente: un corso di laurea specifica ha dei costi diversi,
molto diversi rispetto ad un corso di laurea tipicamente umanistico
e sono certa che l'attenzione dell'Ateneo su questo sarà sempre
massima e soprattutto sarà attenta alla sostenibilità delle proprie
iniziative.
Credo che le scelte che sono state assunte vadano proprio
all'ottica che lei richiamava, quindi anche di indirizzo corretto
nei confronti della propria comunità, nel non generare false
aspettative nei nostri giovani, che credo sia più che mai
opportuno. Condivido assolutamente...condividiamo con lei che non
sia più rinviabile il ragionamento globale, complessivo su quale
sia realmente l'Università che vogliamo per il futuro e credo che
su questo ci saranno diverse occasioni per confrontarci e per farlo
tutti insieme.
Presidente
- Per la replica, la parola al Consigliere
Guichardaz.
Guichardaz (PD-SIN.VDA)
- Grazie Assessore.
Dati utili e sicuramente interessanti quelli che lei ci ha
fornito perché danno anche...se vogliamo, disegnano un po' le
dimensioni anche della nostra Università, così come anche i costi.
Io non me ne intendo tanto, non ho approfondito, ma mi prendo il
tempo per approfondire considerato che non avevo ancora i dati, i
costi pro capite per studente laureato. È vero che è difficile
prevedere ciò che sarà fra quattro-cinque anni, come sarà il
mercato del lavoro e via dicendo. Io penso però che la nostra
situazione economica sia una situazione che ci vede i bilanci
dimezzati rispetto a quando l'Università della Valle d'Aosta era in
prospettiva di crescita, era cioè nel pieno della sua espansione,
della sua progettualità, che deve imporre, oltre che dei
ragionamenti a breve termine, perché lei dice quattro-cinque anni,
valutazioni di questo genere, dei ragionamenti a lungo termine. La
sostenibilità della nostra Università è...diciamo che la si può
raggiungere nel momento in cui noi proiettiamo oltre i
quattro-cinque anni e cerchiamo davvero di dare un'identità che sia
però un'identità sul lungo termine. Lei ha detto: "noi abbiamo
individuato dei corsi che rispondono un po' alle esigenze di
adesso", va bene, Scienze economiche, credo che la stessa cosa
evidentemente, probabilmente, l'avrebbe detta cinque anni fa
giustificando quei corsi che invece sono in esaurimento: Scienze
della Formazione primaria, per esempio, Scienze dell'educazione mi
sembra.
Allora io credo che oggi non possiamo permetterci di avere una
visione sul breve termine, anche perché stiamo affrontando, stiamo
mettendo in piedi un'opera che non può essere subordinata a visioni
a quattro-cinque anni, cioè se noi costruiamo un polo
universitario, dobbiamo già capire che cosa ci vogliamo mettere
dentro e dobbiamo già dire, come tutte le opere che hanno un'entità
di questo genere, quanto deve durare questo progetto, affinché ci
sia non dico una sostenibilità, ma anche proprio un ammortamento
dei costi e delle risorse che si vogliono investire. Io le facevo
l'esempio di corsi più attinenti, poi non sono esperto di scuola,
magari dico delle sciocchezze perché, insomma, ci sono dei corsi
che probabilmente implicano anche delle strutture laboratoriali,
tutta una serie di cose che noi magari non siamo neanche in
grado...però ragionare sulla peculiarità del nostro territorio, al
di là dell'aspetto linguistico, o della politica, sono tutti
interessati alla politica, si iscrivono tutti a Scienze politiche,
peraltro spesso e volentieri c'è gente anche in età avanzata, non
sempre dei ragazzini, più per un approfondimento culturale,
diciamo, e per un titolo di studio anche tardivo.
Noi dobbiamo capire che abbiamo un territorio che ha delle
peculiarità importantissime e uniche: abbiamo i ghiacciai, abbiamo
un ambiente naturale, abbiamo delle condizioni anche climatiche che
potrebbero favorire, ad esempio, un tipo di agricoltura di un certo
tipo. Occorre ragionare con gli atenei, ragionare con delle
università sulla possibilità magari di creare delle alleanze; al
villaggio Cogne ci avete detto che si sarebbe costruita questa
specie di relazione con l'Università, insomma, io credo che si
debba tentare quest'approccio. È un approccio che fino ad ora non
abbiamo utilizzato, è un approccio che probabilmente era superfluo
in considerazione del fatto che le risorse erano tante e quindi
potevamo permetterci di costruire anche delle cose più che per
bisogno per dare lustro alle nostre strutture, alla nostra
Università, oggi questo non è possibile farlo. Davvero, quando
comincerà ad entrare veramente a regime l'idea del nuovo polo
universitario, secondo me, dobbiamo già capire che cosa ci vogliamo
mettere dentro e deve essere un'analisi che ci dice se questa
grossa avventura della Nuova Università valdostana è sostenibile
per cinque-dieci-quindici-vent'anni.
Presidente
- Punto 19 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK