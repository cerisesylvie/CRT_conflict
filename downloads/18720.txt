Consiglio Regionale della Valle d'Aosta - Oggetto del Consiglio n. 1827 del 7 febbraio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1827 del 7 febbraio 2001 - Resoconto
OGGETTO N. 1827/XI Situazione dello stabilimento Akerlund
& Rausing di Pont-St-Martin e dei lavoratori di tale società.
(Interrogazione)
Interrogazione Preso atto della decisione della Società
"Akerlund" di Pont-St-Martin di non riaprire e proseguire
l’attività lavorativa in Valle
d’Aosta;
Visti i finanziamenti disposti dalla Regione tramite la
Finaosta;
Constatata la situazione in cui sono venuti a trovarsi i
lavoratori dipendenti dalla Società;
il sottoscritto Consigliere regionale
Interroga
la Giunta regionale e l’Assessore competente per
conoscere:
1) quali prospettive di impiego alternative sussistono per i
lavoratori dipendenti;
2) quali garanzie sussistono per il recupero dei finanziamenti
erogati dalla Regione, e per il risarcimento dei danni conseguenti
al mancato rispetto della convenzione stipulata fra le parti.
F.to: Beneforti
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE)
Per quanto riguarda la prima domanda
posta,
"quali sono le prospettive di impiego alternative?"
,
la situazione è la seguente.
Sono in fase di approfondimento contatti con due aziende
operanti nel medesimo settore, quello degli imballaggi flessibili,
al fine di promuovere nel più breve tempo possibile un insediamento
produttivo alternativo.
Nel frattempo la società sta provvedendo a liberare
definitivamente gli immobili da macchinari e attrezzature ancora
installati in loco, e per quanto riguarda
l’occupazione sarà assicurata ai lavoratori ex
Akerlund privi di occupazione la priorità nella assunzioni che
verranno effettuate dalla nuova realtà imprenditoriale, quando si
insedierà a Pont-Saint-Martin.
Attualmente i lavoratori sono in cassa integrazione fino al 28
marzo e successivamente scatterà la mobilità.
L’azienda ha attivato sulla base di un accordo
con il sindacato anche la possibilità di utilizzo di dimissioni
volontarie, incentivate da parte dell’azienda, con
sei mensilità aggiuntive.
Seconda domanda,
"Quali sono le garanzie per il recupero dei
finanziamenti erogati dalla Regione ed il risarcimento dei
danni?"
la situazione è questa: l’azienda aveva
ottenuto da Finaosta un prestito obbligazionario di 1.600 milioni;
il prestito obbligazionario è stato integralmente rimborsato. Il
mutuo era invece di 12 miliardi, il capitale residuo da rimborsare
a 10,9 miliardi. Questo mutuo è garantito da fideiussione
rilasciata dalla società controllante, la Tecno Jolly holding, ed è
in corso di definizione tra Akerlund & Rausing e Finaosta un
piano per il rientro del debito.
Per quanto riguarda i danni arrecati dalla cessazione
dell’attività produttiva a Pont-Saint-Martin, si
stanno definendo in collaborazione con gli uffici competenti
dell’Amministrazione regionale le azioni utili a
garantire il loro completo ristoro.
È evidente che se lo stabilimento verrà utilizzato da
un’azienda del settore, che quindi potrà utilizzare
già alcuni macchinari presenti in sede, soprattutto
l’impianto di depurazione degli acidi, è chiaro che
la richiesta di danni sarà inferiore.
Se invece sarà necessario optare per altre soluzioni i costi
saranno superiori e di conseguenza la richiesta sarà maggiore.
Presidente
La parola al Consigliere Beneforti.
Beneforti (PVA-cU)
Abbiamo presentato questa
interrogazione per conoscere l’esito di due problemi
che erano rimasti sospesi nel luglio scorso, dopo la relazione
dell’Assessore, qualora la società avesse cessato
l’attività.
E i due problemi erano: la restituzione dei finanziamenti
ricevuti dalla Regione tramite la Finaosta, oltre al risarcimento
dei danni conseguenti all’inadempimento delle
obbligazioni assunte con la stipulazione della convenzione; le
prospettive di impiego alternative per i dipendenti, vista la
decisione definitiva della società di procedere alla chiusura
dell’attività lavorativa.
Ritenevamo questi due aspetti importanti e abbiamo presentato
questa interrogazione, per conoscere le conclusioni della vicenda;
vicenda che dimostra una volta di più la necessità di cercare, di
creare quell'imprenditoria locale che non c’è mai
stata e che non si riesce a creare. Ogni fatto che accade dimostra
che abbiamo necessità di un'imprenditoria locale.
Comunque prendo atto della risposta dettagliata che
l’Assessore ci ha dato, e mi auguro che quanto ha
detto vada a buon fine.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK