Consiglio Regionale della Valle d'Aosta - Oggetto del Consiglio n. 1063 del 6 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1063 del 6 novembre 2019 - Resoconto
OGGETTO N. 1063/XV - Reiezione di mozione: "Impegno per
l'avvio di procedure urgenti per la sospensione sul territorio
regionale della sperimentazione del 5G".
Rini (Presidente) -
Il punto 8 è rinviato a domani. Punto
9 all'ordine del giorno. Per l'illustrazione, la parola alla
collega Pulz.
Pulz (ADU VDA)
- Con questa mozione, Ambiente Diritti
Uguaglianza Valle d'Aosta intende richiamare nuovamente
l'attenzione pubblica sulla preoccupante problematica del 5G, la
rete di quinta generazione per la telefonia, e, in generale, per
rendere sempre più veloci e all'avanguardia i nostri mezzi di
comunicazione virtuale. La transizione verso la tecnologia 5G è già
in atto dal 2018, quando si è conclusa l'asta per l'assegnazione di
tutte le bande. Si sta già procedendo anche in Italia con
l'installazione di nuovi ripetitori e con la sperimentazione, per
esempio a Torino durante l'ultima festa di San Giovanni. La
commercializzazione - che coinvolge società per le
telecomunicazioni di tutto il mondo, con un giro d'affari
impressionante e il supporto dei governi - avverrà dal 2020. Il
ministero per lo Sviluppo Economico ha già stabilito quali comuni
dovranno ospitare le antenne 5G e l'accordo è tacito, nel senso che
chi tace e non si oppone acconsente, sebbene di fatto il protocollo
di Norimberga preveda l'indispensabilità dell'esplicito consenso.
Ed è così che in quella tabella del MISE sono finiti, a loro
insaputa, come hanno dichiarato i loro sindaci a fine gennaio
scorso, dapprima i 3 comuni valdostani Bionaz, Cogne e Perloz, a
cui sono stati di recente aggiunti Etroubles e
Gressoney-Saint-Jean. Il comune di Cogne si è mosso per primo e ha
inviato una lettera già a luglio all'autorità per le garanzie nelle
comunicazioni, al Presidente della Regione e al Presidente del
Consiglio dei Ministri al fine di chiedere la cancellazione dalla
lista dei comuni nei quali sarà appunto avviata la sperimentazione,
affermando testuali parole: "le radiofrequenze del 5G sono del
tutto inesplorate, mancando qualsiasi studio preliminare sulla
valutazione del rischio sanitario e per l'ecosistema, derivabile da
una massiccia multipla e cumulativa installazione di milioni di
nuove antenne che inevitabilmente andranno a sommarsi alle decine
di migliaia di stazioni radio base ancora operative per gli
standard tecnologici di comunicazione senza fili, 2G, 3G, 4G, oltre
ai migliaia di ripetitori WiFi attivi". Hanno poi fatto seguito
prese di posizioni simili da parte dei sindaci di Bionaz e di
Perloz. Il sindaco di Perloz sottolinea che "disponiamo già di una
linea di banda larga, la fibra ottica a cui si affiancherà presto
una seconda".
A noi sembra questa osservazione molto saggia e abbiamo
approfondito la questione. Nel programma di sviluppo rurale
2014-2020 leggiamo che vengono precisati gli interventi mirati alla
realizzazione d'infrastrutture e servizi relativi alla banda
ultra-larga.
Presidente -
Colleghi, scusate, un po' di silenzio in
aula.
Pulz (ADU VDA)
- Con il concorso dei finanziamenti FESR,
in accordo con lo stesso Ministero, perché viene precisato - e
questo è molto importante - "la comunicazione digitale potrebbe
rappresentare una modalità per attenuare i disagi derivanti dal
vivere e lavorare in ambiente rurale. Ci risulta che, tramite l'in
house Inva, la Valle d'Aosta abbia realizzato dorsali di fibra
ottica già su tutto il territorio regionale".
La necessità impellente ci sembra che sarebbe quella di avere
una velocità in adsl adeguata ben prima che interessarsi alle
logiche del 5G, perché ci sono zone scoperte e vi posso
testimoniare che quando lavoro nel weekend a casa al PC ho spesso
la tentazione di buttarlo dal balcone tanto è lento e vi posso
anche testimoniare che la situazione nelle scuole è molto
complicata, alla faccia della cosiddetta Scuola digitale, che di
fatto non esiste ancora. Il dubbio filosofico di fondo è però:
"cosa vogliamo poi farcene di tutta questa incredibile velocità?".
Comunque, al di là dei dubbi filosofici che mi tengo, tengo a
sottolineare che, a seguito della nostra interpellanza sullo stesso
tema, lo scorso marzo sono stata contattata da più parti, sia da
singole persone preoccupate sia dall'Alleanza Stop 5G che è molto
attiva in Italia e in Europa. Proprio ieri, guardate il tempismo
incredibile, siamo sul pezzo, questa Alleanza Stop 5G ha
organizzato un convegno internazionale presso la Camera dei
deputati e la prima manifestazione in Italia. Come avrete letto
oggi sui giornali, sono stati momenti di grande partecipazione.
Sono stata anche contattata, al contrario, da cittadini che ci
hanno accusati di atteggiamenti conservatori, antitecnologici e
antiscientifici. Questo è proprio falsissimo. È per rispondere da
questa sede a questi ultimi che sottolineo come la nostra
preoccupazione sulla diffusione globale dei campi elettromagnetici,
quindi sulla questione dell'elettrosmog, s'ispira al principio
cardine della precauzione, cioè il punto più rilevante di questa
mozione è la politica di precauzione, politica che peraltro
l'Unione Europea in materia di ambiente sottolinea con grande
forza, perché ci vuole un'azione preventiva, ci vuole
un'attenzione, in assenza di evidenze scientifiche, rispetto alla
non pericolosità dell'elettrosmog per la salute umana, ma anche per
la salute vegetale e animale.
Quindi noi vorremmo semplicemente avere maggiori elementi di
valutazione e anche indicazioni precise su come gestire nella vita
quotidiana questa diffusione ormai in tutti gli ambienti di campi
elettromagnetici; cioè quello che crediamo fermamente è che si
debba cercare, e anche possibilmente trovare, il punto di
equilibrio tra le straordinarie e rapidissime innovazioni
tecnologiche che creano sì progresso ma che allo stesso tempo ci
espongono a un far west d'impianti. La tecnologia 5G è ancora priva
di sufficiente sperimentazione e qui il principio di precauzione
non è in alcun modo contemplato né dalle aziende fornitrici, che
chiaramente puntano ai loro interessi, né ai governi ospitanti che
forse dovrebbero preoccuparsi un po' di più della salute dei loro
cittadini. Sulle conseguenze dei campi elettromagnetici tutto il
mondo scientifico è massimamente allertato a livello
internazionale. Il Consiglio d'Europa già dal 2011 sottolinea i
pericoli rappresentati proprio dal 5G e ha richiamato gli stati
membri a valutazioni più approfondite di rischio. I rischi sono
ripetutamente denunciati con forza in diverse sedi. Ricordiamo la
raccolta di firme, la sottoscrizione di un documento di 180
scienziati e medici che hanno coinvolto 207 nazioni. Stiamo
parlando di qualcosa che riguarda il mondo intero. Hanno chiesto
una moratoria sull'installazione della rete 5G finché non ci
saranno studi indipendenti che al momento non esistono, perché gli
studi che esistono sono finanziati dalle compagnie telefoniche in
un palese conflitto d'interessi. C'è questo appello internazionale
indirizzato all'ONU, all'organizzazione mondiale della sanità,
all'Unione Europea e al Consiglio d'Europa, ai governi di tutte le
nazioni. In Italia è stata ripresa con forza dall'ISDE, bisogna
dire anche in Valle d'Aosta, perché ci sono pochi ma buoni
rappresentanti dell'ISDE, che è l'associazione medici per
l'ambiente. Se qualcuno fosse interessato si può ancora firmare su
change.org.
Ricordiamo che la tecnologia wireless è classificata come
cancerogeno di classe 2b e non da noi ma dallo IARC, organo
dell'organizzazione mondiale della sanità per lo studio dei
cancerogeni ambientali. Proprio quest'organizzazione ha
sottolineato come i campi elettromagnetici rappresentino uno degli
inquinanti più comuni e in rapidissimo aumento nell'ambiente.
Stanno aumentando i livelli di esposizione. In occasione della
nostra precedente iniziativa devo dire che l'Assessore all'Ambiente
ci aveva piacevolmente sorpresi, perché si era dimostrato molto
disponibile a cercare d'inquadrare il problema a livello locale a
favore della salute della popolazione valdostana e aveva parlato
chiaramente del supporto dell'Arpa, che però bisogna capire se
abbia già la strumentazione adeguata, perché trattasi di una
strumentazione molto all'avanguardia. Ora noi che cosa chiediamo?
Chiediamo un passo molto più coraggioso, pensando in particolare a
quella categoria di persone, tra cui i bambini e gli adolescenti,
che sono le prime vittime dell'elettrosensibilità, patologia questa
in crescente aumento in tutto il mondo. Il problema è che abbiamo
già, anzi non il problema, ma la risorsa direi... è che abbiamo
molti esempi virtuosi in Italia, sulla scia di Bruxelles, che è
stata la prima grande città a interrompere la sperimentazione del
5G, forse perché lì vivono molti politici, chissà. Permettetemi la
battuta. Appunto non si contano più ormai le iniziative in tutta
l'Italia, nelle sedi istituzionali come i Consigli comunali, i
Consigli regionali, il Parlamento, a opera di diversi e anche
opposti schieramenti politici perché l'argomento è trasversale.
Ci dispiace apprendere in questa situazione di grande incertezza
che si stanno diffondendo tesi negazioniste e comportamenti molto
ambigui. Ne citiamo una: il Touring Club Italiano, tramite
l'associazione dei paesi bandiera arancione - che è un
riconoscimento turistico-ambientale per eccellenza di borghi e
piccoli comuni sotto i 15.000 abitanti - ha stipulato un accordo
quadro con la società Inwit S.p.A. per il lancio del 5G nei piccoli
centri italiani che aderiranno all'offerta. Così questi centri
saranno coperti da mini antenne 5G per fornire 5G irradiato
nell'aria da sorgenti molto ravvicinate. In sostanza vorremmo
impegnare il Governo regionale ad avviare procedure urgenti, in
applicazione appunto del principio di precauzione sancito
dall'Unione Europea, per sospendere - questa è la richiesta - su
tutto il territorio regionale qualsiasi forma di sperimentazione
del 5G, in attesa appunto che ci siano evidenze scientifiche
aggiornate sulla sicurezza di questa nuova tecnologia, in attesa di
dati scientifici indipendenti da legami con l'industria e diffusi
da enti che siano estranei a conflitti d'interesse - questi enti
esistono, per esempio l'istituto Ramazzini di Bologna - e in attesa
anche della nuova classificazione della cancerogenesi.
Lo scopo, abbiamo capito, è proteggere la popolazione
valdostana, tutti coloro che insieme a noi fruiscono delle bellezze
paesaggistiche e storico-artistiche. Noi vorremmo una Valle d
'Aosta 5G free almeno appunto finché non ci siano certezze
maggiori. Questo è il discorso. Crediamo inoltre, e concludo, che
questo marchio, tra virgolette, potrebbe anche essere spendibile e
molto apprezzato a livello turistico perché potrebbe creare una
Valle d'Aosta una volta tanto all'avanguardia. Perché non possiamo
essere all'avanguardia nel momento in cui appunto queste iniziative
si stanno diffondendo un po' in tutta Italia? Quindi chiediamo
appunto la sospensione del 5G finché non ci siano evidenze
scientifiche che ci lascino tutti tranquilli.
Presidente -
Apriamo la discussione generale. La parola
al collega Vesan.
Vesan (M5S)
- In realtà, di fatto intervengo in
discussione generale ma comincio già con una dichiarazione di voto,
evidenziando il fatto che su questo argomento i componenti del
Movimento 5 Stelle in Consiglio regionale non hanno una posizione
congiunta e quindi come capogruppo ritengo che ognuno possa
esprimere il suo personale parere, perché, almeno all'interno del
nostro gruppo, forse perché composto da sensibilità numericamente
più significativa rispetto ad ADU, abbiamo in realtà delle
convinzioni un pochino meno fondanti. Per quello che riguarda le
dichiarazioni fatte dalla collega Pulz sulla banda larga e sulla
fibra ottica, è vero che queste si stanno diffondendo in regione in
modo comunque non così sufficiente come è stato dichiarato, però
queste stesse non possono sostituire la trasmissione dei dati per
il tramite della linea 5G, perché è un sistema di trasmissione dei
dati basato sulla trasmissione di onde e non sulla trasmissione via
cavo. Sarebbe la stessa cosa dire che poiché in Valle d'Aosta il
telefono fisso raggiunge tutte le abitazioni, dobbiamo pensare di
abolire l'utilizzo dello smartphone e invece ho visto che anche i
numerosi componenti del gruppo consiliare di ADU ne fanno un uso
quasi continuativo.
Veniamo invece nella discussione sulla questione. La
dichiarazione sostanziale è quella della politica di precauzione. È
vero, la politica di produzione è: "di fronte alla possibilità di
un pericolo, prima approfondiamo e poi diffondiamo". Ma in questa
situazione il 5G è ancora in una fase sperimentale, è una
tecnologia che fondamentalmente sarà utilizzata a partire dal 2020.
Quello che si sta facendo adesso è sperimentazione e il dire in
assenza di evidenze scientifiche: "Sospendiamo qualsiasi forma di
sperimentazione" sembra più una dichiarazione dogmatica che
precauzionale, cioè quello che si vuole fare con questa
sperimentazione, che infatti nasce a macchia di leopardo e per un
periodo di tempo limitato è legata proprio a studiare quali siano
gli effetti che possono essere dati da questo tipo di tecnologia
che peraltro, essendo una trasmissione di onde elettromagnetiche,
deve comunque rientrare nei limiti di emissione stabiliti dalla
normativa nazionale, che in Italia sono fra i più bassi di tutta
Europa; siamo a livelli che sono, con un ordine di grandezza,
inferiori rispetto ad altri paesi dell'Unione Europea: abbiamo 6
volt rispetto ai 40-50, anche 60, di altri paesi europei. Quindi la
sperimentazione fatta sul territorio italiano sarebbe comunque su
valori molto più bassi. Il rischio è che questa sperimentazione
evidenzi il fatto che il 5G non è utilizzabile perché il segnale è
troppo poco potente, non tanto che questa sperimentazione possa
causare dei danni ai Valdostani e ai turisti presenti, anche per
l'esposizione alle radiazioni elettromagnetica, i limiti di
pericolosità sono legati al fatto di essere particolarmente vicini
all'antenna emittente o ricevente e per un tempo continuativo
particolarmente consistente. Quindi, in realtà, non ci sono prove
del danno, non ce n'è nessuna. Si può sperimentare per verificare
se la cosa possa dare problemi, ma qui noi ci opponiamo anche alla
sperimentazione. Sono ancora più basito dall'uso della parola "tesi
negazioniste". Non siamo a un'acclarata pericolosità e a qualcuno
che la nega: la tesi negazionista di chi, per esempio, dichiara che
il cambiamento climatico non esiste. In questo caso siamo in una
situazione di assoluta sperimentazione sulla quale il dato di
pericolosità non è ancora certo ed è bene però ricordare che il 5G
potrebbe permettere degli sviluppi tecnologici - come la
telemedicina, come la guida automatica degli automezzi - che
potrebbero ridurre drasticamente i rischi della guida e i morti per
incidente stradale e quindi probabilmente una sperimentazione
attenta su come possa funzionare questa tecnologia potrebbe avere
anche del significato. Nella fattispecie il vero problema è che
manca la sperimentazione e quindi il dire "la sperimentazione deve
essere fatta per raggiungere delle evidenze scientifiche",
"facciamola sul territorio delle altre regioni e sui turisti delle
altre regioni, così noi siamo comunque sempre tutti tranquilli" ci
sembra una decisione un poco unilaterale e poco conscia della
situazione del 5G a livello europeo. È vero che ci sono altre
regioni limitate, come Bruxelles e Ginevra, che hanno evitato la
sperimentazione a tutti i costi, ma è altrettanto vero che non ci
sono studi certi sulla pericolosità e che qualunque sperimentazione
debba essere fatta invece con il limite di emissioni a livello
nazionale.
Sulla scorta di questo, io personalmente dichiaro il mio voto di
astensione su questa proposta, per cui ritengo che se i comuni
vogliono attivare o non attivare la sperimentazione sul luogo
comune e decidere di rinunciare o non rinunciare sia in funzione di
una decisione loro autonoma e non di una decisione del governo
regionale.
Dalle ore 17:15 assume la presidenza il vicepresidente
Farcoz.
Farcoz (Président) -
La parole au collègue Mossa.
Mossa (M5S)
- Come ha detto il mio collega Vesan, visto
che non c'è una linea condivisa nel nostro gruppo consiliare,
ognuno voterà secondo le proprie sensibilità e io dichiaro già di
essere contrario assolutamente a questa mozione e spiego anche
quali sono le mie motivazioni. Il 5G è una tecnologia dalle grandi
potenzialità che potrà essere applicata in diversi ambiti della
nostra quotidianità, dalla medicina ai trasporti per migliorare la
vita dei cittadini. Grazie al 5G verrà incrementata drasticamente
la sicurezza dei mezzi di trasporto attraverso infrastrutture che
diverranno capaci di comunicare col veicolo, migliorando la sua
capacità di prevedere i pericoli: meno incidenti quindi, ma anche
gestione tempestiva delle situazioni di emergenza. Avremo infatti
ambulanze connesse che condivideranno i parametri vitali e gli
esami per immagini in tempo reale con le équipe ospedaliere. Le
nuove tecnologie di comunicazione, in sostanza, permetteranno di
trasmettere sempre più velocemente informazioni sul traffico,
sull'inquinamento e sulle emergenze di ogni tipo, favorendo
soccorsi più tempestivi e un livello di sicurezza generale molto
più alto di quello di oggi.
Circolano però tante bufale relative al 5G e andrebbe fatta un
po' di chiarezza. Il 26 febbraio in Commissione trasporti della
Camera dei Deputati, nell'ambito dell'indagine conoscitiva sul 5G,
è stato audito il dottor Alessandro Vittorio Polichetti
dell'Istituto superiore della sanità. È uno dei massimi esperti in
Italia sul tema dell'elettromagnetismo. È stata chiesta l'audizione
dell'Istituto in quanto era necessario dare una risposta da parte
della scienza riguardo le possibili controindicazioni del 5G
direttamente in Parlamento. Il confronto è stato utile perché ha
permesso di fugare ogni preoccupazione per la salute legata alla
realizzazione delle nuove reti mobili di quinta generazione. Non
esistono allo stato evidenze scientifiche che indichino il
contrario. Anzi, come spiegato dal dottor Polichetti, la maggior
densità delle small cell del 5G abbasserà le emissioni con un
minore impatto sulla popolazione. Va ricordato inoltre che già oggi
l'Italia presenta limiti di emissioni elettromagnetiche
significativamente - come ricordava anche il collega Vesan - più
bassi rispetto a quelli degli altri paesi. In particolare, mentre
da noi è stato adottato un limite pari a 6 volt/ metro, altrove ci
si attesta in media su limiti che oscillano tra i 41 e i 58
volt/metro, dunque dalle 7 alle 10 volte superiori. Nonostante ciò,
ancora una volta non esistono evidenze scientifiche che certificano
l'insorgere di patologie causalmente collegate a limiti così
elevati. In realtà, come gli esperti hanno unanimemente confermato
in audizione, ciò su cui occorre prestare attenzione sono appunto i
dispositivi. Su questo va fatta una campagna informativa per
spingere le persone a un uso responsabile dello smartphone, usando
sempre gli auricolari ed evitando di tenerlo perennemente a
contatto con il corpo e in particolare con la testa. Dunque, nessun
pericolo da 5G, questo dice la scienza. La scelta di fissare questo
valore di attenzione è stata di natura principalmente politica,
così come probabilmente sarà ogni futura scelta di mantenerlo o
eliminarlo o comunque di modificarlo, in aumento o in diminuzione.
Il suo valore numerico non ha e non può avere alcuna base
scientifica per cui una sua qualunque modifica potrebbe avere come
unica implicazione sanitaria quella d'influire in maniera
difficilmente prevedibile sulle preoccupazioni del pubblico, che
sono connesse a una percezione dei rischi non sempre corrispondente
al reale stato delle conoscenze scientifiche.
Oltre all'audizione del dottor Alessandro Vittorio Polichetti, è
stata fatta un 'intervista anche al professor Antonio Capone,
professore ordinario di telecomunicazione e preside della scuola di
ingegneria industriale e dell'informazione presso il Politecnico di
Milano, che ha recentemente guidato un gruppo di studio sul tema
dell'esposizione ai campi elettromagnetici dovuti ai sistemi
radiomobili che comprendeva anche esperti di aria biomedica. I
risultati di questo studio sono stati presentati alla Camera dei
Deputati in audizione pubblica. Andrò a riassumere brevemente, per
quanto possibile, le domande e le risposte poste al professore
Capone:
1) Quali organi internazionali seguono lo studio delle onde
elettromagnetiche del 5G e cosa dicono in merito? La risposta: Gli
enti che analizzano gli studi sull'esposizione ai campi
elettromagnetici e si occupano di emanare le raccomandazioni che
sono poi utilizzate come base per la legislazione, in materia della
quasi totalità dei paesi, sono due: la commissione internazionale
per la protezione dalle radiazioni non ionizzanti e l'Istituto
degli ingegneri elettrici ed elettronici, comitato internazionale
sulla sicurezza elettromagnetica. Entrambi i comitati non si
occupano di problemi sociali, economici o politici e hanno, come
membri, esperti selezionati esclusivamente sulla base delle loro
competenze scientifiche. Sono organizzazioni non governative
riconosciute dall'organizzazione mondiale della sanità,
dall'organizzazione internazionale del lavoro e dall'Unione
Europea. Le raccomandazioni di questi organismi si traducono in
limiti di esposizione ai campi elettromagnetici che vengono poi
applicati nell'installazione delle stazioni radio base dei
cellulari sia nelle costruzioni dei telefonini. I limiti sono
fissati ben al disotto, parliamo di circa 50 volte, di qualunque
livello di esposizione che sia mai stato mostrato essere dannoso.
Si noti per altri inquinanti, come le polveri atmosferiche, ci
accontentiamo che non facciano troppo male. Invece per i campi
elettromagnetici viene preso un grandissimo margine di sicurezza
che dà ampie garanzie di non pericolosità. Per il 5G, come per
qualunque sorgente di onde elettromagnetiche, valgono i limiti e la
specifica tecnologia è completamente irrilevante. Contano solo la
potenza e le frequenze utilizzate. Parlare di potenziale
pericolosità specifica del 5G come nuova tecnologia non ha senso
dal punto di vista scientifico.
2) In Italia sia l'ospedale San Raffaele che la Croce Rossa
Italiana collaborano alla sperimentazione di questa nuova
tecnologia. Cosa dicono gli studi scientifici e medici a riguardo?
Risposta: gli organismi di ricerca medica che si occupano di
esposizione ai campi elettromagnetici sono numerosissimi, così come
sono numerosi quelli che hanno usato il 5G durante la
sperimentazione del MISE per applicazioni nel campo medico, che si
spera nei prossimi anni produrranno benefici significativi come
l'ambulanza connessa, la chirurgia da remoto, la diagnostica basata
sulla realtà virtuale eccetera eccetera. Poche settimane fa
l'istituto superiore di sanità, massimo organismo italiano in
materia di salute pubblica, ha pubblicato un rapporto sullo stato
degli studi, relativo all'esposizione dei campi elettromagnetici
nei quali si ribadisce che non emergono nuovi motivi di
preoccupazione sugli effetti a lungo termine e che i principi
adottati per proteggere la popolazione a livello internazionale
sono più che validi.
3) Riguardo l'elettromagnetismo cosa dice la normativa italiana?
La normativa italiana adotta limiti molto più stringenti rispetto a
quelli internazionali come, già come detto, adottano ampi margini
precauzionali. La normativa italiana stabilisce un limite che è 100
volte più basso di quello internazionale e quindi 5.000 volte più
basso della soglia di pericolosità. Diciamo quindi che in Italia si
è deciso di essere estremamente conservativi, probabilmente anche
troppo.
4) Chi fa i controlli? I controlli sugli impianti che emettono
onde elettromagnetiche, come le stazioni radio base dei cellulari,
sono effettuati dalle Arpa regionali, che mantengono i registri di
tutti gli impianti installati dagli operatori con tutti i parametri
di progetto su cui vengono poi effettuate delle misure di controllo
periodiche.
5) Con il 5G come cambia il metodo di misurazione? In cosa è
diversa rispetto al 3G e al 4G? Anche se le prestazioni tecniche
del 5G sono molto superiori a quelle del 3G e del 4G - velocità,
dati, qualità eccetera - dal punto di vista delle emissioni
elettromagnetiche non c'è nulla di diverso. Le antenne del 5G hanno
caratteristiche di maggiore efficienza rispetto ad altri sistemi ed
evitano di emettere in direzioni diverse da quelle necessarie. La
misurazione è normata a livello internazionale e si basa sul
diagramma d'irradiazione delle antenne, esattamente come per gli
altri sistemi.
6) Le onde del 5G si sommano a quelle del 3G e del 4G? Sì, ma i
limiti di esposizione si applicano alla somma di tutti i sistemi
presenti su ciascun impianto e vanno comunque rispettati. Se su un
impianto i limiti sono già raggiunti, occorre modificare o
abbassare le potenze degli altri sistemi per poter installare il
5G. Se in alcuni casi sarà necessario installare nuove stazioni
radio base, questo sarà un vantaggio rispetto all'esposizione
perché il livello del campo elettromagnetico è alto solo entro
poche decine di metri dall'impianto e diminuisce molto velocemente
a distanze maggiori. Vorrei sottolineare che, al contrario di
quanto si crede, il numero di stazioni radio base non crescerà in
modo particolarmente significativo con il 5G per ragioni non solo
tecniche ma anche economiche.
7) Quali frequenze utilizzerà il 5G? Il 5G utilizzerà delle
frequenze intorno ai 700 Megahertz, 3,6 gigahertz e 26 gigahertz.
Tutte le frequenze del 5G ricadono ampiamente nell'intervallo di
valori studiati dagli organismi internazionali e per le quali
valgono i limiti di emissioni che arrivano fino a 300 gigahertz. Da
questo punto di vista non c'è nulla di nuovo o di ancora non
studiato nel 5G.
8) Ci può fare un esempio di dispositivo che utilizza le stesse
frequenze? Le frequenze dei 700 megahertz sono vicine a quelle
usate dagli impianti televisivi e le frequenze dei 3,6 gigahertz
sono simili a quelle usate per i sistemi 4G, le frequenze a 26
gigahertz, dette anche onde millimetriche, sono vicine a quelle
usate per i ponti radio per i sistemi satellitari.
9) Se ci sono più antenne diffuse, il segnale sarà più intenso?
A un numero maggiore di antenne in realtà corrisponde una minore
esposizione ai campi elettromagnetici perché è possibile utilizzare
potenze più basse. Non conta il numero di antenne ma l'intensità
del campo nelle immediate vicinanze dell'impianto.
10) In conclusione, il 5G è pericoloso per la salute umana? Mi
permetto qui di rispondere che la domanda è mal posta. Non si può
parlare di pericolosità di una specifica tecnologia e il 5G non è
diverso da questo punto di vista dagli altri sistemi. Per il 5G e
gli altri sistemi valgono i limiti di esposizione ai campi
elettromagnetici che danno ampi margini di precauzione rispetto ai
possibili pericoli. A quasi 30 anni dall'introduzione della
tecnologia cellulare non esistono ragionevoli motivi di
preoccupazione per la salute umana a fronte di molte migliaia di
studi a livello internazionale.
Quindi concludo il mio intervento sottolineando che, come
dimostrato, esistono importanti pareri da parte di medici ed
esperti che fugano tutte le preoccupazioni legate alla salute, ma
ciò nonostante ormai si deve registrare l'esistenza di agguerriti
gruppetti o gruppuscoli di persone palesemente incompetenti in
materia che stanno Invadendo i social, i giornali e persino
tempestando le amministrazioni pubbliche con bufale, fino a quanto
pare giungere pure in questo Consiglio, usando argomentazioni
arcaiche e prive di basi scientifiche. Credevo che, a parte il
presidente Fosson e il consigliere Peinetti, non ci fossero altri
medici esperti in Consiglio, escludendo ovviamente quelli fortunati
che abbiamo scoperto oggi che hanno il dono dell'onniscienza.
Président -
La parole à la collègue Nasso.
Nasso (M5S)
- Meno male che abbiamo solo tre possibilità
di voto in questo Consiglio, se no forse saremmo riusciti ad averne
anche di più nel nostro gruppo. Ha ragione, consigliere Cognetta,
sono quattro. La mia posizione è la medesima della consigliera
Russo ed è praticamente uguale a ciò che prima ha detto la Pulz,
con la quale non vado spesso d'accordo, però devo dire che ho
condiviso ogni singola parola della sua esposizione su questa
tematica; tematica che è stata affrontata anche in Parlamento e
riporto alcune riflessioni - che sono poi le mie - che ha fatto
l'onorevole Cunial. Come dichiarato dall'agenzia internazionale per
la ricerca sul cancro già nel 2011, i campi elettromagnetici a
radiofrequenza sono possibili cancerogeni e, secondo più recenti
studi, questi avrebbero possibili effetti riproduttivi neurologici
e metabolici. A che rischio stiamo per sottoporre dunque la
popolazione italiana? È dovere primario della politica tutelare la
terra e il benessere dei cittadini. Sospendere a oggi qualsiasi
forma di sperimentazione del 5G, a oggi dico, non per sempre, sul
territorio nazionale in attesa della produzione di sufficienti
evidenze scientifiche - questa frase voglio ripeterla: "in attesa
della produzione di sufficienti evidenze scientifiche" - che magari
potrebbero arrivare fra qualche mese, per quindi giudicare
l'innocuità e promuovere uno studio epidemiologico indipendente
sviluppato da enti scevri da conflitti d'interessi, ed è molto raro
trovarli. Io credo che queste siano azioni doverose. Tra gli
obiettivi deve esserci assolutamente anche quello di mantenere gli
attuali valori limite di legge, puntando sulla minimizzazione del
rischio, e valutare tutte le opzioni critiche e i giudizi negativi
giunti dalla comunità scientifica in merito agli effetti di un
eventuale innalzamento dei limiti di legge; a mio avviso, è questa
l'unica strada percorribile da una politica che davvero metta la
salute dei cittadini al primo posto.
Per concludere, credo che promuovere la ricerca di tecnologie
più sicure e/o alternative o comunque previa sperimentazione - ma
non sulla pelle, ma in adeguati altri luoghi - delle radiofrequenze
significhi non solo adempiere al principio di precauzione che
dovrebbe guidare l'azione politica, ma anche farsi portavoce e
difensori della popolazione, osteggiando un progetto che ancora una
volta antepone agli interessi dei cittadini quelli di poche,
pochissime, potentissime e ricchissime multinazionali. Questa è la
mia posizione, la mia riflessione su questa mozione. Ovviamente io
voterò a favore.
Presidente -
La parola al collega Barocco.
Barocco (UV)
- Permettetemi una battuta. Vedendo le
differenziazioni delle posizioni all'interno del Movimento 5 Stelle
e leggendo i giornali stamattina, dove dicono che siamo in
fibrillazione nel Gruppo dell'Union, forse hanno sbagliato gruppo.
Ma così, è una battuta. Visto che ne riceviamo e ci abbiamo fatto
un po' il callo, lasciatemi iniziare con questa piccola
battuta.
Prima di tutto penso che sia necessario distinguere tra polemica
politica, dibattito e risultati e commentari e risultati
scientifici, perché anche lì...
à chacun son rôle
. Dopo di
me interverrà il collega Peinetti che affronterà l'aspetto
medico-scientifico. Io rimango sul tema. Cominciamo a mettere in
chiaro alcune cose. Leggo un articolo de "Le Monde" del 5 agosto
2019 che dice: " Non, Bruxelles n'a pas interdit la 5G pour des
raisons de santé. En réalité le déploiement du réseau est bloqué
pour des raisons administratives et financières. ". Questa è del 5
agosto, Le Monde mi sembra che sia una fonte autorevole. È da
leggere tutto perché effettivamente dà conto di alcuni aspetti di
preoccupazione scientifica ma non solo, soprattutto si riferisce a
delle questioni, amministrative e finanziarie. I Belgi sono sempre
attenti al loro portafoglio!
Ma parliamo di Digital Divide. L'Uncem, l'Unione Comuni ed Enti
Montani, presieduta dall'amico Bussone, un Piemontese che
conosciamo bene qui in Valle d'Aosta, ha fatto recentemente una
campagna per capire quale sia il digital divice e come sia diffuso
in Italia. 1200 comuni sono senza connessione a internet con delle
grosse difficoltà alle connessioni telefoniche e tutta una serie
quindi di problematiche che concernono la vita di questi cittadini.
In genere sono comuni montani ma non solo, sono anche di aree
interne. Diffondere l'uso delle tecnologie del 5G... Poi anche qui,
1G, 2G, 3G, 4 punti G, 5 punti G... - sempre energia è! Comunque, è
anche una questione di... Quella è un'altra cosa, rimaniamo un po'
seri! - però il problema è anche, penso, una questione di
égalité de chances
e di democrazia perché i ragazzi, i
nostri figli, i figli dei nostri montanari che stanno a Trois
Villes di Quart hanno gli stessi diritti di entrare nella rete, di
poter confrontarsi con i loro compagni, di colloquiare in Skype con
il loro omologo che magari può essere di Ollomont ma anche di New
York e quindi ci potrebbe essere questa disparità di trattamento e
quindi una mancanza, un delta di mancanza di democrazia. Questo non
vuol dire che questa tecnologia non debba essere investigata, non
si debba con il principio di precauzione capire quali siano le
influenze sulla nostra salute, ma cerchiamo di non avere degli
atteggiamenti...quasi luddisti? Tutto quello che è innovazione
porta a qualcosa di male? Io non la vedo così. Stamattina abbiamo
parlato di dematerializzazione. Come facciamo a far fruire di un
documento dematerializzato ai cittadini, se non attraverso la rete?
Questo è un problema, perché, come ben si sa, i documenti hanno dei
K, pesano, forse dei mega, e poi quindi quando io li devo scaricare
rischio di avere l'effetto Pulz, che quando sono davanti al
computer e non ho banda butto il computer. Ma non è da buttare il
computer, è che non c'è banda! Non c'è banda probabilmente che
arrivi via cavo, ma non c'è neanche banda con un
backbone
attraverso l'etere. Quindi penso che questo sia... la
dematerializzazione è un punto, poi bisogna renderla disponibile. E
quindi questo penso sia un'altra delle cose da tenere in conto.
Poi la mozione, e su questo chiederei magari qualche
delucidazione, dice: "Appreso altresì che il Touring Club Italiano,
tramite l'associazione dei paesi bandiera arancione, ha stipulato
un accordo quadro con la società Inwit S.p.a. per il lancio del 5G
nei piccoli centri italiani che aderiranno all'offerta, saranno
coperti da mini antenne 5G con sistema Adas. Mi sembra venisse
ricordato prima da Mossa o da Vesan che quello che è importante
capire è la potenza di trasmissione di queste antenne radio perché
più ce ne sono diffuse... Poi qui bisognerà trovare il giusto
mezzo, ma la potenza potrebbe essere minore, quindi degli influssi
minori sulla salute se sarà determinato che potrebbe causare
qualcosa di negativo alla nostra salute. In montagna ancora
maggiormente è vissuto questo digital divide. Grazie
all'Amministrazione regionale stiamo portando banda larga prima nei
municipi; nelle scuole c'è qualche problema. Ci sono dei comuni che
hanno portato la banda larga a loro spese nelle scuole, ma si sta
diffondendo questa tecnologia anche negli altri plessi
scolastici.
Facciamo attenzione con questi atteggiamenti, perché avere la
sperimentazione 5G è un'attrattività, non è un minus. È un flusso
per il territorio. Alcuni anni fa a Champoluc il dottor Scaglia -
presidente di Fastweb mi sembra - voleva stare più in montagna per
godere delle nostre bellezze e chiedeva banda per poter lavorare e
per poter essere connesso con il mondo. Penso che questa sia una
cosa da sottolineare. Poi Scaglia aveva anche altre esigenze in
quel periodo, perché era un po' costretto a Champoluc, non è stata
proprio una sua spontanea scelta, o "spintanea". Comunque, al di là
di questo, io penso che sia un tema - scusatemi se l'ho infarcito
di alcune battute - molto serio, di competitività dei territori e
di attrattività economica dei territori, se rimaniamo in Valle
d'Aosta, se, invece, guardiamo più distante, probabilmente
l
'enjeu
del 5 G non è un enjeu sanitaire ma è un enjeu
géopolitique.
Président -
La parole au collègue Peinetti.
Peinetti (UV)
- Intervengo solo brevemente per
puntualizzare alcuni aspetti. Vorrei dire che oggi è facilissimo
seminare di studi più o meno trovati su internet una tesi, perché
si può trovare in internet tutto e il contrario di tutto, quello
che dirà che hai ragione e quello che dirà che hai torto. Vorrei
però togliere un'illusione alla collega Pulz: oggi non esistono
studi acclarati che certifichino che nessun tipo di tecnologia, non
la 5G ma neanche la 2G, sia completamente innocua e sia
completamente priva di effetti sull'uomo. Non esistono studi che
diano questa certezza, per cui prendete il cellulare e buttatelo!
Questo è il dato. Oggi è così. Quindi se noi vogliamo essere certi
che questo dato non dia nessun tipo di problema alla salute umana,
signori miei, il cellulare che voi avete in tasca purtroppo è già
un grosso problema non da adesso, ma da quando sono usciti i
cellulari. Vengono fatti oggi studi che sono continuamente
aggiornati, perché non è vero che non esistano linee guida
sull'utilizzo delle radiazioni delle onde elettromagnetiche,
esistono eccome! Esistono, vengono aggiornati continuamente. È
stato citato dal consigliere Mossa prima il recente report di
quest'estate dell'Istituto superiore di sanità, che non è proprio
l'asilo nido del sole, è l'Istituto superiore della sanità. E non è
neanche un ente sponsorizzato, almeno non mi risulta che l'Istituto
superiore di sanità sia sponsorizzato. L'Istituto superiore di
sanità ha detto delle cose molto chiare e nelle sue conclusioni
riferisce che non ci sono correlazioni dirette tra tumori e uso
della tecnologia mobile oppure 5G. Questo in realtà non è del tutto
vero, perché anche lo stesso Istituto Superiore di Sanità riporta
delle evidenze scientifiche che sono molto chiare. Dice che, in
realtà, l'evidenza scientifica che noi oggi abbiamo, di cui oggi
noi siamo in possesso, è un'evidenza scientifica di tipo "2b tumore
correlata". Ciò vuol dire che noi oggi possiamo dire che
l'esposizione prolungata a elevati dosaggi di onde
elettromagnetiche provoca nei topi e nei ratti dei tumori che
possono essere il tumore polmonare, un tumore della pelle, la
leucemia, eccetera. Questo però a dosaggi prolungati, molto più
elevati di quelli che sono ammissibili oggi alle nostre conoscenze,
e nei ratti; ora, con tutto il rispetto per i ratti, io non credo
che si possano paragonare
tout court
i ratti all'essere
umano. Dopodiché c'è da fare una distinzione: la tecnologia 5G,
come è già stato detto prima sia dai colleghi Vesan e Mossa sia dal
collega Barocco, è un'innovazione tecnologica che in realtà non è
neanche lo sviluppo della 4G ma è un'altra cosa, che ci darà la
possibilità di avere delle trasmissioni dati anche differenti, non
solo quindi quelle che noi oggi siamo abituati ad avere e in più,
probabilmente, il problema che ha suscitato e suscita ancora oggi
molto timore è che l'aumento della frequenza che il 5G prevede
possa generare problemi a noi sconosciuti, ma indubbiamente il
fatto che queste emissioni di onde elettromagnetiche saranno fatte
da stazioni radio, probabilmente anzi sicuramente più piccole
renderà le emissioni meno potenti, che è il vero problema
dell'eventuale danno stocastico delle onde elettromagnetiche. Credo
che si siano occupate di questo problema agenzie anche qui non
proprio sponsorizzate, come l'agenzia internazionale per la ricerca
sul cancro, che non è un'agenzia sponsorizzata e che parla di
evidenza 2B. Ma l'evidenza 2B è un'evidenza molto bassa, tanto per
cominciare, perché le evidenze devono essere 1A per essere alte.
L'evidenza 2B è un'evidenza bassa ed è evidenza bassa perché è
stata sviluppata in laboratorio su dei topolini e su dei ratti
esposti per lunghi periodi alle onde elettromagnetiche. Il che vuol
dire che se noi fossimo esposti per lo stesso periodo e per la
stessa quantità a quelle onde elettromagnetiche non è detto che
avremmo neanche lo sviluppo di quella malattia, può darsi di sì
come può darsi di no, ma il dosaggio è talmente elevato che oggi
come oggi non è neanche ipotizzabile. Quindi non vorrei che si
generasse una confusione fra onde elettromagnetiche e radiazioni
ionizzanti, perché qui a volte si fa un po' di confusione e la
gente viene spaventata con messaggi che sono un po' forvianti; a
volte, magari involontariamente, a volte magari un po' meno
involontariamente. Un conto è parlare di radiazioni ionizzanti e un
conto è parlare di onde elettromagnetiche. Un conto è parlare di
macchine che emettono radiazioni ionizzanti, che sono vietate, se
non in ambienti protetti e a fini medici, e un conto è parlare di
mezzi di comunicazione. Dopodiché sono anch'io d'accordo su quello
che è stato prima... Torno a quello che ho detto prima. Da qua
devono uscire dei messaggi, no? Quelli che si chiamano suggestioni,
che possono essere dei
code message
, come vengono chiamati
da queste aule.
Io credo che quello che ha detto prima il collega Mossa sia
molto utile, cioè, invece di dire "no" al 5G, cominciare ad esempio
a dire come va usato in maniera consapevole lo smartphone, cosa che
magari tutti noi crediamo di usare in maniera corretta e invece non
facciamo. È stato detto che l'uso del vivavoce è importantissimo,
perché la differenza la fa la vicinanza all'emissione delle
radiazioni elettromagnetiche. Quindi l'utilizzo del vivavoce,
l'utilizzo degli auricolari, evitare di utilizzare lo smartphone
quando la copertura è molto bassa: questo è addirittura strano,
perché evidentemente lo smartphone per poter funzionare quando la
copertura è bassa emette più radiazioni elettromagnetiche. Evitare
di mettere lo smartphone all'orecchio quando si fa il numero perché
in quel momento le radiazioni elettromagnetiche raggiungono il
massimo. Quindi tutta una serie di accorgimenti che probabilmente
riducono questo tipo di impatto delle onde elettromagnetiche.
A oggi non è stato ancora riscontrato nessun caso di patologia
conclamata da uso di smartphone. Quindi dire che le radiazioni, in
questo caso elettromagnetiche del 5G, possano essere dannose per la
salute è fare della cattiva informazione. In una regione come la
Valle d'Aosta, che ha delle problematiche legate alla morfologia
del territorio, come diceva prima il collega Barocco, dove è
difficile a volte riuscire a comunicare... perché parlavo prima con
la consigliera Nasso, che mi aveva preannunciato che lei avrebbe
votato a favore della mozione, io ho detto: "Ma come, tu sei
proprio una di quelle che più di tutte utilizza la..." "Eh, ma a me
basta il 4G". Ho detto: "Sì, ho capito, ma tu sei qua". Se sei da
una parte dove non arriva o fa difficoltà ad arrivare, si parlava
prima di Ollomont, di Trois Villes eccetera, è proprio lì che è più
facile che la tecnologia possa raggiungere questi posti, possa
essere utilizzata in quelle zone di montagna che noi vogliamo
aiutare. Credo che fare della buona informazione sia importante.
Nessuno di noi ha la scienza infusa. La collega Pulz citava
l'Istituto Ramazzini di Bologna, che sicuramente è un istituto
rispettabile, io non discuto, ma non è l'Istituto Superiore di
Sanità, con tutto il rispetto che ho per l'Istituto Ramazzini. A
maggio 2020 ci sarà un importantissimo convegno a Seul, in Corea,
dove verrà fatta la sintesi di tutti gli studi che ci sono oggi, la
sintesi di studi che sono stati fatti, quelli non sperimentali ma
studi clinici di seconda e terza generazione, quindi studi che
hanno la possibilità di valutare i risultati anche sull'uso clinico
delle radiazioni sui bambini, perché questo è un problema reale.
Noi oggi diamo gli smartphone a bambini di 3 o 4 anni! È lì dove
probabilmente bisognerà intervenire. Non è il 5G che fa la
differenza. Non è il 5G che fa la differenza per questo. Saranno
altre cose, che noi probabilmente scopriremo tra quindici anni,
magari tra vent'anni, però non sicuramente con una sperimentazione
domani mattina. Sospendiamo oggi il 5G, avremo la possibilità di
conoscere i dati quando qua nessuno di noi ci sarà più. Quindi
penso che sarà quasi abbastanza inutile sospenderlo. È come dire:
non facciamola. Credo che, se vogliamo fare un buon lavoro, bisogna
ovviamente tenere conto di tutto quello che sta uscendo oggi in
letteratura, sia dal punto di vista medico sia dal punto di vista
biologico sulle possibili interazioni tra le onde elettromagnetiche
e il corpo umano, ma non solo, con tutto quello che lo circonda. Io
penso che dobbiamo essere molto attenti ma non dobbiamo fermarci e
instillare nella popolazione paure che, secondo il mio modesto
parere, non sono reali.
Président -
La parole au collègue Cognetta.
Cognetta (MOUV')
- Volevo contribuire anch'io a questo
ragionamento che si è sviluppato su questa mozione, cercando di
portare un contributo non tecnico - perché mi sembra che
l'argomento da un punto di vista tecnico sia stato sviscerato molto
- su una questione relativa all'informazione, e in particolare alla
questione relativa a ciò che ha fatto Bruxelles rispetto al 5G. Non
so se sapete, ma negli Stati Uniti l'Ovetto Kinder non si può
vendere. Avete presente l'ovetto di cioccolato, quello con la
sorpresa all''interno? Negli Stati Uniti è fuori legge. Se qualcuno
prova a importare o a portare con sé un Ovetto Kinder si becca 300
dollari di multa e la distruzione dell'ovetto all'arrivo
all'aeroporto. Ma perché è così? Perché la sorpresa che c'è dentro,
dice la Food and Drug administration, è nociva per la salute. Voi
immaginate a questo punto com'è possibile che la Kinder in Italia,
non solo in Italia ma nel resto del mondo, venda l'ovetto. Il
problema di Bruxelles sul 5G è perché i limiti delle emissioni
nella città di Bruxelles sono differenti dal resto d'Europa. Quindi
dedurre che il 5G fa male rispetto alla legislazione della città di
Bruxelles - fermo restando che sui politici sono d'accordo con lei,
però se vogliamo farli fuori usiamo un sistema tipo quello che si
usa per il lupo, così facciamo prima. Mi trova d'accordo anche su
questo - è un modo di portare le argomentazioni un po' fuorviante,
perché non abbiamo prove che faccia male. È questo il problema.
Siccome non abbiamo prove che faccia male, dovremmo togliere il 5,
il 4, il 3, il 2 e l'1, poi anche il Wi-Fi, poi anche il Bluetooth
e poi qualunque altra cosa che funzioni senza fili. Vorrei
ricordare a quest'aula anche la questione di Radio Maria e delle
trasmissioni delle onde radio provenienti dal Monte Amiata. La
potenza di quelle radio, e parlo di Radio in FM, quindi una radio
proprio base, una roba vecchia come il cucco, sono nocive per chi
abita nella zona, perché le antenne messe su quella montagna -
essendo quel pezzo di montagna extraterritoriale, quella è Città
del Vaticano - non rispondono alle leggi nazionali e sparano a
manetta le emissioni, infatti Radio Maria si sente perfettamente
dovunque, ma chi abita lì si becca tutte le radiazioni di una radio
che di fatto non rispetta le leggi italiane, ma può farlo, perché
non è in Italia. Ma per questo dobbiamo dire che la radio FM fa
male alla salute? Eh sì, dipende. La questione della distribuzione
di un 'onda radio... è quella che fa la differenza, molto grande!
Un altro esempio molto classico è quello che riguarda i forni a
microonde. I forni a microonde sono estremamente nocivi, perché i
fondi a microonde, se perdono, corri veramente il rischio di
beccarti qualche brutta malattia. Abbiamo eliminato i forni a
microonde? Sono gestiti. Speriamo sempre che non si guastino per
quanto riguarda le protezioni. Però ci sono. Allora, vede, qui
dobbiamo compensare due elementi, da un lato quei paesi di montagna
dove sostanzialmente non c'è attrattiva, dove sostanzialmente non
c'è sviluppo, dove non si riesce a fare praticamente nulla perché o
non hanno piste da sci o non hanno attrazioni turistiche
particolari, non hanno attrazioni culturali particolari, non hanno
scuole attrattive in qualche modo, non hanno niente di niente e
finalmente arriva qualcosa che forse, forse, forse diecimila volte,
potrebbe dare un minimo di sviluppo e noi diciamo: "A me che frega,
tanto il lavoro io ce l'ho in Regione. Che me ne frega di mettere
il 5G, tanto io sto a posto". Oppure possiamo dire: "A me basta il
4G, che me ne frega del 5, per quello che devo fare io mi basta". È
lo stesso ragionamento. Caspita, non è un ragionamento. Se vogliamo
veramente parlare di salute dobbiamo compensare le due cose. A
Taranto, per esempio, hanno scelto di lasciare aperta l'acciaieria
e i danni sulla salute ci sono, sono comprovati. Hanno dovuto
scegliere tra diecimila posti di lavoro e la gente che muore di
cancro, perché di questo parliamo: inquinamento, quindi salute,
contro sviluppo e lavoro. Io sinceramente non posso demonizzare una
tecnologia che è sul nascere sulla base di sentito dire,
soprattutto quando mi vengono portate delle argomentazioni che di
fatto sono fuorvianti, come il caso di Bruxelles. Quindi io invito
veramente a riflettere chi propone queste cose rispetto al problema
nel suo insieme, perché a quei paesini di montagna dove anche lei
giustamente butta via il PC...a volte succede anche ad Aosta, senza
andare fino... perché ci sono zone di Aosta che sono nella stessa
situazione, senza andare tanto lontano. Che cosa vogliamo dare come
risposta? Perché un paesino di montagna servito seriamente con una
banda passante seria, con una fibra ottica e poi magari il 5G e
quant'altro, permette magari a qualche libero professionista che fa
delle attività in proprio e che non ha bisogno di vivere
continuamente all'interno di una grande città, di trasferirsi in
una città più piccola o in un paesino perché dice: "Mi piace la
montagna, li posso lavorare... ma guarda un po', io vado lassù. La
vita mi costa praticamente niente rispetto alla grande città, vivo
un'area che sicuramente è diecimila volte meglio, probabilmente mi
piace pure vedere ogni tanto quando apro la finestra i camosci e
gli stambecchi e quant'altro, magari una volpe e anche un lupo" -
se eventualmente mi piace vederlo - "e così magari vivo in un posto
un pochino più bello che Milano". D'altronde quando quel signore
che lei ha nominato prima, collega Barocco, ha deciso di stare tra
qui e Milano, ha deciso qui perché ha detto: "almeno ho il
giardino, esco, vedo qualcosa". È anche logico. Noi ci dobbiamo
capire su questo punto. Siccome non viene visto da entrambe le
parti, io sinceramente non so come comportarmi rispetto a questa
mozione che tout court dice: "Questa tecnologia qui va eliminata
fino a quando non si saprà se non è nociva". Allora dobbiamo
eliminare l'Ovetto Kinder, allora dobbiamo eliminare i forni a
microonde, allora dobbiamo eliminare la radio FM, allora dobbiamo
eliminare tutto quello che ci sta qui! Ci sono anche quelli che
vivono sotto i tralicci dell'alta tensione e hanno problemi. Di
quelli ne parliamo o anche quelli ce li scordiamo? Eppure sono lì
da anni i tralicci ad alta tensione. O quelli non fanno male? Fanno
male al 5G perché poi lì c'è un problema di altra natura. Quindi
sinceramente io chiedo di rivedere la sua posizione perché, scritta
così, non mi vede d'accordo.
Président -
Discussion générale, d 'autres souhaitent
intervenir ? S 'il n 'y a pas d'autres interventions, je ferme la
discussion générale. La parole à l'assesseur Chatrian.
Chatrian (AV)
- Devo dire che ho ascoltato con una certa
attenzione il dibattito su questa mozione che la collega ha voluto
presentarci. Il collega Cognetta ha fatto un po' la sintesi che
avrei voluto fare. Oltretutto è un tema che mi appassiona
parecchio, anche perché - ogni tanto lo dico ma non come battuta -
amiamo tutti la montagna, ma pensiamo a chi per scelta di vita ha
deciso di stare in montagna e non solo al sabato pomeriggio e
qualche volta la domenica mattina. Come compensare, equilibrare le
esigenze di una piccola popolazione, di una piccola comunità, i
servizi inferiori... Perché diventa una scelta di vita, non è
sempre una questione solo economico-finanziaria, come tanti
vogliono mettere in evidenza, ma diventa una scelta di quali siano
le opportunità che piccoli o medi centri possano avere.
Non faccio lo scienziato, come ho sentito da parte di qualcuno.
Sia Arpa sia gli enti strumentali dell'Amministrazione regionale
che fanno questo di mestiere, hanno studiato questi temi, che hanno
approfondito, ci hanno fatto avere lo stato dell'arte dal punto di
vista giuridico, dal punto di vista tecnico; per noi, essendo dei
legislatori e quindi un posizionamento più di natura d'indirizzo
politico, penso sia utile avere tutti gli strumenti possibili per
poi decidere la migliore strategia e soprattutto il percorso
migliore. L'idea alla base... Penso che questo sia fondamentale nel
dibattito, non so se lo condividiate, ma è di dare copertura
prioritariamente a zone del territorio in digital divide. Ma
perché? L'autorità precisa - questo penso sia il passaggio più
importante, Il collega Barocco lo ha detto nel suo intervento e ci
tengo a sottolinearlo - che non si tratta di una sperimentazione
5G, bensì dell'offerta di servizi commerciali. Stiamo parlando di
due cose completamente diverse, nel senso che non è una
sperimentazione, è un servizio commerciale. Pertanto, non vi è
nessuna sperimentazione da sospendere. Qui non si parla di
sperimentazione, si parla di servizio, in più, che viene erogato.
Secondo elemento basilare importante: per quanto concerne l'impatto
dovuto all'esposizione a campi elettromagnetici, per quanto oggetto
di numerose posizioni contrastanti nel mondo scientifico e medico,
vi sono alcuni documenti di riferimento di cui è necessario tenere
conto; qualcuno lo ha citato, lo ha messo in evidenza nelle linee
guida formulate già nel '98, piuttosto che le linee guida che
rappresentano lo stato dell'arte della materia. Ricordo la
Commissione internazionale per la protezione delle radiazioni non
ionizzanti, un organismo non governativo formalmente riconosciuto
dall'organizzazione mondiale della sanità. A livello europeo le
istituzioni comunitarie non hanno adottato alcun provvedimento
normativo vincolante, limitandosi a sottoscrivere la
raccomandazione del Consiglio europeo sui campi elettromagnetici;
questo è il secondo passaggio fondamentale per l'adozione di misure
cautelative, le quali dovrebbero essere il più possibile omogenee,
pur prendendo atto delle normative già in vigore in alcuni
paesi.
L'attuale scenario - questo è il terzo passaggio fondamentale -
della normativa italiana sui campi elettromagnetici si basa sulle
indicazioni delle raccomandazioni europee introducendo, rispetto a
questo, il concetto di evitare con prudenza - che esprime
l'importanza di evitare o di ridurre, per quanto possibile -
un'esposizione a un agente esterno, nel caso sorgano dubbi sulla
sua potenzialità e pericolosità per la salute umana. Infatti, anche
in assenza dell'accertata connessione di causa-effetto tra
esposizione ai campi elettromagnetici e conseguenze di natura
sanitaria a livello nazionale, si tende comunque a tenere in debita
considerazione il rischio connesso con esposizioni prolungate nel
tempo a livello di campi elettromagnetici di bassa intensità,
limitando la potenza trasmessa al valore di 6, come veniva già
detto, da rispettare nelle aree a permanenza prolungata. A livello
del sistema nazionale a rete delle agenzie per la protezione
dell'ambiente è stato emanato, in accordo con ISPRA, un documento
sui criteri per la valutazione delle domande di autorizzazione
all'installazione d'impianti di telefonia mobile che utilizzano
antenne usate per il 5G.
Termino con un posizionamento più di natura politica. La
tecnologia 5G comporta l'utilizzo di un maggior numero di fasi
procedurali e di monitoraggio in esercizio, che terranno ovviamente
conto della sommatoria degli effetti di tutti gli impianti,
garantendo nel loro complesso il rispetto dei limiti di legge che
sono basati, come già detto in precedenza, sul principio di
prudenza e sulle indicazioni provenienti da organismi
internazionali riconosciuti. Stante la situazione appena descritta,
l'introduzione della tecnologia 5G, per quanto noto a oggi, non
porterà a una crescita indiscriminata dei livelli di campo
elettromagnetico. Finisco. Rispettando la posizione assunta dalle
amministrazioni locali - questo penso sia condiviso quantomeno da
quest'Aula, se non da tutti, da quasi tutti - se un singolo comune
o più comuni decidono di non dover autorizzare le installazioni lo
possono fare. Io penso da autonomista - e arrivo dal percorso degli
enti locali - che sia giusto che, se un comune, un consiglio
comunale, una giunta comunale decide questo percorso, che lo faccia
insieme ai suoi, alla sua comunità, al suo territorio.
Ritengo però che oggi non vi siano le necessarie evidenze per
accogliere tale mozione, che bloccherebbe
sine die
l'installazione dei sistemi 5G sul territorio regionale, e
chiederei alla collega di ritirare la mozione, altrimenti noi ci
asterremo.
Ricordo che nel mondo scientifico - questo penso che sia il
passaggio forse più importante - non si è ancora raggiunta una
convergenza sugli effetti dell'attuale tecnologia 4G e che ben
difficilmente questo potrà avvenire per il 5G. Oggi noi, dovessimo
approvare la mozione che lei ci ha proposto, metteremo non solo i
carri davanti ai buoi: non si è ancora chiuso il cerchio del 4G,
noi andremmo a vietare una proposta di natura, sì commerciale, ma
che può dare dei risultati buoni al nostro territorio. Nello stesso
tempo a dire "No, no, fermiamo tutto", fermiamo tutto cosa? A che
titolo? In che maniera? Qualche comune l'ha già fatto tramite
scelte di natura interna e ci sarà un dibattito, lo stanno già
affrontando anche all'interno di quei comuni, non solo valdostani,
dov'è il posizionamento è stato quello.
Penso che su questo tema dobbiamo essere molto laici, molto
chiari, non illudere le persone, il bene e il male... Ognuno di noi
ha una sua competenza, ma qui andiamo oltre, nel senso che i comuni
che decidano di sospendere o eventualmente ritengano di non dover
autorizzare l'installazione lo possono già fare, in piena
autonomia.
Noi riteniamo, come governo - e mi sembra come pure da parte di
quasi tutto il Consiglio regionale - che questo sia un
posizionamento più di buon senso, che va nella direzione di creare
opportunità a chi per scelta ha deciso di stare in luoghi dove la
tecnologia deve essere un sostegno e un aiuto e non, invece, un
problema o causa di modifiche per la propria vita, per la propria
salute e per il proprio posizionamento. Chiederei, quindi, alla
collega di ritirare la mozione, altrimenti noi ci asterremo.
Président -
Toujours en réplique, la parole à la collègue
Pulz.
Pulz (ADU VDA)
- Vorrei ringraziare tutti di cuore per lo
sforzo che avete fatto di apportare contributi a questo dibattito.
È senz'altro vero quanto diceva all'inizio il collega Vesan, cioè
che siamo in una fase di sperimentazione di un nuovo servizio
commerciale. Questo è innegabile. Non c'è ancora stata
sperimentazione, e noi non abbiamo nessuna voglia di fare da cavie.
Fatelo voi, se volete fare i topolini. A noi quest'idea non piace.
Oltretutto faremmo i topolini per soddisfare la sete di business
giganteschi, internazionali, da parte di enormi compagnie, quelle
che stanno finanziando gli studi scientifici con governi che si
prestano acriticamente - come i maschi 5 Stelle pare - e forse - mi
viene questo dubbio, lasciatemelo esprimere - noi donne consigliere
siamo più sensibili, forse per nostra natura, al tema della
prevenzione.
In una situazione di grandissima incertezza è decisamente
preferibile, secondo noi, adottare il principio di precauzione per
il 5G, ma anche per altri discorsi che stiamo facendo in quest'aula
in questo periodo. L'invito viene dal Consiglio d'Europa. In Italia
l'invito forte viene dall'ISDE, che è l'Associazione Medici per
l'Ambiente, e mi stupisco che il dottor Peinetti non apprezzi quel
tipo di politica di precauzione. L'ISDE è allarmata proprio sul 5G
insieme a circa 180 scienziati e medici di 207 nazioni. Io non sono
una scienziata, non sono una tecnica, però di fronte a questi
appelli mi preoccupo e credo che sia normale, e non credo per
questo di assumere posizioni antiscientifiche e antitecnologiche,
lungi da me!
A me sembra che stiamo perdendo ancora una volta l'occasione, in
Valle d'Aosta, di essere all'avanguardia. Sono certa che i turisti
apprezzerebbero questo coraggio; mi veniva in mente, mentre
parlavate della necessità di connettere tutti i villaggi in alta
montagna, un'amica che gestisce in Valle d'Aosta un albergo in alta
montagna: questo albergo è molto frequentato da Milanesi e Torinesi
proprio perché non c'è il wi-fi, le dicono in continuazione che
cercano un posto dove non essere raggiungibili dal wireless, cosa
che tra un po' sarà impossibile per tutti, perché saremo bombardati
ovunque e sempre di più in un mondo fatto di meravigliose
antennine.
E poi in più stiamo perdendo anche l'occasione di sostenere i
comuni. Chi sono i comuni? Sono i nostri cittadini. Ma quando ci fa
comodo, i comuni sono autonomi e allora decidono loro e
sostanzialmente si arrangino. In conclusione, vorrei anche dire che
ai nostri figli, più che fornire il diritto di comunicare a
grandissima velocità e solo virtualmente, cosa che fanno già fin
troppo, dobbiamo garantire il diritto alla salute, questo secondo
noi, poi ognuno la pensi come ritiene.
Quindi no, mi spiace Assessore, non ritiriamo questa mozione e
sinceramente le devo anche dire che a marzo l'avevo trovata più
ragionevole e più cauta e avevo veramente gradito questo suo
atteggiamento; quindi, se possiamo mettere la mozione ai voti.
Président -
D'autres ? Déclarations de vote ? La parole
au collègue Bertin.
Bertin (RC-AC)
- Non entro nel merito di questioni
sanitarie e geopolitiche, già in parte è stato fatto. Credo che sui
campi magnetici ogni approfondimento sulle conseguenze sulla salute
vada fatto, ma non soltanto rispetto al 5G, ma a qualunque tipo di
campo magnetico al quale tutti noi siamo, nostro malgrado,
sottoposti. Non vedo però la differenza tra 4G e 5G, i tre campi
magnetici finora esistenti e quelli che verranno. Proprio per
questo credo che sia importante, in generale, approfondire questi
rischi e, qualora vi siano delle evidenze scientifiche,
interrompere. Se sia il 4G o 5G è lo stesso, non è un problema di
nuova sperimentazione. Il fatto è di tenere alta l'attenzione su
quelle che sono oggettivamente delle preoccupazioni più che
condivisibili. Per quanto riguarda lo specifico di questa mozione,
così come troverei inopportuno obbligare le comunità comunali ad
aderire a un progetto di questo genere, trovo anche che sia giusto
che ogni comunità scelga, visto che può farlo, se aderire a questo
programma oppure no, senza che ci sia la Regione, un po' in modo
paternalistico, a intervenire per decidere dello sviluppo di un
comune.
Dalle ore 18:18 assume la presidenza il presidente
Rini.
Rini (Presidente) -
Se non ci sono altre richieste,
possiamo mettere in votazione la mozione. Chiedo scusa, per
dichiarazione di voto la parola al collega Restano.
Restano (GM)
- Per annunciare la nostra astensione. Non
possiamo seguire la paesana Pulz in quest'iniziativa, perché quello
che fa specie e che vorrei sottolineare è una preoccupazione: 40-50
anni fa on disait
maîtres
chez nous
perché i
Valdostani volevano decidere delle proprie sorti, volevano essere
attori principali di queste decisioni. Oggi, con lo spopolamento
della montagna, con l'abbandono dell'economia circolare, i nostri
paesi sono frequentati da sempre più persone, che forse sono i
nostri cittadini, perché hanno preso la residenza nei nostri comuni
di montagna, si definiscono
montagnards,
ma lì vivono pochi
giorni all'anno i disagi della montagna.
Io vorrei sapere percentualmente quante siano le persone che
entrano in un'attività commerciale, in un albergo e che affermano:
"Io non voglio avere il wireless, non voglio avere la comunicazione
dati". Vorrei avere il dato, perché, per esperienza personale, come
entrano chiedono: "C'è il collegamento? Qual è la velocità della
comunicazione dati?" e, a volte, si è anche in imbarazzo a
rispondere: "Siamo lentissimi"; scelgono - me lo diceva la collega
- anche in base a questo la destinazione delle proprie vacanze.
Ovviamente c'è una parte di clientela che sceglie la propria
vacanza per stare tranquilla. Però il resto dell'anno vivono in
agglomerati urbani dove la connessione ha una rapidità tale che non
passa mezzo secondo dall'invio alla risposta. Quindi, ancorché non
sia provato nulla, come in tanti altri settori nessuno ha la prova,
io condivido quanto detto dal collega Cognetta ma esplicito a tutti
- vorrei condividere questa preoccupazione - non vorrei che
determinate posizioni fossero figlie di sedicenti montagnards, di
persone che la montagna non la vivono e vengono a inocularci certi
dubbi e poi noi giustamente li dibattiamo, li portiamo
all'attenzione di quest'aula, ma certe decisioni potrebbero essere
molto penalizzanti, e avevamo già in questa sede discusso di
questo, riferito al mondo del turismo, al mondo dei trasporti a
fune e quant'altro. Dobbiamo valutare. Dobbiamo valutare l'offerta
commerciale ma non dobbiamo rimanere indietro, perché determinate
scelte ci portano indietro alla velocità della luce, altro che
5G!
Presidente -
Per dichiarazione di voto, la parola al
collega Aggravi.
Aggravi (LEGA VDA)
- Intervengo per dichiarare il voto di
astensione del gruppo Lega Vallée d'Aoste. Colleghi, io penso che
la tecnologia presenti sicuramente delle zone d'ombra ma ci
consenta anche di esplicitare in maniera diretta la volontà, perché
spesso e volentieri parliamo di tecnologia quasi come se fosse
indotta, obbligata, non ci permettesse di scegliere. Questi
strumenti si possono spegnere. Io vengo da una vita precedente dove
sicuramente nei weekend il wi-fi e il wireless era meglio non
averceli ed era bellissimo, bastava spegnerlo, bastava non
utilizzarlo. Se voglio un weekend libero non è che ho qualcuno che
mi obblighi a essere nel mondo del WiFi. Posso andare in un posto
e, anche se c'è la connessione, io posso spegnere questo o
quell'altro aggeggio. Si può semplicemente tranquillizzarsi in
questa maniera. Dall'altra parte io credo che non possiamo
criticare o comunque utilizzare le posizioni di organi
sovranazionali o di altri organi soltanto quando ci fa comodo. Io
credo che qualcuno debba dire se c'è qualcosa che fa bene e
qualcosa che fa male, ma non possiamo poi utilizzarlo in base al
piacimento; come sul discorso dell'inquinamento, non possiamo dire
che da una parte, si inquina e allora, se la cosa ci piace, se la
posizione porta avanti un certo tipo di ideologia, effettivamente
inquina oppure se non lo fa è perché c'è di sicura una dietrologia.
Su queste tecnologie, io penso che siamo inondati da onde. Il
collega Cognetta parlava di Radio Maria, penso che quelle siano
onde che ci portiamo dietro forse dal Big Bang. E quindi siamo
completamente pervasi da onde. È anche bello vedere che soggetti
che combattono contro queste onde poi hanno bisogno comunque di
questi strumenti e di queste onde per portare giustamente avanti le
loro campagne.
Quindi io penso che, prima di portare avanti un'ideologia,
bisogna basarsi su dei dati oggettivi e su delle posizioni
oggettive. Per il resto, come sempre accade, c'è la volontà e la
scelta di ognuno di noi. Possiamo semplicemente esercitare la
nostra scelta e possiamo spegnere i nostri telefoni, non c'è alcun
tipo di problema.
Presidente -
Altri? Possiamo mettere in votazione l'atto.
La votazione è aperta. Possiamo chiudere la votazione. La votazione
è chiusa.
Presenti: 33
Votanti: 3
Favorevoli: 2
Contrari: 1
Astenuti: 30 (Aggravi, Baccega, Barocco, Bertin, Bertschy,
Bianchi, Borrello, Certan, Chatrian, Cognetta, Daudry, Distort,
Farcoz, Ferrero, Fosson, Gerandin, Luboz, Lucianaz, Manfrin,
Minelli, Morelli, Nogara, Peinetti, Restano, Rini, Sammaritani,
Spelgatti, Testolin, Vesan, Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK