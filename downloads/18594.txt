Consiglio Regionale della Valle d'Aosta - Oggetto del Consiglio n. 1701 del 6 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 1701 del 6 dicembre 2000 - Resoconto
OGGETTO N. 1701/XI Iniziative per l’adozione
di nuove politiche di sistemazione idraulica dei corsi
d’acqua. (Interpellanza)
Interpellanza Osservato che con la progressiva arginatura
canalizzante della Dora Baltea si sono ridotte pericolosamente le
"casse di espansione" naturali dell’alveo;
Ritenuto che tale situazione sia concausa dei fenomeni di
inondazione che interessano sempre più spesso la Bassa Valle e,
ancor più, il vicino Canavese;
Sottolineato che gli eventi calamitosi dello scorso mese di
ottobre debbano portare ad un’attenta riflessione
sulla politica idraulica regionale degli ultimi decenni;
Creduto che occorra ripensare l’alveo della Dora
Baltea, tenendo conto della necessità di adeguate zone
"golenali";
il sottoscritto Consigliere regionale
Interpella
la Giunta regionale per sapere:
1) se condivide l’esigenza di dotare il nostro
fiume di adeguate "casse di espansione" delle piene;
2) in caso affermativo, se intende commissionare i relativi
progetti in modo da arrivare ad un miglioramento della situazione
attuale in tempi ragionevoli.
F.to: Curtaz
Président
La parole au Conseiller Curtaz.
Curtaz (PVA-cU)
Credo, forse un po' immodestamente, che
questa mia interpellanza rivesta una qualche importanza non perché
voglia assolutamente riaprire polemiche su cosa si è fatto della
Dora Baltea nel recente passato e soprattutto dove e come si sono
fatte le arginature, ma perché voglio guardare al futuro e io credo
che i fatti alluvionali dell’ottobre scorso abbiano
messo in evidenza una necessità che è quella di dotare nuovamente
la Dora Baltea, soprattutto nel tratto in corrispondenza della
bassa Valle, di quelle casse di esondazione, di quelle zone
golenali, come le vogliamo chiamare, che consentano un'espansione
delle acque in ambiti il più possibile naturali diminuendo così la
portata della Dora stessa, la furia delle acque, la loro rapidità,
eccetera, ciò che avrebbe evidenti benefici sia per la bassa Valle
- basti vedere cosa è successo in questa occasione nel borgo di
Donnas - sia ancor di più nella zona del Canavese dove,
com’è noto, ormai a ogni pioggia minimamente
significativa in Valle d’Aosta si verificano delle
esondazioni piuttosto pericolose.
Quindi io voglio porre il problema all’attenzione
dell’Amministrazione e voglio chiedere
all’Assessore se condivide questa esigenza di fondo
di dotare il nostro fiume di adeguate casse di espansione delle
piene e in caso affermativo se intende commissionare i relativi
progetti in modo da arrivare ad un miglioramento della situazione
attuale in tempi ragionevoli.
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
È del tutto evidente che lo sviluppo
urbanistico dei comuni del fondovalle ha determinato
l’occupazione di aree che in caso di piena della
Dora erano un tempo occupate dalle acque, limitando quindi le zone
di laminazione che il fiume aveva a sua disposizione. Non è questa
la sede per dare valutazioni di merito, non lo ha fatto neanche il
Consigliere Curtaz, ma credo che in premessa sia sufficiente
constatare allo stato di fatto che comunque è questo.
La dinamica della piena di ottobre ha dimostrato che, in caso di
portate rilevanti, le acque occupano anche l’intero
spazio del fondovalle compreso fra i due versanti come è successo
in diverse zone a valle di Champdepraz. Qui bisogna intendersi sui
termini perché una cassa di espansione, un’area
golenale a cui si riferisce il Consigliere, per poter svolgere la
sua funzione deve avere dimensioni tali da poter immagazzinare
quantitativi di acqua significativi rispetto alla portata di piena
ipotizzata e alla modulazione della piena stessa che si vuole
conseguire.
Bisogna dire che gli spazi disponibili per poter immagazzinare
rilevanti quantitativi di acqua e quindi modularne il rilascio sono
molto difficilmente reperibili lungo il corso della Dora.
Per rispettare una portata massima di 1.500 metri cubi al
secondo alla chiusura del bacino della Dora Baltea in caso di una
piena di 2.000 metri cubi al secondo bisognerebbe, e quella che
abbiamo vissuto era superiore, era intorno ai 2.600 metri cubi al
secondo, poter immagazzinare circa 500 metri cubi al secondo per un
tempo di qualche ora, fino a quando cioè la piena del corso
d’acqua scende al di sotto della portata limite
prevista, quindi si può iniziare a rilasciare i quantitativi
immagazzinati.
Bisognerebbe pertanto disporre di superfici molto ampie,
adeguatamente modellate, in grado di accogliere alcuni milioni di
metri cubi di acqua.
Nel bacino della Dora Baltea non sono ipotizzabili ora, come non
lo erano neppure alcuni decenni fa, vere e proprie casse di
espansione, ma aree di laminazione della piena dove si attua la
riduzione della velocità della corrente e il deposito del materiale
trasportato. In questa ottica, cioè nella direzione di individuare
aree di laminazione della piena, con l’approvazione
del piano stralcio delle fasce fluviali sono state individuate e
cartografate le aree di esondazione della Dora e posti precisi
vincoli di utilizzo del suolo a tutela della loro funzione.
Vero è che l’evento di ottobre per la sua
dinamica richiede che siano rivisti totalmente gli studi e le
ipotesi sulle quali si era basata la perimetrazione delle fasce di
esondazione perché di fatto abbiamo constatato che le fasce di
esondazione sono altre e sono più vaste.
Procederemo quindi alla realizzazione di questo studio relativo
alla dinamica del corso d’acqua inerente la Dora
Baltea e lo stesso faremo per i corsi d’acqua
laterali maggiori.
Tali studi dovranno essere condotti al fine di permettere per
quanto possibile la predizione del comportamento idraulico del
corso d’acqua in concomitanza di eventi
significativi come la massima piena annuale e le massime piene con
prefissato tempo di ritorno.
Gli studi in questione saranno finalizzati a conoscere il
comportamento del corso d’acqua nelle condizioni di
evoluzione più significative e dovranno permettere una valutazione
in merito al grado di pericolosità relativa agli abitati, agli
insediamenti produttivi e alle infrastrutture poste nelle immediate
vicinanze e saranno quindi propedeutici alla valutazione
dell'opportunità di realizzare determinati interventi in prossimità
del corso d’acqua o per decidere eventuali
delocalizzazioni.
In questa fase stiamo completando la fase di monitoraggio e di
rilievo delle situazioni che si sono prodotte, credo che saremo
nelle condizioni di affidare questi studi che dovranno essere
ricompresi all’interno di un quadro organico di
progettazioni necessarie ad inquadrare definitivamente il problema,
fra 30-45 giorni.
Président
La parole au Conseiller Curtaz.
Curtaz (PVA-cU)
Ringrazio l’Assessore per
la risposta che mi lascia parzialmente soddisfatto, solo
parzialmente perché rilevo nella risposta una qualche genericità e
soprattutto sono preoccupato dalla premessa che ha fatto, non
perché la premessa sia errata, però mi pare che la premessa
nasconda una riserva mentale che vorrei evidenziare.
La riserva mentale è quella del timore di fare delle scelte
anche coraggiose che vadano a invertire un’opera di
urbanizzazione eccessiva e soprattutto localizzata male.
In parole povere credo che, una volta individuate le aree di
esondazione, una volta chiarito tecnicamente se si debbono fare
delle casse di espansione o, come diceva
l’Assessore, delle aree di laminazione della piena,
una volta chiariti tutti questi problemi tecnici, bisognerà avere
il coraggio laddove necessario di dire a proprietari di case, di
stalle o che so io:
"La vostra casa o la vostra stalla va
delocalizzata"
.
Temo invece che se si fa la premessa qual è quella evidenziata
dall’Assessore, che bisogna tener conto delle
costruzioni degli ultimi dieci anni, della situazione attuale, del
tessuto urbanistico del fondovalle, avremo sempre un motivo
"valido" da un certo punto di vista per dire che lì la cassa di
espansione o l’area di laminazione della piena non
si può fare, perché ci sono delle abitazioni, perché ci sono delle
aziende agricole, eccetera.
Questa è una mia libera interpretazione sulle parole
dell’Assessore. Io auspico e voglio quasi augurare
all’Assessore e alla Giunta di avere il coraggio,
una volta fatti gli studi, di prendere delle decisioni che possono
essere anche impopolari, ma che avranno il merito della
lungimiranza.
Se c’è una lezione che dobbiamo tutti apprendere
dall'alluvione, è quella di fare delle scelte che siano finalmente
lungimiranti perché l’interesse pubblico in questo
caso può essere in contrasto con gli interessi di alcuni privati e
in questo caso occorre assolutamente che prevalga
l’interesse pubblico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK