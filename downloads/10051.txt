Consiglio Regionale della Valle d'Aosta - Oggetto del Consiglio n. 1044 del 28 febbraio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1044 del 28 febbraio 1990 - Resoconto
OGGETTO N. 1044/IX - Stato di attuazione della realizzazione
dell’acquedotto del Monte Bianco
(Interrogazione).
Presidente - Do lettura dell’interrogazione
presentata dai Consiglieri Mafrica e Tonino:
INTERROGAZIONE
Constatato che continuano a manifestarsi disfunzioni ed
inquinamenti dell’acqua potabile distribuita
dall’acquedotto di Aosta;
Ricordato che da oltre vent’anni si parla di
acquedotto del Monte Bianco, per la cui realizzazione già erano
stati nei primi anni settanta predisposti i progetti ed avviati i
primi lavori;
Ritenuto oltremodo grave che la popolazione di una zona alpina,
ricca di sorgenti, debba sopportare difficoltà dovute alla carenza
di acqua potabile;
i sottoscritti Consiglieri del gruppo comunista
interrogano
la Giunta regionale per conoscere:
1) quanto si era speso nei primi anni settanta per la
progettazione ed i primi lavori dell’acquedotto del
Monte Bianco;
2) perchè quei progetti sono stati abbandonati e si è addivenuti
all’affidamento di una nuova progettazione e quale
sarà il costo di quest’ultima;
3) a che punto si trova la progettazione della nuova condotta,
quali sono le caratteristiche principali del progetto redatto,
quando presumibilmente potranno avere inizio e quando si
concluderanno i lavori di costruzione del cosiddetto acquedotto del
Monte Bianco;
4) se per il rifornimento idrico alla città di Aosta, sono state
esaminate altre soluzioni, adeguate alle necessità della
popolazione e di più facile realizzazione rispetto
all’ormai leggendario acque-dotto del Monte
Bianco.
Presidente
- Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- Dell’acquedotto del Monte
Bianco si è già parlato più di una volta in questo Consiglio
regionale, anzi è stato oggetto di una mozione della scorsa
legislatura, nella quale la Giunta si era impegnata a presentare
alla competente Commissione consiliare lo stato di progetto non
appena fosse definito entro certi limiti.
Pregherei quindi a questo punto il Presidente della II
Commissione consiliare di prendere i dovuti contatti con
l’assessorato per stabilire una data che possa
essere valida per tutti per convocare una riunione della
Commissione, alla quale partecipino anche i progettisti per dare
tutte le delucidazioni che i Consiglieri riterranno opportuno
chiedere.
Risponderò comunque alle domande che mi sono state poste dai
Consiglieri interroganti, riservandomi naturalmente di ampliare il
discorso nella opportuna seduta di Commissione consiliare.
Con la prima domanda si chiede quanto si era speso nei primi
anni settanta per la progettazione e i primi lavori
dell’acquedotto del Monte Bianco. Era stato
realizzato a questo proposito un progetto di massima in data 25
novembre 1968, a firma dei professori Pezzoli e Quaglia, per
l’importo lordo di progetto di circa 3 miliardi. Era
stato realizzato un progetto esecutivo del primo lotto in data 15
marzo 1971 per la captazione delle sorgenti Frèbouze, Tronchey e
Peutérey , da finanziarsi con la legge statale n. 1090 attraverso
contributi in conto ca-pitale.
Poi fu realizzato il progetto esecutivo di un secondo lotto in
data 30 maggio 1971 per la realizzazione di un tratto di condotta
in Val Ferret della lunghezza di quasi 5 km dalle sorgenti fino a
Plan Pincieux più due camere di interruzione da finanziarsi con la
legge dello Stato n. 589 del 1949.
Successivamente, fu redatto il progetto esecutivo di un terzo
lotto in data 30 maggio 1973 per opere di prosecuzione della
condotta proveniente dalla sorgente Peutérey in Val Veny fino alla
camera di interruzione di La Saxe e l’ulteriore
prolungamento verso la località Villair di Courmayeur, con uno
sviluppo totale di quasi quattro chilometri, da finanziarsi sempre
con la legge statale 589/49.
Questi sono i progetti; quindi un progetto generale di massima e
i progetti esecutivi di tre lotti.
Le opere eseguite relativamente ai progetti redatti sono una
quota parte delle opere previste nel progetto esecutivo del primo
lotto, che riguardano esclusivamente la captazione delle acque del
Peutérey, e in seguito un tronco della condotta di derivazione
dello sviluppo di quasi 2 km, fino alla camera di interruzione n.
1. Quest’opera è visibile a monte di Notre-Dame de
la Guérison sul lato del-la Dora.
Quindi, all’inizio degli anni settanta questi
sono stati i progetti e questi i primi lotti di opere realizzate;
poi non se n’è più fatto nulla fino ai tempi
successivi, che sono quelli della metà degli anni ottanta.
La seconda domanda è conseguente:
"Perchè quei progetti sono
stati abbandonati e si è addivenuti all’affidamento
di una nuova progettazione e quale sarà il costo di
quest’ultima".
Si è addivenuti
all’affidamento di una nuova progettazione, proprio
perchè il progetto di massima è vecchio di venti anni. Il più
recente dei tre progetti esecutivi ha pochi anni di meno, ma
rasenta sempre il ventennio di età. La progettazione esecutiva
esistente rappresenta circa la decima parte del totale della
progettazione e le opere realizzate sempre
all’inizio degli anni settanta costituiscono una
parte dell’intera opera.
E’ indubbio che negli ultimi 15-20 anni sono
cambiati i luoghi interessati dall’attraversamento
del progetto originario, data la costruzione di infrastrutture
diverse, di insediamenti abitativi produttivi; gli stessi piani
regolatori hanno subito delle modificazioni, quindi da questo punto
di vista si è proceduto alla riprogettazione generale
dell’opera.
La progettazione è completata nella sua fase di massima; si sta
procedendo ai rilievi che sono quasi ultimati e si sta procedendo
alla progettazione esecutiva sulla base del progetto di
massima.
Gli incarichi professionali sono stati divisi in tre segmenti e
precisamente nel segmento n.1 affidato all’ing.
Devoti, che comprende le opere di captazione e le condotte di
adduzione principali fino ad Aosta, esclusi i serbatoi, nei pressi
del Monte Torrette verso Saint-Pierre. L’importo
previsto dal segmento Devoti è di 52 miliardi, più una serie di
somme a disposizione dell’Amministrazione, per un
totale di 70 miliardi. Il secondo segmento, affidato
all’ing. Cretier, riguarda il riequilibrio della
rete idrica interna di Aosta e dei Comuni vicini, da Sarre a
Aymavilles, fino a Saint-Christophe, Brissogne, per un importo di
circa 25 miliardi, sommando le somme a base d’asta e
le somme a disposizione dell’Amministrazione. Un
terzo segmento, affidato allo Studio Inart di Courmayeur, comprende
il riequilibrio della rete idrica interna dei Comuni
dell’alta Valle, quindi da Courmayeur fino a monte
di Aymavilles-Sarre, per un importo di 11 miliardi. Sommando
arriviamo a 106 miliardi.
Le caratteristiche principali del progetto, che sicuramente i
progettisti potranno poi illustrare nella seduta della Commissione,
prevedono la captazione delle sorgenti Frébouze, Tronchey e
Peutérey, per mezzo di gallerie filtranti per una portata captata
di circa 380 litri al secondo. Le condotte di adduzione, per circa
43 chilometri di lunghezza, sono dimensionate per far defluire una
futura portata massima di 500 litri al secondo nella ipotesi che si
possa captare una ulteriore fonte del Monte Bianco. In pratica, è
l’acqua che proviene dal traforo del Monte
Bianco.
Il comprensorio di Aosta e dei Comuni vicini prevede una
popolazione servita di 90mila abitanti, con una dotazione di 400
litri al giorno per abitante (questo è il dimensionamento
dell’Ing. Cretier), un anello di distribuzione
attorno ad Aosta, una distribuzione primaria di Aosta città e
l’ammodernamento completo della rete interna di
Aosta. A tutto questo occorre aggiungere un impianto di
automatizzazione, un telecomando in pratica, indispensabile per
l’ottimizzazione della gestione delle risorse
idriche.
I tempi del progetto ipotizzabili richiedono il completamento
dei progetti esecutivi, le approvazioni e le diverse
autorizzazioni, la disponibilità dei terreni e il finanziamento che
potrebbe essere reperito con i fondi FIO. Aggiungo ancora, ma è
noto al Consiglio, che è già in corso di esecuzione un primo lotto
di 2 chilometri circa, per l’importo di 1 miliardo
250 milioni circa, che viene realizzato in corrispondenza alla
costruzione dei collettori fognanti che scendono da Courmayeur fino
a Derby, quindi l’impianto di depurazione della
Valdigne. Non sto a ripetere i motivi per i quali si è deciso di
farlo in questo momento, perchè sono già noti al Consiglio avendoli
già ampiamente illustrati e dibattuti.
L’ultima richiesta è:
"Se per il rifornimento
idrico alla città di Aosta, sono state esaminate altre soluzioni,
adeguate alle necessità della popolazione e di più facile
realizzazione rispetto all’acquedotto del Monte
Bianco"
. Mi riservo di approfondire questa risposta alla
presenza dei tecnici incaricati e nell’apposita
seduta di Commissione; anticipo però già in questa fase che sono in
corso ricerche da parte del Comune di Aosta di acque di subalveo
nei pressi del torrente Buthier, con l’ipotesi di
poter approvvigionare circa 60 litri al secondo in quattro pozzi.
L’esito di questa ricerca è stato negativo, perchè
le acque sono poco profonde, facilmente inquinabili e di qualità
non buona. C’è una ricerca, sempre da parte del
Comune di Aosta, della sorgente Verné a monte di Arpuilles, per le
zone al di sopra dei 700 metri sul livello del mare. Questa
sorgente non è sostituibile con l’acquedotto del
Monte Bianco per una questione ovvia di quote. Quindi, questa
procederà comunque anche con l’arrivo delle acque
del Monte Bianco. Ci può essere l’ipotesi di un
possibile accordo con l’ENEL per
l’utilizzo di acque provenienti dalla diga di Place
Moulin e restituite sotto la centrale di Valpelline, con la
realizzazione di un impianto di potabilizzazione. La praticabilità
di questa ipotesi è abbastanza dubbia.
Attualmente Aosta - ma questo è noto, io intendo però
sottolinearlo - si serve quasi esclusivamente da pozzi, con
notevoli costi di energia, problemi gestionali e con danni e
interruzioni di servizio nel caso di interruzione
dell’energia. A nostro giudizio è importante
procedere nel completamento della progettazione e nella esecuzione
dell’acquedotto del Monte Bianco.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- La risposta dell’Assessore
è stata sufficientemente esauriente rispetto alle domande che
avevamo posto. Attendiamo però questa riunione della Commissione
competente per valutare le alternative che esistono
all’acquedotto stesso.
Dalla relazione storica che è stata fatta, si può dire che
effettivamente questo acquedotto del Monte Bianco è leggendario nel
senso che sono trascorsi più di venti anni dalla prima
progettazione; la stessa - ha detto l’Assessore - ha
dovuto essere abbandonata perchè nel frattempo la tecnica era
cambiata.
Qui si parla di un’opera che a costi di oggi
comporta una spesa di 106 miliardi, quindi è
un’opera di grande rilievo; i tempi saranno lunghi,
occorre nella fase preliminare di studio, oltre che valutare altre
soluzioni contingenti, predisporre con molta cura la parte relativa
alle caratteristiche delle acque e all’impatto
ambientale, per non avere poi gravi problemi nella prosecuzione
degli studi e dei lavori.
Rimane però un problema sul quale la risposta è insoddisfacente
ed è la soluzione dell’acqua potabile per i
cittadini di Aosta oggi. Mentre questi studi continuano, mentre si
valutano queste soluzioni alternative, mentre si faranno le
valutazioni di impatto ambientale, occorre pur riuscire a garantire
alla popolazione di Aosta la possibilità di avere quotidianamente
l’acqua nelle proprie case. In questo senso facciamo
una raccomandazione anche all’Assessore alla Sanità
e all’Assessore ai Lavori Pubblici, perchè per la
parte che loro compete verifichino con il Comune di Aosta quali
soluzioni si possono trovare.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK