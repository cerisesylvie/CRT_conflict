Consiglio Regionale della Valle d'Aosta - Oggetto del Consiglio n. 2247 del 4 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2247 del 4 aprile 2023 - Resoconto
OGGETTO N. 2247/XVI - Interpellanze: "Azioni di contenimento
della presenza del lupo sul territorio valdostano in funzione di
tutela e salvaguardia dell'intero mondo faunistico" e "Intendimenti
in merito alla gestione della presenza del lupo in Valle
d'Aosta".
Marguerettaz (Presidente) -
Per la presentazione, ha
chiesto la parola il collega Ganis, ne ha facoltà.
Ganis (LEGA VDA) -
Quest'iniziativa riprende in parte
quelle già presentate in questo Consiglio regionale dal nostro
gruppo di opposizione, legate alla presenza del lupo nella nostra
regione; un problema che attanaglia il mondo agricolo, il mondo
antropizzato, il mondo faunistico e venatorio, fino a esporre a
inutili rischi la popolazione.
Oggi imbattersi in un lupo nella nostra regione non è più cosa
rara, tant'è che oggi vi sono avvistamenti dei lupi solitari, o
anche chiamati confidenti, in Bassa Valle in pieno giorno, come a
Courmayeur alle prime ore del mattino. Questo sta a significare che
la presenza e il suo avvistamento sono ormai cosa comune e
normale.
Perché dico questo? Semplicemente per il motivo che la specie
del canis lupus è in fase d'incremento numerico in tutto l'arco
alpino, compreso nella nostra regione, e i dati lo dimostrano,
seppur si continui a minimizzare il problema, forse per non creare
allarmismi tra la popolazione.
Per quanto riguarda il mondo agricolo, il gruppo Lega ha più
volte evidenziato questo problema, i continui attacchi da parte del
lupo ad allevamenti, che mettono così in difficoltà molti
allevatori valdostani, sono un dato di fatto.
Il mondo agricolo è colpito da questo predatore, ma non solo:
anche l'intero mondo faunistico, compreso quello venatorio, che
comprende le specie selvatiche come gli ungulati e i suidi,
risulterebbe particolarmente colpito da questo predatore; questo è
un dato di fatto, tant'è che oggi, dopo aver visionato i piani di
prelievo degli ungulati nella nostra regione, e in particolar modo
soffermandomi sui censimenti primaverili ed estivi a opera dei
cacciatori, ho potuto verificare, calcolatrice alla mano - sono
solo due calcoli da fare, non è difficile - che il numero di
caprioli censiti negli ultimi anni risulta dimezzato, parlando di
numeri: nel 2018 sono stati censiti 6.771 caprioli, mentre nel 2021
i capi censiti risultavano 4.221, quindi una differenza di 2.550
capi circa.
Credo che sia un dato importante e non da sottovalutare, ma non
soltanto perché sono i numeri a confermarlo, anche la struttura
competente e gli uffici preposti evidenziano che il lupo ha
sicuramente influito in modo negativo sul capriolo e ha cambiato i
propri comportamenti restando più tempo nel bosco, per non dire
chiaramente - a mio avviso - che il calo è dovuto alla
predazione.
A dimostrazione di quello sopra citato, in questi giorni, a
seguito dei risultati negativi, i censimenti ai cervidi nel
territorio di Challand, Arnad e Verrès dovranno essere rifatti, e
confermo.
Per chi vive la montagna o per chi è a contatto con il mondo
faunistico - mi riferisco agli agricoltori e ai cacciatori - il
numero dei capi rinvenuti morti con segni di predazione da parte
del lupo sarebbe di gran lunga aumentato.
Purtroppo questi ultimi non vengono presi in considerazione, o
meglio conteggiati dagli organi competenti ai fini di dare un
maggior dato negativo sull'impatto che questa specie ha sulla
popolazione selvatica.
Le soluzioni le abbiamo già più volte menzionate nelle varie
discussioni in questo Consiglio regionale, compresa la legge
regionale "Misure di prevenzione e d'intervento concernente la
specie del lupo", approvata e mai attuata.
Ora, in virtù di queste considerazioni, interpello l'Assessore
competente per conoscere realmente quali interventi specifici e
mirati da parte delle autorità preposte si intendano attuare sul
territorio valdostano al fine di contenere la problematica del
lupo, al fine di tutelare il mondo faunistico e di conseguenza gli
equilibri tra fauna selvatica e attività venatoria.
Presidente -
Per la presentazione, ha chiesto la parola
al collega Planaz.
Planaz (LEGA VDA) -
Il collega Ganis ha già illustrato in
parte nella sua iniziativa, è inutile ribadire le problematiche
riguardo a questo predatore nella nostra regione, è inutile dire
che qualcuno si lamenta, "Vogliono abbattere il lupo, il lupo non
fa male a nessuno", poi i dati ci portano a esaminare tutta una
serie di cose per cui - a mio avviso e di tutto il nostro gruppo -
pensiamo che qualcuno, anche da parte della maggioranza,
 debba prendere dei provvedimenti, perché continuiamo a vedere
un aumento sproporzionato di questi animali, li continuiamo a
vedere sempre più vicino ai centri abitati e non è solo per quello
che riguarda gli allevamenti, perché in questo periodo invernale
sono tutti ricoverati nelle stalle, ma è anche un problema di
ordine pubblico.
Il collega Ganis ha citato i censimenti del capriolo. Adesso
sono cominciati i censimenti primaverili sugli ungulati e si devono
rifare i censimenti perché non sono stati contati abbastanza
caprioli.
Adesso io spero che il prossimo weekend tutti i caprioli
usciranno così il lupo potrà di nuovo avere un po' di suspense...
però nei censimenti è stato rilevato anche un attacco in diretta di
un lupo nei confronti di un capriolo.
Io ho due censimenti di circoscrizione fatti la scorsa
settimana, in uno un avvistamento di quattro lupi vicino alle case
e in un altro un gruppo di cacciatori ha rilevato l'attacco a poche
centinaia di metri dalla gente che censiva, un attacco in diretta è
stato filmato.
Oggi con i cellulari - e non so sia un bene o un male -
riusciamo ad avere in tempi reali le modalità di determinati
attacchi, ne abbiamo visti molti, ne vediamo molti sui social, e la
cosa che dispiace è che questi avvistamenti e queste prove vengano
solo effettuate da cittadini e allevatori, però chi dovrebbe
controllare e monitorare cerca sempre un po' di nascondere questa
realtà.
È inutile che continuiamo a dirci - sono anni, dal 2015 a oggi -
che il lupo è entrato nella nostra regione in maniera molto, molto
frequente, però alla fine le modalità per gestire questo problema
sono sempre le stesse: non abbiamo fatto nulla, al di là di dare
agli allevatori delle regole, sempre più regole, per difendersi, ma
nulla si è fatto per cercare di mantenere quest'animale più lontano
dai centri abitati e più lontano da dove si lavora, dagli alpeggi e
quant'altro... se non addirittura intervenire e abbattere l'animale
almeno farlo restare al suo posto come sta al suo posto tutta la
fauna selvatica.
In altre parti del mondo i lupi hanno resistito di più, perché
avevano aree più ampie in cui potevano andare a cacciare e non
entravano nei centri abitati, di conseguenza l'incrocio con l'uomo
era quasi del tutto nullo; oggi nella nostra regione ci troviamo in
un'altra realtà, senza calcolare che se andiamo a visionare il
vostro programma, voi citate tutte le regole, sia nazionali che
europee, ci sono tutte: la 63/94, c'è la direttiva Habitat, c'è
tutta una serie di leggi che vanno a proteggere questo animale.
Io sono d'accordo che la tutela e la protezione degli animali
dev'essere per tutti uguale, ma oggi con l'altissimo livello di
protezione che ha questo predatore non andiamo a tutelare tutti gli
altri animali, e lo dimostra il fatto che dall'ultimo censimento
non si sono più visti i caprioli, ma è una catena.
Adesso toccherà per sfortuna ai caprioli, poi passerà ai cervi -
di cinghiali qualcosina in meno si è visto, ma qualcuno ce n'è
ancora - e poi arriverà alla fine il camoscio e gli animali
domestici: vediamo tutti i giorni attacchi a cani e gatti, senza
contare tutti quelli che spariscono e non si sa più che fine
abbiano fatto. Questo accade, succede abbastanza sovente, perché
logicamente il lupo, non avendo nessun predatore che lo controlli,
è normale che si avvicini e che si rechi nei posti dove ha più
facile accesso ad alimentarsi. Da quello che ho avuto modo di
vedere da quei pochi avvistamenti che ho avuto nella mia vita, è un
animale molto intelligente, a differenza di tanti altri animali, ed
è molto schivo, ma si abitua velocemente a questo modo di
interagire anche con noi umani, perché li troviamo, sempre nei
video e sui social, sempre più vicino a noi, più vicino alle nostre
case. Per fortuna viene anche cacciato senza che accada il peggio,
anche se molti esperti continuano a dire che è impossibile che il
lupo attacchi l'uomo, io vorrei capire come questi esperti fanno a
rilasciare con grande sicurezza queste affermazioni, perché un
giorno o l'altro qualcosa succederà, io non lo auguro ma se non si
prendono delle precauzioni succederà.
Adesso è da un po' che io ho preparato quest'iniziativa,
comunque per me - lei, Assessore, si è appena insediato - visto
quello che abbiamo già fatto prima, bisogna cercare di dare un
segnale diverso da quello che è stato fatto fino adesso, perché non
possiamo continuare a dire: "No, ma ce ne sono pochi, di più di
questi la popolazione non aumenterà perché si autoregolano da soli,
la posizione nostra è quella"... a livello sia nazionale che
europeo, in molti Stati dove il lupo è presente in numeri minori,
hanno già iniziato purtroppo a effettuare degli abbattimenti, cosa
che si poteva benissimo prevenire se si avesse avuto un'attenzione
maggiore quando si è deciso d'introdurre di nuovo il predatore,
soprattutto in zone dove i boschi, i centri abitati, le zone
rurali, i pascoli e soprattutto le zone vocate al pascolo, come la
nostra, sono molto importanti.
Se avessimo avuto un po' più di attenzione, oggi magari non si
dovrebbe neanche intervenire, invece purtroppo, quando si lascia
qualsiasi animale all'abbandono, senza nessun controllo, senza
nessuna possibilità di difendersi o di controllarsi, è normale che
questo animale prenda possesso del territorio e non abbia più paura
di nessuno, lo dimostrano infatti molti video che vediamo che,
anche se si cerca di scacciarlo, non si allontana più velocemente,
perché non ha più assolutamente nessuna paura, non teme più nulla,
e questo è un pericolo.
Questo pericolo noi dobbiamo evitarlo, perché se continuiamo
così, fra un po' di tempo ci troviamo non solo ad avere meno
caprioli ma ad arrivare a non avere neanche più i turisti. Si dice
che non bisogna usare questo tipo di polemica, però bisogna mettere
tutto, perché c'è molta gente che dice: "Ah, quanto è bello, mi
piacerebbe avere la possibilità di vedere un lupo" ma ci sono anche
molte persone che dicono: "Io, da quando ci sono i lupi in giro,
non vado più a fare passeggiate" e di questo bisogna prendere atto,
perché non siamo fatti tutti uguali: ci sono i coraggiosi e ci sono
quelli che invece temono, soprattutto se vanno con i loro animali,
di essere attaccati o anche magari solo di avere un incontro con il
lupo, lo temono, hanno paura e quindi rinunciano a effettuare certe
passeggiate.
Questo bisogna dirlo perché molti vengono a dirmi: "Io non vado
più a passeggiare, non vado più nel bosco, non vado più a funghi,
perché ho paura d'incontrare il lupo".
Poi qualcuno dice "Sono solo favole", però intanto io penso che
quando si parla di qualsiasi animale bisogna avere coscienza che è
un animale... come a volte succede anche tra noi umani, non tutti
agiamo allo stesso modo e qualche volta possono succedere delle
cose che nessuno di noi vorrebbe.
Presidente -
Per la risposta, la parola all'assessore
Carrel.
Carrel (PA) -
Grazie ai colleghi che hanno portato queste
due iniziative, iniziative che, come gruppo consiliare, sapete bene
abbiamo sempre sostenuto e a questo riguardo mi preme ricordare che
la legge 11/2022 nasce da una proposta di legge a prima firma del
collega Rollandin, quindi che ci ha visti in prima persona come
gruppo consiliare attenti a questo tema proprio per cercare di
sviluppare questa tematica.
Credo che il problema lupo sia un problema che, come avete ben
rappresentato, è importante e non va sottovalutato, ma dall'altra
parte dev'essere in qualche modo gestito e in quest'ottica ho già
iniziato a lavorare con i vari tecnici andando a riunire il 28 di
marzo del 2023 il tavolo sul lupo, uno strumento che credo sia
fondamentale per cercare di avere quei dati, che spesso lamentiamo
non essere chiari, e poi iniziare un confronto serio, politico e
costruttivo su questo tema.
Proprio raggruppando il tavolo, dopo due anni che questo non
veniva più riunito, ho sottolineato l'esigenza di produrre un
documento che non veda più solamente la Regione Valle d'Aosta con
le proprie strutture e i propri dati a comunicare questi dati
all'esterno - viene fatta questa comunicazione solitamente nel mese
di maggio-giugno di ogni anno - ma ho rimarcato la necessità di
raggruppare tutti gli enti che siedono intorno a questo tavolo, che
devono presentare ognuno i propri dati ed effettuare un documento
che dev'essere congiunto.
Questo, secondo me, è fondamentale perché, in caso contrario, il
rischio è che si abbiano tanti dati su tanti territori diversi -
penso per esempio ai parchi -, ma poi non si abbia contezza del
problema e della gestione che si deve dare a questo fenomeno nella
sua interezza.
Quindi politicamente quello su cui stiamo lavorando e come ci
stiamo muovendo è appena stato esposto.
Dall'altra parte, vi sono le misure che ormai tutti noi
conosciamo, che sono quelle della difesa dell'allevamento, un bando
che è scaduto il 31 marzo ma che rimane aperto, quindi chiunque
voglia può farne domanda e verrà finanziato il prossimo anno; viene
chiuso, quindi non è un bando a sportello, semplicemente perché vi
è la necessità di organizzazione degli uffici, questo è un
messaggio che mi pare essere passato anche abbastanza bene agli
allevatori, i quali hanno presentato domanda entro il 31 di marzo,
qui andiamo a finanziare una percentuale di tutte le misure
necessarie per cercare di difendere il bestiame dal lupo.
Dall'altra parte vi è la misura sul risarcimento danni che io
utilizzo un po' come termometro per comprendere la problematica
lupo, quindi non vedo nel risarcimento danni il risarcimento danni
tout court, è sicuramente però un elemento che ci serve per avviare
una discussione per capire questo fenomeno - che è naturale e che è
difeso, e lo avete ben ricordato anche dalle normative europee e
nazionali, quindi questo è un fatto su cui dobbiamo comunque
lavorare - capire appunto qual è il grado del problema.
Negli ultimi quattro anni abbiamo speso, come Regione, a titolo
di risarcimento danni, e aggiungo parziale, perché spesso e
volentieri questi danni - e me lo ricorda bene il consigliere
Planaz - sono parziali, un importo pari a 112.191 euro, quindi un
investimento sicuramente importante su cui dobbiamo ragionare
quando parliamo del tema lupo.
Credo che sia fondamentale, d'altro canto, andare a sottolineare
come la nostra Regione, insieme alle Regioni dell'Arco alpino, stia
insistendo, e lo ha fatto proprio non più tardi delle ultime CPA,
con il Ministero nella stesura del Piano nazionale, per poi
applicare i protocolli regionali.
Proprio in merito a questa tematica, ho avuto il piacere di
confrontarmi sul tema con il collega di Bolzano - il quale mi ha
presentato una serie di difficoltà, sia con Ispra sia con il
Ministero - per cercare di rendere prima possibile attuale questo
Piano e poi ovviamente di conseguenza cercare, insieme ai dati che
ho esplicato prima come possiamo avere, di trovare delle soluzioni
che non saranno delle soluzioni tout court, ma saranno delle
soluzioni che andranno a mantenere un equilibrio che credo essere
fondamentale per la tutela dei nostri allevamenti e per la tutela
della nostra fauna.
Presidente -
Per le repliche, prima la parola al collega
Ganis.
Ganis (LEGA VDA) -
L'aspettavo al varco. Ha fatto
benissimo a ricordare a chi ci ascolta, e anche a tutti noi
presenti, che il suo gruppo ha contribuito giustamente alla stesura
della legge n. 11, però ora mi auguro che qualcosa venga finalmente
fatto.
Lei parla di risarcire i danni dovuti alla predazione,
giustamente, ci mancherebbe, ma non è la soluzione al problema.
Servono misure urgenti.
Perché l'aspetto al varco? Perché lei è andato all'incontro di
martedì 28 marzo, quando si è riunito il Tavolo tecnico regionale
per la gestione del lupo, peccato che, a mio modesto avviso,
mancasse una persona importante: il Comitato regionale per la
gestione venatoria, non c'era. Perché non l'ha invitato, non lo so.
Ha invitato tutti tranne il Comitato regionale per la gestione
venatoria, che è da ritenersi parte interessata.
Mi auguro che la prossima volta lo inviterà, perché nel mondo
faunistico è proprio il Comitato ad avere la situazione aggiornata
delle risorse ambientali e sulla consistenza faunistica; a
dimostrazione, in base appunto come ha detto anche il collega Dino
Planaz, che, se una specie selvatica diminuisce, c'è un
problema.
Quindi, come cacciatore, ritengo che il Comitato debba
partecipare al tavolo tecnico.
Un'altra considerazione da farle è che qui si fa il punto su una
situazione delicata ma non la si cambia, anzi, cambiano gli
Assessori, questo sì.
Si continua a parlare di strategie da attuare, ma in pratica non
succede nulla, anzi, il problema del lupo si sta ampliando sempre
di più.
Se prima, come ho detto, gli avvistamenti erano per così dire
sporadici, ora stanno diventando sempre più numerosi, persino in
Bassa Valle sono stati avvistati coppie di lupi e lupi solitari, a
Verrès pochi giorni fa è stato avvistato un lupo in pieno giorno,
ad Arnad una coppia di lupi che giravano nella campagna in tutta
tranquillità.
Quindi la situazione sta diventando particolarmente critica.
Due giorni fa due lupi sono stati investiti lungo le nostre
strade, uno sulla Mongiovetta e uno a Derby, questo a dimostrazione
che oramai questa specie ha raggiunto il nostro habitat.
Quindi soldi per i cani da guardiania, per elettrificare i
recinti o per creare le famose squadre di azione, perché abbiamo
fatto anche quello, siamo riusciti a creare queste famose squadre
di azione di controllo... soldi sono stati spesi a iosa, forse è
giunta l'ora di rendere attuativa la legge regionale n. 11.
Presidente -
Per la replica, la parola al collega
Planaz.
Planaz (LEGA VDA) -
Concordo con il collega Ganis, su
tutte le misure di prevenzione e su quello che è stato fatto in
questi anni, purtroppo non abbiamo avuto un buon esito perché la
situazione non è migliorata, anzi, sta peggiorando.
Le misure di prevenzione, ad esempio, con le modalità, un po'
possono contribuire per la difesa del gregge, degli allevamenti, ma
non escludono l'attacco, infatti abbiamo già visto molte volte che,
anche se a volte il lupo riesce a entrare, perché salta oltre un
metro e cinquanta, e io non vorrei che poi domani vengano imposte
le reti da 2 metri, perché questo non servirà comunque, non è
sufficiente per tutelare gli allevamenti.
Spero proprio che lei, Assessore, prenda un indirizzo diverso,
perché io ho visto il comunicato stampa del suo Tavolo e qui faccio
anch'io una sollecitazione: a questi tavoli - e questo è stato un
tavolo con i tecnici, penso che sia stato convocato da lei, non è
che metto in discussione le modalità - però, quando bisogna andare
a intervenire e avere delle indicazioni, sarebbe meglio che ci
fossero tutti gli attori, dal punto di vista ambientale,
zootecnico, dell'allevamento, dei comitati di cacciatori e
quant'altro, perché secondo me avere la rappresentanza di tutti è
la cosa più importante, perché, quando si è a quei tavoli, a volte
le parti che forse hanno più bisogno di essere rappresentate sono
quelle che hanno meno numeri a rappresentarle. Ci troviamo sempre
con una flotta di esperti veterinari e forestali ma dal punto di
vista dell'allevamento e dei cacciatori... la parte reale che vive
il territorio per lavorare e quant'altro forse non è sempre ben
rappresentata, e questo andrebbe visto con molta attenzione.
Io mi auguro veramente, perché visto che - l'ha detto lei -
abbiamo approvato una legge, siamo una Regione autonoma... questo
tavolo tecnico lei ha detto che erano due anni che non si riuniva,
io spero che non si riunisca solo per mettere sul tavolo i
caprioli, perché sono quelli che oggi hanno pagato di più la
presenza del lupo, e non è tutta causa... perché non vorrei che
dalle linee ambientaliste arrivi che è colpa dei cacciatori, perché
ricordo che gli animali vengono prelevati in base alle regole della
legge regionale 157/92 e dalla direttiva nazionale 63/94, che ha
citato lei prima, e che il prelievo di qualsiasi animale è
effettuato in base al numero degli animali che sono sul territorio,
la cosa fondamentale è la tutela di tutta la specie.
Questo, purtroppo, con il lupo presente nella nostra regione,
non accade con queste regole. Come ho detto prima, il lupo quando
ha fame attacca, attacca le prede che sono di più facile
reperibilità e oggi già le specie che sono più a rischio, sono
quelle che, se non interveniamo - ma non solo per quello ma anche
per tutto il resto - con altre regole che non dico che saranno
quelle risolutive e non dico neanche che bisognerà intervenire con
l'abbattimento degli animali, però bisogna cambiare modalità,
cerchiamo qualche altra soluzione, perché queste che abbiamo
adottato fino ad oggi non sono risolutive. Lo sappiamo tutti e di
questo dobbiamo prendere atto senza accusare nessuno, però bisogna
che prendiamo a cuore questa situazione e cerchiamo di dare delle
risposte, perché lei prima ha parlato dei danni, io parlo invece da
allevatore, aderisco alle domande di contributi per la protezione e
per la prevenzione degli allevamenti ma non voglio neanche pensare
di aderire alla domanda di risarcimento degli animali perché
sarebbe molto, molto deludente, e questo non deve accadere.
Poi lo sappiamo tutti che non si esclude, però io non ci penso
mai... e i dati che aveva fornito lei con quel quantitativo di
danni sono pochi, sono tanti, per la nostra realtà non lo sono,
comunque se riusciamo ad abbassare quello e a dare risposte,
secondo me facciamo tutti un buon lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK