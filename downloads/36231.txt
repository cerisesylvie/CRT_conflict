Consiglio Regionale della Valle d'Aosta - Oggetto del Consiglio n. 479 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 479 del 11 marzo 2014 - Resoconto
OGGETTO N. 479/XIV - Interpellanza: "Suddivisione dei fondi,
previsti nel bilancio 2014, tra i diversi Assessorati per
finanziare le domande pregresse".
Président -
Pour l'illustration, la parole au collègue
Grosjean.
Grosjean (UVP)
- Merci Présidente.
Ebbene, abbiamo visto con piacere che le interpellanze
funzionano! Non è la prima volta che succede, ma anche qui avevamo
fatto un'interpellanza per sapere a che punto erano quei 20 milioni
dei quali tutta la minoranza aveva fatto una grande battaglia, per
poterli mettere sul bilancio, e le risposte - non ancora
direttamente, ma attraverso gli organi di informazione - sono
arrivate; quindi ancora un mesetto di pazienza e finalmente vi sarà
un po' di respiro per chi è da diversi anni che aspetta.
Assessore alle finanze, le ricordo però che questo è solo la
metà, perché il debito verso gli imprenditori valdostani - di
qualsiasi settore: dall'agricolo, al turistico,
all'imprenditoriale, all'artigianale - era di più di 40 milioni,
quindi questa è solo una piccola parte, che, come dicevo in
premessa, siamo riusciti a far mettere da parte durante il
Consiglio del bilancio, perché altrimenti non c'era niente di
previsto. Quindi adesso bisogna incominciare a pensare alla parte
mancante e non, magari, a fare uscire altre informazioni.
Io vorrei fare una piccola precisazione: l'altro giorno, come è
uscita la notizia dei 20 milioni sbloccati, subito a fianco c'era
un'altra informazione che si riferiva in particolare agli
agricoltori e diceva che sull'aiuto o sull'intervento che era stato
previsto per anticipare - tramite un prestito con le banche - l'80
percento del contributo a loro spettante ma bloccato per i famosi
"controlli della finanza", neanche il 50 percento delle aziende
aveva fatto domanda, quasi come dire: "si lamentano ma non hanno
bisogno di soldi"! Beh, la situazione è completamente diversa,
perché andare a chiedere un anticipo o un prestito in banca per
l'80 percento del contributo del "verde agricolo", che corrisponde
per la gran parte delle aziende a circa 15-20-25 mila euro, per chi
le chiede, per le aziende che vanno a chiedere questo anticipo,
senza avere garanzie di quando la situazione verrà regolarizzata,
c'è un costo! Mille, 1.200, 1.300 euro...tra un po', fra interessi,
assicurazioni e operazioni bancarie ci sono più di 1.000 euro di
spesa! Ebbene, una famiglia di agricoltori con 1.000 euro si compra
il pane per la famiglia, per tutto l'anno; quindi 1.000 euro non è
che vengono buttati via, non è che uno va a fare un anticipo per
avere dei soldi che...non so se posso utilizzarli, fino a quando,
se dovrò rientrare prima che mi arrivi il contributo! Io dico
invece il contrario: purtroppo il 50 percento ha dovuto chiederli,
perché veramente aveva l'acqua alla gola, quindi la realtà è
questa! Non è che non l'hanno chiesto, almeno la metà ha dovuto
chiederli, perché veramente, "veramente" avevano l'acqua alla
gola...quindi facciamo attenzione quando leggiamo queste
informazioni.
Vorrei poi chiedere all'Assessore all'agricoltura: questi 20
milioni - visto che 12,7 milioni mi sembra siano stati allocati
all'Assessorato dell'agricoltura - come verranno spesi, su quali
aziende, su quali settori verranno principalmente impegnati questi
fondi, perché ormai siamo in una stagione dove non si può più
aspettare. So che l'altro giorno è venuto a trovarla un gruppo di
agricoltori, di viticultori e di frutticultori che aspettano con
ansia di avere delle informazioni, delle notizie per poter iniziare
i lavori, per poter fare gli acquisti, per poter piantare
quest'anno...sono tutti bloccati dall'articolo di una legge che
dice che non possono iniziare i lavori prima di avere
un'autorizzazione...ma non si poteva immaginare di fare una deroga
a questo articolo, vista la situazione particolarmente critica?
Questi ragazzi sono usciti dal suo ufficio ancora senza
risposte...ma non possiamo piantare le barbatelle al mese di agosto
o le piantine di mele al mese di settembre! Ormai non c'è più tempo
da perdere, bisogna dar loro delle risposte, è inutile che noi
aspettiamo che arrivino da Bruxelles...non so quando, a fine marzo,
aprile, delle risposte...questa gente ha fatto la domanda entro il
mese di marzo 2013, all'inizio della campagna elettorale, e sono lì
che aspettano, ci sono quasi 100.000 barbatelle che devono essere
piantate, non so quante piante da frutta che devono essere messe
giù! Non sono scherzi, ormai non possiamo più aspettare!
Tra l'altro, approfitto dell'occasione per chiederle anche
un'altra cosa, Assessore: non sarebbe forse il caso di condividere
in III Commissione alcune scelte che sta portando avanti? Tutto il
discorso dei parametri per l'assegnazione dei contributi...ebbene,
io ho visto un po' la tabella di straforo, perché qualcuno me l'ha
fatta vedere...ma mi dà l'impressione che lei stia cancellando,
stia annientando i giovani agricoltori! Mi sembra una situazione
molto, molto critica.
Aspetto quindi veramente di avere delle informazioni, sia su
come verranno utilizzati i 20 milioni, ma anche delle assicurazioni
sul resto, e poi soprattutto su queste ultime domande che le ho
fatto, benché non siano proprio inerenti all'interpellanza, perché
i tempi chiedono di uscire anche un po' dalle righe.
Président
- Pour la réponse, la parole à l'Assesseur
Baccega.
Baccega (SA)
- Grazie Presidente.
Consigliere Grosjean, io le risponderò per quanto di mia
competenza rispetto a quanto lei ha richiesto attraverso questa
interpellanza, e ovviamente la parte legata alle ulteriori
richieste la lascio al mio collega o, eventualmente, ad un
approfondimento in commissione, perché questa forse è un po' la
logica. In realtà 40 giorni lavorativi sono serviti a mettere
insieme quello che si era deciso di fare in occasione
dell'approvazione della legge di bilancio...forse potevamo
mettercene meno, fare più presto, ma i tempi sono stati quelli,
perché l'Assessorato delle finanze ha dovuto raccogliere tutte le
informazioni e ha dovuto fare un complesso lavoro di raccolta dei
dati di tutte le strutture in merito appunto alle pratiche di
contributo a fondo perso presentate ai sensi delle leggi regionali
che sono sospese. Lei sa quanto sono stato dispiaciuto di dover, ma
tutto il Consiglio è stato dispiaciuto, di dover sospendere in quel
momento quelle leggi, però non c'erano le risorse finanziarie e non
si poteva fare altro.
Nella seduta di venerdì 7, quindi...e non perché c'era la sua
interrogazione, ma perché i tempi sono caduti in quell'ambito
lì...la Giunta regionale ha esaminato la deliberazione con la quale
si incomincia a dare una prima risposta a imprese e cittadini. Con
tale atto la Giunta ha proposto di ripartire i 20 milioni resi
disponibili dagli utili e dalle riserve delle società partecipate a
valere sul fondo di gestione speciale gestito dalla Finaosta, a
copertura di poco più del 50 percento del valore complessivo delle
pratiche di contributo già presentate che, a seguito di un
approfondimento, vanno a un totale di 38 milioni e 738 mila euro,
anziché 41 milioni che erano gestiti all'epoca.
La ripartizione lei la conosce, ma vale la pena ribadirla per
tutto il Consiglio: all'Assessorato del turismo e trasporti
l'importo assegnato è di 5 milioni e 50 mila; all'Assessorato
industria, artigianato, energia e attività produttive 1.281.000;
all'Assessorato delle opere pubbliche 1.611.000; all'Assessorato
agricoltura e risorse naturali 12.056.000. In questo modo andiamo a
garantire una iniziale copertura di tutte le domande di contributo
a fondo perso, presentate appunto nei diversi settori. Sono lieto
che il Presidente della II Commissione - che ha ricevuto la
delibera - abbia già convocato per lunedì mattina la commissione,
la quale andrà appunto ad approfondire alcune delle tematiche di
come verranno poi distribuite queste risorse.
La restante quota di contributo dovuta per queste domande, per
rispondere al terzo quesito che è poi la chiave ed era la risposta
che avevamo già dato all'epoca quando si è discussa la finanziaria,
sarà oggetto di finanziamento una volta che andremo a verificare le
reali disponibilità e i saldi di chiusura del Patto di stabilità
2014, da una parte, e a seguito del quale si dovrebbero liberare
delle risorse, e dall'altra dell'approvazione del rendiconto 2013
con l'utilizzo dell'eventuale avanzo di amministrazione libero da
vincoli. Questo è il percorso che intendiamo fare per dare risposte
conclusive a quell'annoso percorso dei 40 milioni di contributi a
fondo perso che non sono stati erogati. Grazie.
Président
- Pour la réplique, la parole au collègue
Grosjean.
Grosjean (UVP)
- Sì, mi fa piacere, appunto, come avevo
detto prima, vedere che questa prima fase è fatta, finalmente un
po' di respiro per il nostro mondo agricolo, ma non solo, perché
veramente c'è urgenza. Quindi lunedì mattina, anche se non faccio
parte, sarò anch'io in commissione ben volentieri, per vedere un
attimino come verranno redistribuiti questi soldi, sperando appunto
di vedere un inizio. Questa è sicuramente una situazione che - devo
darle atto - lei ha portato avanti, quindi qualcosa si muove. Non
so se poi l'Assessore all'agricoltura mi vorrà rispondere o ne
parleremo in altra sede...
Presidente
- Punto 31 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK