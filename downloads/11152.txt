Consiglio Regionale della Valle d'Aosta - Oggetto del Consiglio n. 2165 del 22 maggio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2165 del 22 maggio 1991 - Resoconto
OGGETTO N. 2165/IX Collegamento viario con il bacino del Lago
di Lolair.
(Interrogazione).
Presidente
Do lettura del testo della interrogazione
presentata dal Consigliere Riccarand:
Interrogazione Avendo ricevuto segnalazione in merito a
progetti di collegamento viario con il bacino del lago di Lolair,
in comune di Arvier;
Sottolineato il grandissimo pregio scientifico e naturalistico,
sia dal punto di vista botanico che faunistico, del biotopo del
lago di Lolair, da sempre oggetto di studi e ricerche;
il sottoscritto consigliere regionale del Gruppo Verde
Alternativo
interroga
I'Assessore all'Agricoltura, Foreste ed Ambiente Naturale per
sapere:
1) se le segnalazioni di cui trattasi rispondono al vero e se
non si ritiene inopportuno, data l'importanza
scientifico-naturalistica del biotopo in questione, tale
collegamento viario, procedendo invece al ripristino ed
all'ammodernamento della già esistente teleferica onde consentire
un più agevole trasporto della fienagione;
2) se non si ritenga opportuno istituire, nel bacino del lago di
Lolair, un oasi di protezione della flora e della fauna.
Presidente
Ha chiesto di parlare l'Assessore
all'Agricoltura, Foreste e Ambiente Naturale Lanièce, ne ha
facoltà.
Lanièce (DC)
Esiste un progetto presentato dal
Consorzio Miglioramento Fondiario Lolair e Plan Raffort, di
collegamento viario dato da una strada interpoderale, della
lunghezza di 955 metri, fra l'alpeggio di Lolair e l'esistente
pista del Plan Raffort. Il progetto è in avanzata fase
autorizzativa.
E' bene precisare che questa infrastruttura raggiunge i prati
del Lolair fermandosi a circa 200 metri dal laghetto.
Circa l'istituzione di un'oasi della flora e della fauna si
concorda in linea di principio; tuttavia dobbiamo tenere presente
che il laghetto è di proprietà privata e che la permanenza
dell'acqua in esso, con tutte le conseguenti particolarità
floro-faunistiche, è subordinata al mantenimento dell'attività
agricola svolta dagli stessi proprietari. Cioè questo laghetto è
alimentato dai ru di irrigazione dei prati; il giorno che fosse
abbandonata l'attività agricola, il lago si prosciugherebbe.
In merito all'attivazione della vecchia teleferica va ricordato
che non sono fra loro paragonabili per qualità e quantità i servizi
che possono essere resi dall'una e dall'altra infrastruttura.
Avrebbe un senso la scelta della teleferica se si fosse trattato di
effettuare ex novo un collegamento viario fra Lolair e la più
vicina località servita da una strada. Essendo stata realizzata la
pista di Plan Raffort, risulta essere esistente il tronco carrabile
più rilevante da un punto di vista economico, ambientale e
paesaggistico, dal quale diparte il segmento per Lolair.
Questa circostanza impone la scelta verso il collegamento
viario, escludendo la soluzione della teleferica, che oltre ad
essere quest'ultima solo parzialmente utile, dato il luogo, è di
estremo pericolo per il servizio degli elicotteri che operano nella
vallata, proprio in alternativa alla esecuzione di altre strade di
collegamento.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Mi dichiaro non soddisfatto della
risposta dell'Assessore, che mi sembra abbracci una tesi di
costruzione di questo tipo di strada senza sufficiente attenzione
rispetto al patrimonio rappresentato da questo lago, che ha delle
caratteristiche che devono assolutamente essere conservate.
La richiesta quindi che facciamo è di rivedere questo tipo di
scelta e di studiare approfonditamente la questione per non andare
a pregiudicare una zona ed un bacino che presenta degli elementi
notevolmente interessanti dal punto di vista naturalistico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK