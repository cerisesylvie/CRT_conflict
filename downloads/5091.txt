Consiglio Regionale della Valle d'Aosta - Oggetto del Consiglio n. 2156 del 9 luglio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2156 del 9 luglio 1986 - Resoconto
OGGETTO N. 2156/VIII - CHIUSURA ESTIVA DELLA PISCINA DI
VERRES. (Interrogazione).
PRESIDENTE
: Do lettura dell'interrogazione in oggetto
presentata dal Consigliere Baldassarre:
INTERROGAZIONE
Dopo il ritardo dell'inaugurazione della piscina di Verrès,
per motivi che restano ancora misteriosi, ora a distanza di soli
due mesi la discussa piscina ha chiuso "per ferie".
Infatti da mercoledì 18 giugno la piscina è chiusa al
pubblico, creando del malcontento tra la gente. Oltre alla scelta
sbagliata sul periodo di chiusura "per ferie" sembra che
addirittura esistano problemi di carattere tecnico.
Tutto ciò premesso il sottoscritto Consigliere
regionale
INTERROGA
l'Assessore al Turismo, Urbanistica e Beni Culturali per
conoscere:
1)
i motivi reali di tale chiusura che tanto malumore
hanno suscitato tra la gente;
2)
eventuali responsabilità dell'impresa che ha
portato a termine i lavori.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
L'interpellante chiede di conoscere i
motivi reali di tale chiusura che tanto malumore hanno suscitato
tra la gente e le eventuali responsabilità dell'impresa che ha
portato a termine i lavori. Il collega Assessore Fosson, mi dice
che è stata approvata una delibera per lavori urgenti da
effettuarsi nella piscina di Verrès, così come indicato nella
relazione che ho qui e che è stata predisposta da un tecnico dei
Lavori Pubblici.
Posso dire che la chiusura della piscina per un mese di ferie è
prevista per contratto, altrimenti bisognerebbe raddoppiare il
personale e questo avviene in tutti gli stabilimenti natatori.
Abbiamo ritenuto di dover chiudere dal 7-8 giugno sino al 7-8
luglio anche perché occorreva effettuare determinati lavori
ritenuti urgenti e richiesti, in modo particolare, dalla
Commissione di vigilanza. Abbiamo approfittato dell'occasione,
anche perché, tendenzialmente, durante l'estate i complessi
natatori coperti lavorano meno che durante le altre stagioni. Si
tratta, quindi, di una chiusura di normale routine (la stessa cosa
avviene negli stabilimenti costruiti e gestiti direttamente dalla
Regione: Aosta, Pré-Saint-Didier e Saint-Vincent), durante la quale
abbiamo approfittato per eseguire quei lavori urgenti sui quali ha
già relazionato l'Assessore ai Lavori Pubblici.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Assessore Borbey, io ti devo
ammirare per il modo in cui cerchi di arrampicarti come puoi. Devo
dire però che l'Assessore Fosson è stato forse più corretto perché
ci ha indicato i motivi della chiusura. Tu, invece, ci inventi
adesso la storiella della chiusura da effettuarsi necessariamente
una volta all'anno, quando conosci benissimo i veri motivi che sono
di natura tecnica e che ci sono stati spiegati questa mattina
dall'Assessore ai Lavori Pubblici, perché, insieme all'Assessore
Fosson hai proposto la delibera n. 4406.
I motivi tecnici ci sono, però non si tratta solo di questo,
altrimenti la piscina non sarebbe stata chiusa in un momento di
particolare affluenza turistica e quando la gente è più libera ed i
ragazzi non vanno a scuola. Ci sono altri periodi morti nei quali è
possibile chiudere la piscina senza grave danno per la
collettività. Si è scelta invece questa strada che procura anche il
piacere di leggere un cartello, che può anche essere considerato
caratteristico dagli eventuali turisti, affisso all'ingresso della
piscina con su scritto: "Chiuso per ferie".
I motivi erano ben altri, Assessore! Comunque non ha importanza
la risposta che tu mi hai dato, perché è importante quello che la
gente di quel Comune pensa di questa chiusura e questo articolo di
giornale ne è testimone: "Grosso malumore tra la gente per questa
chiusura!" Non ti leggo l'articolo perché penso che senz'altro
avrai avuto modo di scorrerlo.
Ritengo che si sia trattato di una scelta infelice e non voglio
ribadire quanto ho già detto all'Assessore Fosson e cioè che ci
troviamo di fronte ad una situazione particolare nella quale,
anziché mettere in mora l'impresa, noi la premiamo con un altro
appalto: "È nevicato ed è caduto. Dopo un mese ci siamo accorti che
non funzionava". Chissà che cosa succederà tra un anno, bisognerà
forse mettere un altro avviso con su scritto: "Attenzione: pericolo
di morte!" perché potrebbe crollare tutto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK