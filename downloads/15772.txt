Consiglio Regionale della Valle d'Aosta - Oggetto del Consiglio n. 2075 del 24 luglio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2075 del 24 luglio 1996 - Resoconto
SEDUTA ANTIMERIDIANA DEL 25 LUGLIO 1996
OGGETTO N. 2075/X Illustrazione e discussione delle leggi
relative all'assestamento del bilancio e al finanziamento di
spesa.
Presidente Ha chiesto la parola il relatore, Consigliere
Lanivi.
Lanivi (PVA) Se il Consiglio è d'accordo, leggerei le sintetiche
relazioni ai disegni di legge nn. 191, 192 e 193.
Sul primo, rendiconto generale della Regione per l'esercizio
finanziario '95, il risultato della gestione della competenza del
'95 evidenzia un avanzo di 9,967 miliardi a dimostrazione di un
sostanziale equilibrio delle risorse accertate con gli impegni
assunti. L'avanzo complessivo di amministrazione da applicare al
bilancio '96 ammonta a complessivi 186,429 miliardi ed è stato così
determinato: 43 miliardi dalle economie effettuate sui residui
passivi e dall'eliminazione dei residui impropri, 89 miliardi dalle
economie per perenzioni amministrative, 127 miliardi dalle economie
sulle previsioni finali di competenza, 36 miliardi dai minori
accertamenti sui residui attivi, 117 miliardi dalle minori entrate
sulle previsioni di competenza, infine dal miglioramento per
effetto dell'applicazione dell'avanzo di amministrazione alla
chiusura dell'esercizio '94.
É importante evidenziare il miglioramento che si è ottenuto
nell'erogazione della spesa; questo dato, con l'esclusione delle
contabilità speciali, si è attestato al 70,91 percento rispetto al
66,76 percento del '94 sul totale degli impegni, con punte del 91
percento per il settore alla sicurezza sociale e del 72 percento
per il settore della promozione sociale. Anche sul lato delle
entrate regionali si è operato con la dovuta celerità, infatti le
riscossioni sono pari all'84 percento degli accertamenti finali.
Per quanto riguarda lo stato patrimoniale si ritiene di segnalare
il consistente aumento del valore dei beni immobili, che passa dai
314 miliardi alla data del 31 dicembre 1994 agli attuali 548
miliardi. Ciò in parte è il risultato di una parziale rivalutazione
dei valori attribuiti alle unità immobiliari stesse sulla base
delle stime avviate dal competente servizio.
Per quanto riguarda il disegno di legge n. 192, la finanziaria,
con la legge finanziaria bis prevista dall'articolo 19 della legge
regionale di contabilità, presentata contemporaneamente alla legge
di assestamento di bilancio, si sono operate modifiche ed
integrazioni a disposizioni legislative, ivi compresa la legge
finanziaria regionale per il 1996, approvata unitamente al bilancio
di previsione dell'anno in corso in modo da consentire
all'Amministrazione regionale di far fronte alle effettive esigenze
di spesa.
Fra le variazioni di autorizzazione di spesa, articoli 1, 2, 4,
7 e 8, possiamo citare l'aumento di 10,4 miliardi per intervento
regionale in materia di agricoltura, di 3 miliardi per
l'acquisizione di immobili e di 2,150 miliardi per la realizzazione
del sistema funiviario fra Chamois e Antey-Saint-André. Si prevede
inoltre la riduzione dell'autorizzazione alla Giunta a
sottoscrivere aumenti di capitale della S.p.A. Digrava da 5
miliardi ad 1 miliardo e si approva una eventuale dismissione della
partecipazione finanziaria della Regione alla medesima società,
qualora tale partecipazione non risultasse più necessaria (articolo
3).
Si sono anche inserite disposizioni per consentire
l'applicazione del rinnovo del contratto di lavoro autorizzando la
Giunta a disporre le variazioni di bilancio, al fine di permettere
l'erogazione dei benefici previsti dallo stesso (articolo 5). Con
l'articolo 6 infine si dispone una riduzione di autorizzazione alla
contrazione di mutui passivi per un importo di lire 50 miliardi,
riducendo così l'indebitamento regionale e dando copertura delle
spese di riferimento con l'avanzo di amministrazione dell'esercizio
'95 applicato interamente al bilancio corrente. Le disposizioni
previste dalla legge che stiamo esaminando trovano ovviamente
regolare riscontro contabile nel provvedimento di assestamento del
bilancio corrente.
Sul disegno di legge n. 193, assestamento del bilancio di
previsione, con la legge di assestamento del bilancio regionale si
provvede:
1) alla determinazione dei residui attivi (articolo 1) e passivi
(articolo 2) dei precedenti esercizi sulla base dei risultati di
chiusura del conto consuntivo per l'esercizio '95;
2) all'applicazione dell'avanzo di amministrazione all'esercizio
'95, pari a lire 186,429 miliardi;
3) alla rettifica del fondo iniziale di cassa, 191,484 miliardi,
già iscritto per 30 miliardi in sede di previsione di bilancio
(articolo 3);
4) all'iscrizione di fondi relativi a trasferimenti dello Stato
non impegnati entro l'esercizio '95 (articolo 4); si provvede
inoltre a modulare sia in aumento che in diminuzione gli
stanziamenti di vari capitoli di bilancio sia di entrata (articolo
5) che di spesa (articolo 6) anche in relazione alle modifiche alle
vigenti disposizioni legislative disposte dalla legge finanziaria
bis, collegata al provvedimento che stiamo esaminando.
Per quanto riguarda la parte entrata, si evidenzia la riduzione
di 50 miliardi dell'indebitamento della Regione previsto in sede di
predisposizione di bilancio di previsione in complessivi 140,6
miliardi e l'iscrizione di maggiori introiti dovuti a: 7,35
miliardi relativi alle quote fisse di ripartizione delle tasse di
circolazione; 1 miliardo relativo all'assegnazione di fondi
comunitari per il miglioramento e l'efficienza di strutture
agrarie; infine al contributo annuo previsto dal recente contratto
di Tesoreria che gli istituti tesorieri si sono impegnati a versare
alla Regione per attività sociali, assistenziali, culturali e
sportive.
Per quanto riguarda la parte spesa, le variazioni più
significative riguardano: la diminuzione delle quote di
ammortamento dei mutui ridotti in entrata per 6,489 miliardi,
l'aumento dello stanziamento per far fronte al maggiore onere per
il personale docente dovuto all'applicazione dell'articolo 2 della
legge n. 335/95 di riforma del sistema pensionistico, pari a 32,278
miliardi, l'iscrizione delle risorse per la realizzazione della
discarica di tipo 2b, pari a 4 miliardi di lire, l'adeguamento dei
fondi di riserva per la riassegnazione di residui perenti in
seguito alla revisione degli stessi in chiusura del bilancio '95,
infine l'iscrizione delle somme necessarie per il rimborso allo
Stato per tributi indebitamente riscossi sul territorio valdostano
e trasferiti a suo tempo alla Regione, conguagli fiscali IVA,
IRPEF, eccetera.
Si dà atto che, dalle ore 12,27, presiede il Vicepresidente
Aloisi.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Per integrare con alcune considerazioni ed
alcuni dati l'introduzione a questi tre provvedimenti che sono
importanti, in quanto il primo rappresenta la fotografia
finanziaria e contabile dell'esercizio passato, il secondo modifica
gli articoli di leggi di spesa in funzione dell'assestamento e
della variazione di bilancio, che è contenuta nel terzo
provvedimento.
Qualche considerazione sul consuntivo. Mi sento di dire a questo
Consiglio che il conto consuntivo dell'esercizio '95 rappresenta la
fotografia di un'organizzazione a posto, se fosse un'azienda si
direbbe di un'azienda sana. Cosa si è verificato in sostanza nel
'95? A consuntivo registriamo un incremento delle entrate rispetto
anche a quelle previste in sede di predisposizione di bilancio
previsionale, registriamo un incremento della percentuale di
risorse impegnate rispetto a quelle disponibili rispetto all'anno
precedente, registriamo una riduzione dei debiti, perché in
sostanza sono debiti i residui passivi, registriamo un incremento
dei crediti, tali sono i residui attivi.
Questo insieme di fattori concorre a portare il risultato
finanziario del documento consuntivo alle cifre che sono esposte
nella legge, cioè a 186 miliardi di avanzo finanziario, tenendo
però conto del risultato di competenza, che è un risultato di
sostanziale equilibrio, cioè su 1800 miliardi circa di risorse
effettive c'è un differenziale effettivo di 7 miliardi circa,
quindi un sostanziale pareggio.
Vediamo più in dettaglio quelle che sono queste quattro
dinamiche. Primo dato, l'incremento delle entrate, quelli che in
un'azienda sono i ricavi: accertiamo 1590 miliardi di entrate nel
'95 contro 1471 miliardi del '94, di cui però 60 erano mutui,
quindi erano a titolo di debito, mentre invece in queste entrate
accertate al '95 questo non è presente.
Il primo dato da tenere in considerazione è che le entrate
effettive accertate nel '95 rispetto all'anno precedente al netto
dei mutui sono 180 miliardi circa in più, quindi è quasi il 13
percento in più. É una performance che sicuramente è stata
determinata da un andamento diverso del sistema economico, che
conferma quindi una ripresa del sistema economico e che in parte è
da ascrivere a misure di politica economica e industriale della
Regione, che hanno consentito anche la produzione di base
imponibile.
In effetti, se andiamo a confrontare i dati relativi ad alcune
poste di entrata legate ai tributi, quindi alla fiscalità, vediamo
che: l'IRPEF chiude con 294 miliardi contro i 270 dell'anno
precedente, quindi 24 miliardi in più; l'IVA chiude con 172
miliardi circa contro i 160 dell'anno precedente, quindi il 7,5
percento in più; le imposte di fabbricazione, legate anche
all'attività di alcune importanti aziende in Valle, chiudono con 38
miliardi contro i 32 dell'anno prima, 24,6 contro i 22 dell'anno
prima, quindi con tassi di crescita superiori alle due cifre.
In sostanza, abbiamo un totale delle entrate derivanti da
compartecipazioni che passa dai 1066 miliardi accertati nel '94 a
1112 miliardi. In aggiunta evidenzierei anche il dato positivo sui
tributi propri, che è da ascrivere principalmente alla gestione di
Saint-Vincent, che contro i 150 miliardi del '94 ha prodotto 10
miliardi in più, cioè 160 miliardi per l'esercizio '95.
Quindi, una buona performance delle entrate, come dicevo prima.
Malgrado ciò, registriamo un aumento della percentuale di risorse
utilizzate, cioè non solo la dinamica è stata superiore alle
aspettative, ma sul fronte delle spese siamo stati in grado di far
fronte con efficienza a questa performance.
Se confrontiamo il dato della percentuale di spese impegnate sul
totale, quindi sul totale delle previsioni di entrata nel '95,
vedete da una delle tabelle allegate alla relazione che questa
percentuale è del 94,85 percento, cioè sono state impegnate
sostanzialmente il 95 percento delle risorse a disposizione, contro
il dato dell'anno precedente che era 88,56 percento sul consuntivo
del '94. Si tratta di un salto significativo di quasi sette punti,
che sulle cifre di cui stiamo parlando costituiscono un fattore di
indubbia rilevanza.
Per quanto riguarda le spese, abbiamo impegni finali accertati
per 1580 miliardi contro impegni finali del consuntivo '94 di 1515
miliardi, ovvero 65 miliardi in più, pari al 4,3 percento.
Veniamo adesso all'aspetto più complesso, che è quello che poi
conduce all'effettivo risultato finanziario, che è la dinamica dei
residui. Ho sintetizzato in apertura per rendere meglio
comprensibile quello che è successo che tale dinamica si sostanza
in una riduzione dei residui passivi e in un mantenimento e in un
lieve incremento dei residui attivi, quindi riduzione dei debiti e
incremento dei crediti.
Per quanto riguarda i residui attivi, quelli accertati nel '95
sono 633 miliardi contro 694 dell'anno precedente, quindi c'è stata
una lieve diminuzione; ma mettiamo subito un segno alla pagina
perché qui dovremo fare un collegamento con il risultato di cassa.
Però la dinamica dei residui è interessante, nel senso che nello
stock complessivo dei residui attivi quelli riscossi nel '95 sono
ben 829 miliardi, da confrontare con i residui attivi riscossi nel
'94, che erano di 578. Quindi la capacità di incassare i crediti
dell'Amministrazione nel 1995 si è accresciuta e può essere
quantificata in un 43 percento in più, tenendo conto che i due
stock di residui erano abbastanza analoghi. La differenza fra i
nuovi residui attivi creati nel '95 e i residui riscossi nel '95 è
un saldo negativo di quasi 200 miliardi; pertanto abbiamo
migliorato la posizione di 200 miliardi contro una situazione nel
'94 che era di più 116, cioè si erano creati più di quanti sono
stati riscossi.
Per quanto riguarda la dinamica dei residui passivi, cioè dei
debiti, accertiamo nel '95 nuovi residui passivi per 482 miliardi
contro il dato analogo del '94 di 535, qui abbiamo la situazione
opposta, cioè abbiamo una creazione di residui passivi inferiore di
oltre il 10 percento rispetto all'assestato e al consuntivo
dell'anno precedente, di cui pagati nel '95 537 contro i 361
dell'anno precedente, quindi una capacità di smaltimento dei debiti
superiore all'anno precedente.
Alla dinamica composta di questi due fattori, che sono
apparentemente in equilibrio contabilmente, va aggiunto il saldo di
cassa di 196 miliardi. Cosa significa? Significa che al 31 dicembre
1995 in Tesoreria giacevano 196 miliardi di lire; queste risorse
però sapete che in base alla legge sulla Tesoreria unica non
possono stare presso il nostro conto, ma devono essere se non per
un 3 percento riversate su un contro presso il Ministero del
tesoro, il famoso conto della Tesoreria unica.
Pertanto queste risorse sono a tutti gli effetti da considerare
come dei residui attivi, cioè il 2 gennaio questi fondi sono stati
accreditati sul conto del Ministero del tesoro e quindi se fosse
successo questo il 28 o il 29 dicembre, questi sarebbero stati 196
miliardi di residui attivi in più, cioè di crediti in più. Ecco la
ragione effettiva per cui possiamo parlare di una gestione di
competenza in equilibrio e di una gestione finanziaria in cui i
crediti sono aumentati e i debiti sono diminuiti, e questo dà un
saldo finanziario rilevante.
In aggiunta mi sia consentito fare un'ultima considerazione su
questo aspetto. Nel lavoro di rilevazione dei residui passivi è
stato mandato in perenzione un ammontare di residui passivi pari a
90 miliardi circa. Ora, il significato dell'invio a perenzione dei
residui passivi è importante che sia chiaro: quando si esaminano i
residui passivi, alcuni risultano inesistenti e quindi vanno in
economia e sono un'effettiva riduzione di residui, altri invece
vengono mandati in perenzione e quindi risultano come non più
debiti, ma sono invece dei debiti a tutti gli effetti differiti nel
tempo che l'Amministrazione mantiene e nei confronti dei quali
bisogna costituire un apposito fondo di riserva a copertura, perché
nel momento in cui i creditori vengono a vantare diritti su queste
poste, la Regione deve essere attrezzata per avere la possibilità
di soddisfarli.
Ecco che allora va considerato che una parte di questo avanzo
finanziario è da attribuirsi a questo fenomeno e, a mio modo di
vedere, correttamente, la proposta di assestamento tiene conto di
questo, destinando una parte importante di questo avanzo
finanziario a copertura di questa massa aggiuntiva di residui
perenti che è venuta determinandosi.
In sintesi, due parole su quelle che sono le destinazioni per
grandi blocchi di questo avanzo finanziario. Questo avanzo
finanziario, come dicevo, per circa 50 miliardi va a coprire questi
90 miliardi aggiuntivi di residui perenti, per circa 50 miliardi
trattandosi di avanzo finanziario va a compensare le previsioni di
entrata per il '96 coperte da mutui, e voi sapete che la parte
entrata del bilancio di previsione aveva una parte di entrate che
non erano entrate proprie ma erano entrate a titolo di debito, e
non c'era solo il mutuo a pareggio, c'erano mutui specifici; ora,
50 miliardi di queste risorse vengono annullate facendo una
compensazione con parte dell'avanzo, in particolare il mutuo per
l'intervento sull'area Cogne, il mutuo di 15 miliardi per Aosta
capitale e 10 miliardi degli 80-90 previsti per il mutuo a
pareggio. Quindi 100 miliardi di questo avanzo vanno a coprire
aspetti meramente finanziari.
La restante parte, 85-86 miliardi, è ripartita su due grandi
blocchi; il primo blocco è di spese imprevedibili e obbligatorie
che si sono verificate da ottobre '95 ad oggi, e sono: 32 miliardi
per il fondo di previdenza degli insegnanti - si è modificata una
norma che rende obbligatori i versamenti per questa posta -, la
quantificazione purtroppo è questa e ce la porteremo dietro negli
anni, per cui per il '97 se vogliamo fare un confronto corretto
sulle spese di funzionamento della scuola dovremo tener conto di
questa variazione; 11 miliardi che sono invece il risvolto della
medaglia dei 9/10, cioè noi incassiamo i 9/10 dei tributi quando
questi sono dovuti dal cittadino all'amministrazione finanziaria,
ma quando invece ci sono i crediti di imposta e il cittadino riceve
dall'Amministrazione quello che ha impropriamente versato, anche i
nostri 9/10 vanno restituiti all'Erario, e quindi 11 miliardi sono
la restituzione richiesta dal Ministero delle finanze per questi
rimborsi che hanno fatto. Resta una effettiva capacità di circa 42
miliardi, che costituiscono la vera variazione di bilancio che
proponiamo con la terza delle tre leggi oggi in discussione, su cui
mi riservo di intervenire più puntualmente per alcuni aspetti
specifici in sede di chiusura di discussione generale.
Vi sono stati presentati, oltre a quelli che sono stati
presentati in commissione e che trovate negli allegati al disegno
di legge, due ulteriori emendamenti: uno alla finanziaria bis e uno
alla variazione di bilancio, che in via del tutto eccezionale sono
presentati dall'Assessore al bilancio in questa fase e che sono
stati adottati e proposti su richiesta dell'Assessore all'industria
per un fabbisogno finanziario imprevisto nel momento in cui si
stava confezionando la variazione, legato alla discussione che è
stata fatta ieri sulla Zincocelere in relazione ai fondi per la
formazione. Questo non dà origine a modifiche nel totale della
variazione, ma vengono sostituiti due interventi consentendo così
di dotare il capitolo sulla formazione professionale di quel
miliardo e mezzo ritenuto necessario per dare corso alla
convenzione ratificata ieri dal Consiglio.
Presidente É aperta la discussione generale.
Ha chiesto la parola il Vicepresidente Viérin Marco.
Viérin M. (PpVA) Questo rendiconto dell'esercizio '95 ci
presenta una situazione certamente migliorata nella gestione
complessiva dei residui - come già diceva l'Assessore alle finanze
- sia passivi che attivi, anche se rimangono ancora molto alti,
oltre 800 miliardi. Il rapporto fra spese correnti, 58,15 percento,
e spese di investimento ha avuto una positiva inversione di
tendenza rispetto al '94, dove questo rapporto era del 62,43
percento, ma si è ancora lontani dai risultati del '93, dove si
erano conseguiti dei risultati migliori e questo rapporto era a
55:71.
L'avanzo di amministrazione per 186 miliardi è dovuto per la
gran parte a miglioramenti dei residui passivi, 132 miliardi contro
i 36 miliardi degli attivi, per una differenza di 96 pari a circa
il 52 percento dell'avanzo di amministrazione; quindi una maggiore
pulizia fra le somme impegnate che non sono state spese.
Una preoccupazione viene invece dall'aumento dei residui perenti
rilevabili dal conto patrimoniale, che passano da 141 miliardi
dell'esercizio '94 agli attuali 160 miliardi; oltretutto sappiamo
che a livello matematico questi residui anziché 160 avrebbero
potuto essere anche di più, è stata fatta una scelta
dell'Amministrazione che ritengo corretta sotto un certo punto di
vista. La preoccupazione viene da questo forte avanzo di
amministrazione che, come ribadiva l'Assessore, solo per 42
miliardi verrà ridestinato in senso pratico al reale assestamento
di bilancio.
Quindi, se si può affermare che per l'aspetto prettamente
contabile l'Assessore al bilancio e gli uffici competenti hanno
dimostrato di aver raggiunto alcuni obiettivi, altrettanto non si
può dire per l'attività di vari assessorati, in modo particolare
per quello dell'industria, commercio e artigianato e in senso
generale nel campo dello sviluppo economico dove, a fronte di 214
miliardi di spesa per investimenti, sono state effettuate spese
correnti per ben 114 miliardi. Secondo noi questo rapporto non è
sintomo di buon andamento, perché se per fare investimenti si
debbono sostenere spese correnti pari al 50 per cento c'è qualcosa
che non funziona.
É vero, Assessore, che ci sono alcune cose che possono essere
giustificate, però è molto forte questo rapporto. Contesto comunque
in questo passaggio il fatto che ci sia una migliore attività
economica per i 180 miliardi di maggiore entrata, dovuti a IRPEF,
IVA, imposte di fabbricazione, Casinò, eccetera. Dico che una parte
di questo aumento è dovuto all'inflazione, agli aumenti salariali e
ad altre cose, non deriva solo da un reale miglioramento
dell'attività economica, anche perché possiamo constatare che
questo miglioramento sul territorio della Valle d'Aosta non sta
avvenendo.
Purtroppo un bilancio consuntivo così strutturato non permette
di valutare la reale efficacia ed efficienza della produttività
dell'intervento pubblico; infatti, la sua predisposizione è ancora
affidata esclusivamente a tecnici dell'Assessorato alle finanze,
che hanno come dovere d'ufficio il rispetto della normativa del
bilancio pubblico, che non prevede di evidenziare il reale
risultato dell'intervento pubblico nei vari settori, non
permettendo di conseguenza una vera e reale analisi sotto il
profilo costi e benefici, tramite i quali si potrebbe veramente
verificare se c'è stato un miglioramento dell'attività economica e
della situazione economico-produttiva in Valle.
Ad esempio, quali sono stati gli effetti dell'intervento della
Regione sul settore occupazionale? Quanti sono oggi gli occupati e
quanti i nuovi posti di lavoro rapportati agli investimenti
destinati ai vari settori? Per ogni nuovo occupato quante sono le
risorse finanziarie destinate? Ebbene, tutti questi dati non
possiamo desumerli da questo bilancio, ma non per colpa
dell'Assessore o degli uffici competenti, ma proprio per la
normativa vigente che non impone queste analisi economiche.
Solo con questi dati si potrebbe quindi fare un'analisi chiara,
perché se questi dati ci dimostrassero, Assessore, che abbiamo
speso circa le stesse risorse degli anni passati, mentre la
disoccupazione è più che raddoppiata, le deduzioni sarebbero almeno
due: uno spreco nella finalizzazione degli investimenti oppure una
miopia e un'incapacità nella programmazione. Se invece le risorse
destinate fossero addirittura superiori agli anni passati, la cosa
sarebbe ancora più grave.
Quindi abbiamo veramente bisogno di un bilancio consuntivo che
permetta di non giocare con i numeri secondo convenienza, ma che
sia un costante termometro per misurare l'utilità della presenza
pubblica nei vari settori economici e sociali. Oggi la domanda che
dovremmo porci come amministratori regionali è se siamo ancora
utili e propositivi per i settori dell'economia e dell'occupazione.
Ebbene, potremo ancora essere utili, certamente indispensabili
anche, ma non in una gestione come quella degli ultimi anni dove a
fronte di un costante mantenimento e crescita delle risorse
finanziarie disponibili questa maggioranza non riesce a costruire
un vero e reale intervento a favore della grave crisi economica e
occupazionale in atto, che è la cosa più preoccupante che vediamo
oggi in Valle d'Aosta. Anche nel disegno di legge di assestamento
della legge finanziaria non vediamo una propulsione in questo
senso, cioè nell'utilizzo reale dei 42 miliardi.
Mi riservo di intervenire successivamente nella dichiarazione di
voto per fare altre considerazioni, dopo aver ascoltato anche i
colleghi.
Presidente Ha chiesto la parola il Consigliere Lanièce.
Lanièce (GA) Il conto consuntivo rappresenta uno strumento
fondamentale per la gestione dell'azienda Regione, è quindi un atto
che permette al Governo regionale di fare il punto della situazione
economico-finanziaria, verificando concretamente cosa è successo
nella gestione annuale del bilancio. Ed è proprio su questo che
dovrebbe incentrarsi il dibattito in Consiglio regionale per dare
orientamenti utili per l'impostazione delle gestioni future.
Purtroppo non è consuetudine di questo Consiglio e delle sue
commissioni dedicare tempo sufficiente all'analisi dettagliata del
conto consuntivo, che invece meriterebbe maggiore attenzione
rispetto anche alla stessa discussione del bilancio di previsione,
poiché è pressoché inutile approvare il preventivo se poi non si
vaglia il modo in cui sono state realizzate le previsioni, tanto
più che il consuntivo rappresenta la fotografia reale della
gestione del bilancio regionale da parte della Giunta.
Quali sono gli elementi che emergono dal consuntivo 1995? Per
quanto concerne le entrate, occorre sottolineare che a fronte di
una previsione iniziale di entrate di circa 2316 miliardi e di una
previsione definitiva di circa 2455 miliardi si sono avuti
accertamenti finali di entrate pari a 2339 miliardi, con una
evidente differenza.
Analizzando brevemente alcune voci di entrata, si vede che al
capitolo 1300, relativo alle quote fisse di ripartizione del
gettito IVA, abbiamo minori entrate sulle previsioni finali di
circa 78 miliardi. Inoltre nel titolo IV delle entrate, relative
alle entrate derivanti da alienazione di beni patrimoniali, da
trasferimenti di capitale e rimborso crediti, a fronte dei 9
miliardi di previsione di competenza il totale dell'accertamento è
di circa 3,5 miliardi, che rappresenta quindi un terzo di quanto è
preventivato.
Questi sono alcuni esempi in cui viene messo in evidenza che in
sede di bilancio di previsione sono state fatte delle previsioni
non perfette, che hanno fatto sì che siano state gonfiate le
entrate che poi non sono state effettivamente riscosse.
Per quanto riguarda le spese, si vede che a fronte di una
previsione iniziale di spesa di circa 2316 miliardi e di una
previsione definitiva di 2455 miliardi, si sono avuti impegni
finali di spesa pari a 2329 miliardi. Anche qui, analizzando alcune
spese, si può verificare ad esempio che vi è stata una notevole
diminuzione nell'ambito del trasferimento dei fondi agli enti
locali pari a circa 23 miliardi rispetto alle previsioni, questo in
contrasto con il tanto auspicato decentramento o meglio federalismo
fiscale.
Nel capitolo 33665 si possono notare 15 miliardi in meno, questo
è il capitolo che riguarda gli interventi finalizzati alla
riqualificazione della città di Aosta, che dimostrano che è ancora
molto lontana la strada per giungere ad una Aosta capitale, come si
parla spesso soprattutto durante il bilancio di previsione.
Nell'ambito dell'Assessorato all'industria si può vedere che ci
sono state delle economie di impegni su previsioni finali e residui
passivi di 4,6 miliardi per quanto attiene al totale degli
interventi promozionali per l'industria, di 3,2 miliardi per quanto
attiene gli interventi promozionali per l'artigianato e di 2,9
miliardi per quanto riguarda gli interventi di valorizzazione delle
risorse energetiche.
Penso che questi siano tre punti fondamentali, che sono la base
di un intervento, se si vuole davvero intervenire a fondo nel
settore industriale valdostano. Penso agli interventi promozionali
per l'industria e per l'artigianato, penso al famoso problema del
piano energetico, se ne parla sempre in quest'aula ma fino adesso
non abbiamo visto nulla di concreto e queste economie di impegni di
spesa dimostrano che quando si fa un bilancio di previsione, si
tende a fiorire tale bilancio parlando di impegni importanti, ma
poi a consuntivo si deve riscontrare che tali impegni erano solo
sulla carta e che probabilmente il piano energetico passerà prima
in televisione a "Chi l'ha visto?" piuttosto che passare in
Consiglio regionale.
Sempre nell'ambito delle spese si può vedere, ad esempio, che vi
è un'economia di spesa di circa 5,5 miliardi nell'ambito degli
interventi promozionali per il turismo; anche questo è un settore
molto importante se vogliamo rivalutare la nostra regione, tenuto
conto della valenza turistica della Valle d'Aosta e soprattutto se
vogliamo diventare concorrenti forti del Trentino Alto Adige.
Quindi anche qui, rispetto alle previsioni, vi è stata una
diminuzione dell'impegno di spesa.
La stessa cosa vale per gli interventi nel settore dei
trasporti, dove si registrano 2,6 miliardi in meno; anche qui
sembra quasi che qualcuno si voglia sempre far bello durante il
bilancio di previsione parlando di mega-interventi, ma alla fine
vediamo che la maggior parte dei soldi vengono spesi per incarichi
e non per valorizzare o intervenire a fondo nell'ambito dei
settori.
Un altro elemento importante è che nell'ambito delle spese per
la formazione professionale vi sono state economie di impegni su
previsioni finali dei residui passivi per un totale di 10 miliardi:
anche questo mi sembra un importo esagerato, tenuto conto
dell'importanza degli interventi per la formazione professionale.
Sono interventi fatti ad hoc per dare ai cittadini valdostani
quella formazione professionale utile e necessaria per l'attività
lavorativa. Quindi anche qui c'è una grossa differenza fra quanto
previsto nel bilancio di previsione e quanto, di fatto, abbiamo
appurato nel conto consuntivo.
Facendo un'analisi assessorato per assessorato, si può vedere
che nell'ambito dell'Assessorato all'agricoltura ci sono 16,4
miliardi di economie con circa 14 miliardi di residui perenti
eliminati; se si fa un raffronto con le previsioni finali di cassa
si hanno circa 44 miliardi in meno rispetto a quanto previsto.
Nell'ambito dell'Assessorato all'industria, usando sempre gli
stessi parametri abbiamo 11,6 miliardi in meno di economie e 47
miliardi in meno rispetto alle previsioni di cassa.
Questo vale anche per gli altri assessorati, quindi anche per
quello del turismo con 11 miliardi in meno, per la sanità dove ci
sono 24 miliardi di economie, 4,4 miliardi di residui perenti
eliminati e 51 miliardi in meno rispetto alle previsioni di
cassa.
Per quanto riguarda l'Ambiente, vi sono 3 miliardi in meno di
economie, 14 miliardi per quanto riguarda le previsioni di cassa e
7 miliardi per quanto riguarda i residui perenti eliminati; bisogna
tener conto però che lo scorso anno questi residui perenti erano di
2,7 miliardi, per cui c'è stata una triplicazione di residui
perenti eliminati.
Per quanto riguarda i residui attivi e passivi, se si può in una
prima analisi parlare di un miglioramento della gestione dei
residui, bisogna però far notare che questo miglioramento avviene
sempre grazie ad un'accurata opera di ripulitura di antichi residui
che sono stati eliminati per perenzione, anche se è in parte sempre
forte il processo di formazione di nuovi residui.
Giustamente prima l'Assessore parlava di un miglioramento
rispetto al consuntivo dell'anno scorso, dicendo che sia per i
residui attivi che per i passivi si poteva verificare un
miglioramento; però bisogna tener conto che non solo bisogna
confrontare i residui riscossi e quelli nuovi, ma bisogna tener
conto anche che ad esempio nel '94 per quanto riguarda i residui
attivi sono stati eliminati 7 miliardi perché inesigibili o
insussistenti, mentre quest'anno sono stati eliminati 36 miliardi.
Anche questa è una cosa di cui bisogna tener conto quando si fa la
sommatoria.
La stessa cosa vale per quanto riguarda i residui passivi: nel
'94 c'era stata un'eliminazione per perenzione di 65 miliardi, nel
'95 è stata di 89 miliardi. Anche di questo c'è da tener conto
quando si parla del miglioramento rispetto agli anni
precedenti.
Per quanto riguarda sempre la gestione dei residui passivi per
assessorato, si può notare che la percentuale di pagamento rispetto
al carico iniziale di residui è in parte bassa, è del 35-40
percento, soprattutto negli Assessorati ai lavori pubblici ed
ambiente, mentre le perenzioni sono alte, fra il 12 e il 15
percento, soprattutto negli Assessorati ai lavori pubblici,
all'agricoltura, mentre per l'Ambiente la percentuale raggiunge
livelli molto alti, pari a 35,7 percento.
Nel ribadire l'importanza di un maggiore e necessario
approfondimento di questo consuntivo, che penso sia l'atto politico
più importante che passa in Consiglio, invito l'Assessore a
prendere in considerazione in futuro la possibilità di dare
maggiore spazio a tale documento attraverso una maggiore analisi
sia in sede di commissione che in sede consiliare, in modo che con
un'analisi pagina per pagina si possa meglio valutare quella che è
stata la gestione di bilancio da parte del Governo regionale.
Questo andrà sia a favore della maggioranza, che potrà dimostrare
il suo operato, sia a favore della minoranza, che potrà avere
ulteriori delucidazioni in merito ai vari capitoli, ai vari impegni
di spesa e alle varie entrate.
Ferma restando questa richiesta di maggiore attenzione per il
conto consuntivo, tenuto conto anche del valore politico del voto
dato al consuntivo, e tenuto altresì conto di quanto detto
precedentemente, il mio voto sarà contrario.
Presidente Ha chiesto la parola il Consigliere Tibaldi.
Tibaldi (Ind) Premetto subito le difficoltà, che non ho mai
disconosciuto di avere, nell'affrontare con cognizione di causa i
documenti contabili che ci vengono proposti dall'Assessorato al
bilancio, dal momento che ci sono movimentazioni finanziarie che
non sono di facile comprensione da parte di tutti ed io sono fra
quelli che hanno queste difficoltà, pertanto faccio questa doverosa
premessa.
Tuttavia questo non mi impedisce di trarre, con piccole
valutazioni elementari, alcune conclusioni che possono essere, se
non sotto il profilo strettamente contabile, quanto meno sotto il
profilo politico, di suggerimento e di commento a questo documento,
che giustamente è da ritenersi politicamente importante perché
consente di verificare se l'azione politica promessa tende verso le
direzioni previste oppure da esse si discosta.
Il consuntivo '95 è importante anche perché è un esame di metà
legislatura, dove si può verificare in che misura i propositi
vengono perseguiti, oppure non vengono perseguiti, dal Governo
regionale.
Un'altra piccola premessa è riferita alla Valle d'Aosta, che
deve essere considerata in un quadro più ampio: quello
dell'appartenenza all'Italia; quindi una regione italiana che segue
- o subisce - le variazioni congiunturali favorevoli o sfavorevoli
che riguardano il Paese nel suo complesso.
A parte i cenni trionfalistici di cui abbiamo visto recentemente
parlare tutti gli organi d'informazione in merito ad un'inflazione
che sembra essere in discesa, ad un'inflazione che qualche giornale
in maniera un po' ardita e soprattutto ipocrita ha detto che da
vent'anni a questa parte si è ridotta notevolmente, bisogna tener
presente che in realtà l'economia italiana è fortemente frenata
soprattutto dall'inizio del '96, per cui questi cenni
trionfalistici che fanno da corollario e da megafono a quello che è
stato l'insediamento del Governo Prodi devono essere valutati con
maggiore attenzione e con maggiore prudenza. Questa inflazione
significa sostanzialmente che siamo in piena recessione, perché nel
nostro Paese stanno scemando i consumi a seguito della sensibile
diminuzione della disponibilità finanziaria dei singoli soggetti
economici, in primis le famiglie, rispetto agli anni
precedenti.
Di fronte a questo trionfalismo che, ripeto, è fortemente
ipocrita perché tende ad addormentare la popolazione su quello che
è il reale andamento dell'economia italiana, si colloca anche un
altro dato importante: è il debito pubblico, che purtroppo sta
costantemente lievitando, e dico purtroppo perché, come tutti
sapete, il debito pubblico dovrebbe diminuire anche a fronte delle
vendite notevoli che sono state fatte dallo Stato italiano, delle
cessioni di enti come la COMIT, la Credit o l'INA, che avrebbero
dovuto cominciare ad alleviarne il peso, mentre in realtà questi
"interventi terapeutici" non sembrano aver dispiegato assolutamente
i loro effetti.
Rimangono ancora due gioielli: l'ENEL e la STET. Certo che se il
trend di risalita dell'economia italiana nella compagine
internazionale sarà di questo livello, siamo malmessi.
Quindi fra il debito pubblico, di cui l'entità gravosa viene
assolutamente sottaciuta, e il trionfalismo ipocrita
sull'inflazione, non vorrei che la popolazione e soprattutto le
famiglie fossero narcotizzate da quello che è il potere e da quella
che è l'informazione di potere che sta dilagando fortemente nel
nostro Paese.
C'è da fare un'altra serie di valutazioni, oltre a quelle sul
peggioramento del debito pubblico e sull'inflazione in apparente
diminuzione, c'è da fare un ragionamento sulla crescente
immigrazione che abbiamo nel nostro Paese e che riguarda anche la
Valle d'Aosta, e sui disagi sociali che conseguentemente
l'immigrazione comporta. Immigrazione che si traduce in necessità
di nuovi posti di lavoro e nuove fonti di sostentamento anche per
coloro che entrano nel nostro Paese; necessità che non trova
risposta né dalle parti politiche né dalle parti sociali ed
economiche per il semplice fatto che all'aumento di produzione e di
valore aggiunto, non corrisponde purtroppo un aumento di
occupazione.
Come si innesta la Regione nel contesto italiano? Possiamo dire,
se consideriamo le regioni venti sorelle, che la Valle d'Aosta può
essere considerata un nano dal punto di vista politico e
geografico, ma senz'altro un gigante dal punto di vista delle
disponibilità finanziarie. L'analisi contabile che ha fatto
l'Assessore contempla anche cenni di miglioramento rispetto al
passato e penso che non possa essere smentita dai dati che ci sono
stati forniti. Sarebbe ipocrita da parte nostra dire che il
miglioramento non c'è stato; almeno io personalmente mi sento di
riconoscere all'Assessore che un effetto migliorativo da un punto
di vista contabile. Ma, ripeto, non bisogna disconoscere che la
Valle d'Aosta ha un grande vantaggio rispetto ad altre regioni, e
questo grande vantaggio che permarrà finché non si comincerà ad
entrare in maniera seria e concreta nel grosso capitolo delle
riforme istituzionali, cioè finché non si avvierà quel processo di
riforma dello Stato in senso federale che andrà ad incidere sugli
equilibri finanziari fra Stato e regioni e fra regioni e
regioni.
In particolare, prossimamente verrà insediata la Commissione
bicamerale, che rappresenta una terza esperienza e che sarà -
presumo - un palliativo, una messa in scena per far vedere che
qualcosa si cerca di fare, ma in realtà questa volontà di fare le
riforme scarseggia fortemente da tutte le parti, ed andrà già bene
se alla fine la Commissione bicamerale riuscirà a sformare una
legge elettorale che accontenti la maggioranza dei partiti.
A parte questa parentesi, vorrei fare alcune considerazioni sul
consuntivo nel senso più stretto del termine. Il consuntivo della
Valle d'Aosta presenta da un punto di vista contabile segni più
positivi rispetto al passato, rispetto al '94 soprattutto, tenendo
conto però che il '95 è stato un anno di congiuntura favorevole
mentre il '96 si è aperto all'insegna della recessione e di
un'economia in forte rallentamento.
Il gettito tributario per quanto riguarda le grandi imposte ha
dato qualche segnale in più, l'IRPEF più 24 miliardi e l'IVA più 12
miliardi, però teniamo conto anche dell'IRPEG che è scesa di 8
miliardi abbondanti, quindi nei grandi gettiti va considerata anche
l'IRPEG ed ha un segno negativo.
Negativo anche l'andamento delle spese: le spese correnti, nel
consuntivo '95, si attestano a 914 miliardi, quasi 50 miliardi in
più rispetto a tre anni fa. Ciò significa che in questo triennio il
comparto amministrativo e la relativa spesa hanno subito
un'ulteriore dilatazione con un aggravio di quasi 50 miliardi,
mentre gli investimenti che sono totalizzati in 658 miliardi a
consuntivo '95 sono in flessione rispetto a quanto previsto in
bilancio: ci sono 35 miliardi in meno rispetto a quanto previsto
nel preventivo, e ammontavano a ben 690 miliardi nel 1992, quindi
40 miliardi in meno rispetto a tre anni fa. Il discorso non deve
essere solo quantitativo, ma deve essere anche qualitativo, e
proprio in forza di quest'analisi di qualità penso che la filosofia
di intervento della Regione non sia mutata un granché rispetto al
passato. Una filosofia di intervento che vede comunque e sempre
l'epicentro dell'ente pubblico Regione nell'ambito del sistema
economico e sociale Valle d'Aosta, con un'organizzazione
amministrativa regionale sproporzionata rispetto a quelle che sono
le esigenze della popolazione, ricordo che ci sono 2600 occupati,
che fanno della Regione molte volte il primo imprenditore,
concorrente di molte imprese private e spesso anche cliente unico
di molte altre in riferimento a particolari settori.
La finanza locale ha subito radicali modificazioni nel '95 con
l'entrata in vigore di una legge di riforma della finanza locale,
con clausole che collidono con quelli che sono i principi del
federalismo fiscale; in particolare sappiamo che i princìpi di
accertamento sul territorio dell'imposta sono spesso disincentivati
per il fatto che al maggior accertamento dell'ente locale
corrisponde un minor trasferimento da parte dell'ente Regione,
qualora l'accertamento dia un esito positivo. Quindi c'è una
disincentivazione da parte della Regione a sollecitare l'ente
locale ad amministrare meglio il suo territorio e a verificare
quante e quali sono le imposte pagate dai suoi contribuenti.
Secondo me questo è un principio che collide con il disegno di
federalismo fiscale, cardine dell'auspicata riforma dello Stato
italiano.
Un altro punto che ritengo fortemente sottovalutato è la nostra
grande risorsa: l'acqua. Il "petrolio bianco" di cui disponiamo, di
cui sappiamo quali sono le potenzialità, è sempre relegato in una
posizione marginale. In particolare, a parte i criteri provvisori
che sono stati approvati all'inizio del '95 per il rilascio delle
subconcessioni di derivazioni di acqua, non si sente più parlare di
interventi pianificatori di carattere globale, come l'atteso piano
energetico regionale. Purtroppo non si sa nemmeno quali siano le
risultanze di quella mozione che è stata approvata dal Consiglio
regionale in merito alla riduzione del sovrapprezzo termico per i
Valdostani, cioè quali impegni abbiano portato avanti i
Parlamentari neo-eletti o rieletti in merito ad un diritto che
spetta alla collettività locale proprio per questo grande beneficio
naturale di cui gode: il possesso dell'acqua in grande quantità e
il suo sfruttamento a fini energetici.
Abbiamo visto che anche di recente si è dato corso ad iniziative
di rafforzamento e consolidamento del settore funiviario, la più
rilevante delle quali è quella della Monte Rosa Ski, e che,
corrisponde a un ripianamento pubblico originale, attraverso la
sottoscrizione di capitale azionario in luogo di tradizionali
contributi. Non penso che questa fusione o questo modello di
fusioni sia una soluzione per quelle che possono essere delle
esigenze che anche i comprensori montani, i comprensori sciistici o
le società che gestiscono gli impianti di risalita devono
sopportare.
Per quanto riguarda il fenomeno industriale, vi è la crisi
generalizzata del settore che sta attraversando la Bassa Valle, ma
non solo, perché se vi ricordate se non era per un'interpellanza,
portata in quest'aula dal sottoscritto e dal collega Linty, non si
veniva neppure a conoscenza dei tagli che nel '95 hanno riguardato
la "Cogne". Si tratta di tagli alla produzione che sono di diverse
tonnellate, che vedono i piani siderurgici di riavvio dell'azienda
in forte rallentamento rispetto a quel programma Falcone che ci
venne illustrato nel '94. Quindi non solo in Bassa Valle, ma anche
la principale industria valdostana, non rispetta quei programmi
così rosei che ci erano stati illustrati già tempo fa. Purtroppo il
dato drammatico è che gli elementi di verità si conoscono solo nel
momento in cui si fanno interpellanze o interventi ad hoc,
altrimenti tutto tace.
Non si conosce l'esito di grandi iniziative da parte della
Regione, come ad esempio quella dell'Autoporto, su cui forse
l'Assessore riterrà opportuno farci sapere qualcosa in sede di
replica e di conclusione del dibattito sul consuntivo, perché anche
lì un paio di anni fa il Consiglio regionale ha dato disposizione
di intervenire finanziariamente con diverse decine di miliardi,
però non sappiamo a che punto siano gli interventi, se stiano
procedendo secondo quelli che erano i piani di azione oppure se ci
siano anche lì dei ritardi e magari delle sorprese impreviste.
La Bassa Valle ha subito uno sconvolgimento dal punto di vista
industriale e imprenditoriale, grosse e piccole aziende sono in
crisi, oltre alla Conner che è deceduta quest'anno abbiamo anche
appreso che la Balteadisk ha delle sovrapproduzioni e delle
conseguenti difficoltà a commercializzare il prodotto.
Sulla convenzione con la società Zincocelere abbiamo avuto ieri
occasione di da dire molte cose. In un certo senso l'opposizione ha
fatto un'apertura di credito nei confronti della Giunta
astenendosi, però è un'apertura di credito condizionata nel tempo,
perché sappiamo che ci sono forti zone d'ombra su questa operazione
e ci sono soprattutto forti elementi di rischio connessi al
mercato, connessi al principio che un'impresa in via di espansione
normalmente non procede a licenziamenti in altre unità
produttive.
C'è da dire ancora, tornando alla ricchezza, alla disponibilità
finanziaria, all'opulenza in cui si trova la nostra regione, che
certi aspetti e certi disagi sono contraddittori nel sociale
talvolta si vivono o si leggono sui giornali. Cito alcuni esempi
significativi di mala sanità, che sono apparsi recentemente: per
esempio, i disabili psichici che sono obbligati a pagare la retta,
o ancora le limitazioni notevoli ai soggiorni marini per gli
anziani. Penso che anche questi semplici fatti, non solo analizzati
specificamente, ma inseriti in questo contesto di ricchezza, di
dati a nove o dieci cifre, fanno riflettere sul fatto che,
nonostante queste grandi potenzialità, anche la Valle abbia questi
nei che o non riesce a colmare o assolutamente non vuole
colmare.
Vi è un altro aspetto importante, anche questo sollevato di
recente. Spero che la Giunta voglia farsi promotrice di una forma
di risarcimento che deve essere corrisposto alla Valle d'Aosta per
i danni su quell'opera che è rimasta temporaneamente incompiuta e
che è l'autostrada del Monte Bianco: 32 miliardi di danni diretti
alle imprese, senza considerare i danni indiretti, che hanno leso
l'immagine di una Valle d'Aosta che dovrebbe apparire efficiente e
in grado di allacciarsi, in quanto Carrefour d'Europe, in maniera
altrettanto completa attraverso le sue vie di comunicazione, alla
Francia e alla Svizzera. Quindi penso che ci sia maggiore
sensibilità da parte della Giunta nel veder riconosciuti certi
danni che abbiamo subito dal blocco dei lavori.
In questo contesto si inserisce anche quella che è la difficoltà
dei piccoli imprenditori, in particolare artigiani e commercianti,
che fanno fatica a sopravvivere anche nella nostra regione
nonostante tutti questi presupposti favorevoli. Artigiani,
commercianti e imprenditori in genere che purtroppo non dispongono
ancora - di uffici camerali adeguati per far fronte ad adempimenti
che sono richiesti dalla legge e che comportano l'esborso di danaro
da parte degli operatori economici.
Concludo qui la mia analisi, che è uscita forse dal solito
seminato contabile che normalmente si fa in quest'occasione, quando
si viene a valutare i dati del conto consuntivo, annunciando che il
mio voto per questo complesso di osservazioni sarà comunque
contrario.
Presidente Ha chiesto la parola il Consigliere Linty.
Linty (LNPIAP) Alcuni colleghi che mi hanno preceduto hanno
parlato del conto consuntivo come una fotografia; credo che di
fronte a questo conto consuntivo ci siano due forme di lettura: una
che è quella strettamente contabile, che deriva dalle somme
algebriche delle varie voci di spesa, ed una che invece è un po'
più politica perché è la sintesi di decisioni prese o decisioni non
prese.
In base a questo secondo aspetto credo che più che di una
fotografia oggi sia il caso di parlare di un quadro, che ha una
tela molto molto piccola e una cornice molto molto spessa, perché
se è vero che dal punto di vista contabile sono state apportate
quelle modificazioni auspicate nell'anno passato, che hanno
compresso in maniera evidente la gestione dei residui, consentendo
un avanzo di amministrazione che è congruo rispetto ai miliardi
stanziati a bilancio, tant'è che per la prima volta in qualità di
revisore nominato dalla minoranza ho firmato con convinzione il
verbale dei revisori, c'è da dire tuttavia che dal punto di vista
politico è un conto consuntivo statico, fermo, bloccato. Dico
questo perché rientra nella cosiddetta ordinaria amministrazione di
una regione che ha le sue spese ed ha le sue entrate e le gestisce
in maniera statica, le gestisce - come dicevo prima - contabilmente
in questo caso bene, però il mio intervento verte sulle scelte.
Allora vediamo quanto all'interno del conto consuntivo, che oggi
siamo chiamati ad approvare, incida ancora il trasferimento
esterno.
Il mio attacco alla finanza derivata non è teso ad annullarla,
perché siamo ben consci tutti del fatto che occorre a questa
Regione avere le entrate sufficienti per soddisfare i bisogni della
popolazione valdostana, però la cosa che lascia alquanto perplessi
è vedere come un conto consuntivo rimane tuttora ancorato alla
finanza derivata a fronte di un'assenza di movimento - per questo
parlavo di bilancio statico - nella direzione opposta, vale a dire
della riappropriazione delle proprie risorse. Non si vede una
minima iniziativa che va in questo senso ed io ripeto sempre,
quando ne ho l'opportunità, che esiste una commissione mista
ENEL-Regione che è stata convocata una volta in tre anni.
Di fronte a questo immobilismo viene da chiedersi, nell'ipotesi
che dovessimo approvare un conto consuntivo nel tanto auspicato
"Stato federale", su quali voci potremmo fare affidamento. Se
domani si deciderà grazie a Dio di voler riformare lo Stato e dare
alla Valle d'Aosta quell'indipendenza che spetta a qualunque entità
federata, su quali conti saremo chiamati a discutere? É questo il
discorso che volevo fare.
I trasferimenti del mancato gettito IVA più quelli per le
funzioni delegate sono importanti, ma dobbiamo cominciare a mettere
le basi per una struttura economica autosufficiente.
Detto questo, è chiaro che viene alla mente e guardando il conto
consuntivo e guardando gli ultimi avvenimenti come il settore
economico della Valle d'Aosta sia ancora permeato dalla presenza
della Regione. L'ha ricordato Tibaldi prima, lo hanno ricordato
altri come ancora la Regione non sia così leggera, come viene
spesso indicato e auspicato a livello di bilancio di previsione; ci
rendiamo conto che la tendenza è quella di appesantire il tessuto
economico valdostano con una presenza massiccia della Regione.
Credo che il conto consuntivo, sebbene dal lato contabile meriti
la dovuta attenzione, non possa essere considerato valido o quanto
meno strategico dal punto di vista della programmazione economica,
perché è vero che un consuntivo dimostra la gestione com'è stata,
però di fronte a dover programmare degli interventi risulta molto
importante definire qual è la base di partenza.
Presidente Vi sono altri colleghi che intendono intervenire? Se
nessuno chiede la parola, dichiaro chiusa la discussione
generale.
Terminano i lavori della seduta mattutina, ci aggiorniamo alle
ore 16.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK