Consiglio Regionale della Valle d'Aosta - Oggetto del Consiglio n. 1034 del 10 febbraio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1034 del 10 febbraio 2010 - Resoconto
OGGETTO N. 1034/XIII - Petizione contro la realizzazione di
un tiro a volo in località Piole nel comune di Saint-Vincent.
Inizio della discussione.
Petizione
I sottoscritti cittadini italiani
Considerato che
a) dal 1984 l'area Piole, di proprietà regionale, sita nel
Comune di Saint-Vincent, è in attesa di riqualificazione, dopo che
per alcuni anni vi si era svolta attività di tiro al
piccione;
b) con delibera della Giunta regionale n. 1366 del 15/05/2009
è stato affidato incarico alla Soc. Simpes S.r.l. di Terni per la
redazione di uno studio di fattibilità relativo alla realizzazione
di un impianto di tiro a volo e tiro all'elica nell'area
Piole;
c) a circa 150 metri di distanza sono situate le abitazioni
delle frazioni Ronc Superiore e Ronc Inferiore;
d) a circa 400 metri di distanza è situato il complesso
termale, attualmente oggetto di riqualificazione e
ampliamento;
e) il rumore degli spari recherebbe disturbo sia agli
abitanti delle frazioni vicine sia ai frequentatori del complesso
termale, di cui comprometterebbe l'indispensabile quiete;
f) in Comune di Châtillon è stato individuato
dall'Amministrazione Comunale un sito alternativo apparentemente
idoneo all'attività di tiro a volo, in particolare per l'elevata
distanza degli insediamenti abitativi;
g) sarebbe opportuno confrontare le caratteristiche dei siti
di Saint-Vincent e di Châtillon sia per quanto riguarda l'idoneità
a ospitare un impianto di tiro a volo sia per quanto riguarda i
costi di realizzazione;
h) l'area Piole possiede caratteristiche uniche per
estensione ed esposizione al sole;
con la presente chiedono a codesta Amministrazione
? di sfruttare le peculiari caratteristiche di estensione ed
esposizione al sole dell'area Piole per la realizzazione di
strutture finalizzate alla ricerca e alla produzione di energia da
fonti rinnovabili;
? di non realizzare un tiro a volo nell'area Piole di
Saint-Vincent, in considerazione della vicinanza di insediamenti
abitativi e del complesso termale;
? di prendere in considerazione l'alternativa del sito nel
Comune di Châtillon.
Seguono le firme di 502 cittadini
(omissis)
Président
- Chers collègues, le 27 octobre 2009 une
pétition signée par 502 citoyens contre la réalisation du tir à vol
en localité Piole dans la commune de Saint-Vincent, a été déposée à
la Présidence du Conseil aux termes de l'article 26 du Règlement
intérieur. Par sa délibération n° 216 du 18 novembre 2009 le Bureau
de la Présidence a décidé de la recevabilité de la pétition et a
envoyé une requête d'informations et d'éclaircissements au
Président de la Région, à l'Assesseur au tourisme, à l'Assesseur
aux activités productives, ainsi qu'à la IV
e
Commission
du Conseil chargé de l'essor économique. En date du 19 janvier 2010
l'Assesseur au tourisme a transmis de la documentation concernant
la pétition, tandis que le 2 février dernier le Président de la
IV
e
Commission a transmis à la Présidence le rapport
conclusif. Ladite documentation vous la trouvez dans le document
concernant l'annexe 10.
La pétition est soumise à l'examen du Conseil aux termes du
4
e
alinéa de l'article 36 du Règlement intérieur.
La parole au Conseiller Empereur.
Empereur (UV)
- Merci, M. le Président. J'interviens dans
ma qualité de Président de la IV
e
Commission.
Come ricordava il Presidente, la petizione è stata assegnata
anche alla IV Commissione, l'abbiamo ricevuta il 20 novembre 2009;
nella riunione del 25 novembre la commissione ha deliberato una
serie di audizioni, quella con il primo firmatario e con una
delegazione dei firmatari della petizione, quella con gli Assessori
regionali al turismo, sport, commercio e trasporti e alle attività
produttive, quella con i Sindaci dei Comuni di Saint-Vincent e
Châtillon, quella con l'Amministratore unico della Casino de la
Vallée e quella con il Presidente della Chambre valdôtaine des
entreprises et des activités libérales.
Abbiamo sviluppato queste audizioni in due momenti: il primo, il
12 gennaio 2010 e, il secondo, il 19 gennaio 2010; nel corso della
riunione del 12 gennaio abbiamo sentito il sig. Ciambi, primo
firmatario, il sig. Frigerio, Amministratore unico della Casino de
la Vallée e il sig. Genestrone, Presidente della Chambre.
Il sig. Ciambi ha ricordato che per alcuni anni si era svolta
un'attività di tiro al piccione, che in realtà funzionò solo per
alcuni mesi; dal 1984 l'area di Piole di proprietà regionale, sita
nel comune di Saint-Vincent, è in attesa di riqualificazione. Ci ha
anche informato che nel 2006 la Giunta regionale ha bandito un
concorso di idee per la riqualificazione del sito suddetto, a
seguito del quale sono state presentate alcune proposte che però,
di fatto, non hanno trovato seguito. Ha messo in evidenza che
l'area di Piole è adatta per essere destinata a diventare sede di
un parco tecnologico delle fonti rinnovabili, in particolare quelle
legate allo sfruttamento dell'energia solare, sia con impianti
fotovoltaici, sia con impianti solari termodinamici, essendo una
zona di circa 23.000 metri quadrati molto bene esposta.
Il sig. Ciambi ha espresso la preoccupazione dei firmatari della
petizione per il fatto che l'impianto di tiro a volo verrebbe
realizzato in un'area molto vicina alle abitazioni, 150 metri
circa, e alle Terme di Saint-Vincent, quindi una zona che
attualmente è molto tranquilla, dove si raggiungeranno invece, con
l'impianto a regime, i limiti di immissione acustica previsti dalla
normativa vigente. Ha anche comunicato di aver ricevuto
dall'Assessore competente copia dello studio di fattibilità per la
realizzazione di un impianto di tiro a volo e tiro all'elica,
finalizzato alla riqualificazione dell'area in questione. Ha ancora
rilevato che lo studio suddetto cita, fra le motivazioni di
carattere socio-economico che giustificano l'iniziativa, anche
quella che si creerebbero delle sinergie con il Casino de la
Vallée, in quanto i tiratori, con particolare riferimento alla
disciplina dell'elica, manifestano una forte propensione al gioco
ed ha fatto notare che tale affermazione non è suffragata da dati o
fonti ufficiali. Ha inoltre sottolineato uno scostamento fra i dati
riportati nello studio di fattibilità sopra citato e quelli
desumibili dai siti Internet della FITAV (Federazione italiana tiro
a volo) e del CONI, relativi alle presenze, alle gare, alla
consistenza dell'attività di tiro a volo in Italia e che si presume
si svilupperanno in Valle d'Aosta nel suddetto impianto.
Ha evidenziato, il sig. Ciambi, che sarebbe opportuno
confrontare le caratteristiche del sito di Saint-Vincent con il
nuovo impianto individuato nel 2008 dal Comune di Châtillon, sia
per quanto riguarda la localizzazione dei due impianti -
soprattutto per questioni legate alla distanza dalle abitazioni -,
sia per quanto riguarda i rispettivi costi di realizzazione
ipotizzati, in quanto per la costruzione dell'impianto di Piole si
renderà necessario effettuare degli interventi di demolizione, di
sbancamento, di scavi di roccia, che non sarebbero necessari per
quello di Châtillon, situato vicino all'alveo della Dora. Inoltre
ha fatto presente che l'impianto di Piole avrà un importante
impatto paesaggistico, in quanto è prevista la realizzazione di
imponenti barriere acustiche - anche se parzialmente mascherate da
terrapieni artificiali - e che, comunque, nella migliore delle
ipotesi, non sarà disponibile prima dell'estate 2015. Infine ha
sostenuto che nella predisposizione dello studio di fattibilità non
sono stati considerati i rapporti con la popolazione, benché
espressamente indicati nel disciplinare di incarico, e che quindi
non è stata effettuata una verifica delle valutazioni dei cittadini
in merito alla realizzazione dell'opera.
Il sig. Frigerio, amministratore della Casinò S.p.A., ha reso
noto che il casinò in un primo tempo era stato incaricato a livello
informale di verificare la fattibilità del progetto in località
Piole, in quanto in quel periodo il fabbricato di tiro a volo era
in concessione alla casa da gioco, mentre ora è stato restituito
alla Regione. Ha riferito che il casinò, da un punto di vista di
opportunità dell'iniziativa, è favorevole alla realizzazione di un
impianto di tiro a volo e di tiro all'elica, in quanto si ritiene
che la pratica di questa attività sportiva possa veicolare maggiore
turismo a Saint-Vincent e alla casa da gioco.
All'incontro era presente anche il Direttore generale della
Casino de la Vallée, sig. Natta, che ha ricordato come in passato a
Saint-Vincent venivano svolti dei tornei di tiro al piccione,
attività che veniva praticata da un tipo di clientela che aveva
rilevanza per la casa da gioco. Ha sottolineato inoltre che a
Sanremo l'attività di tiro a volo è connessa all'attività del
casinò di tale località, che organizza anche delle gare.
Il sig. Genestrone ha informato che il Consorzio operatori
turistici e le associazioni di categoria di Saint-Vincent hanno
espresso un parere favorevole alla creazione di un impianto di tiro
a volo e all'elica, in quanto lo considerano un richiamo turistico
importante per la cittadina; ha reso noto che il sostegno alle
iniziative volte allo sviluppo di energie di fonti rinnovabili è
uno degli impegni che da alcuni anni la Chambre, insieme alla
Regione e alle realtà che si occupano di risparmio energetico,
ritiene necessario sostenere. Ha tuttavia fatto presente che in
Valle d'Aosta vi sono molte altre zone alternative, dove poter
produrre fonti rinnovabili, mentre il tiro a volo a Saint-Vincent
potrebbe rilanciare l'attività turistica e commerciale di questa
cittadina.
La Commissione il 19 gennaio ha proseguito e concluso le
audizioni, sentendo l'Assessore Marguerettaz, accompagnato dal
collaboratore della società Simpes, architetto Maresca, l'Assessore
alle attività produttive Pastoret, i Sindaci dei Comuni di
Saint-Vincent e di Châtillon.
L'Assessore Marguerettaz ha ricordato che la realizzazione di un
impianto di tiro a volo in località Piole di Saint-Vincent è uno
dei punti del programma di maggioranza della XIII legislatura,
approvato dal Consiglio regionale nel luglio 2008. Ha precisato che
l'Esecutivo regionale ha ritenuto opportuno effettuare una serie di
approfondimenti in merito alla possibilità di realizzare l'impianto
in questione, affidando l'elaborazione di uno studio di fattibilità
alla società Simpes di Terni, al fine di valutarne la compatibilità
dal punto di vista ambientale e dell'inquinamento acustico. Ha reso
noto che gli elaborati e i risultati dello studio sono stati
consegnati all'Assessorato a novembre 2009 e hanno messo in
evidenza la sostenibilità ambientale del nuovo impianto, in
relazione alle vigenti norme, e la fattibilità tecnica delle opere
funzionali all'esercizio dell'impianto, valutazioni che sono state
effettuate con delle simulazioni sull'area come oggi si presenta
ante-opera, e in funzione delle previsioni future, ad opera
ultimata.
Sempre l'Assessore Marguerettaz ha sottolineato che non si
reputa opportuna la realizzazione di un impianto di tiro a volo e
all'elica a Châtillon, in quanto l'area non è di proprietà
regionale, a differenza di quella di Piole, si evidenziano problemi
di inquinamento ambientale per il difficile recupero dall'alveo
della Dora Baltea dei pallini di piombo e dei piattelli utilizzati
dai tiratori e non si ritiene idonea la zona, dal punto di vista
paesaggistico, ad uno sviluppo di tipo turistico. L'area di Piole
soddisfa i requisiti necessari ad una struttura con valenza
turistica e non solo sportivo-agonistica. L'esposizione al sole, il
panorama, un contesto di pregio, sono elementi considerevoli e
risultano assenti nella località di Châtillon. La clubhouse di
Piole avrà una fruibilità, una frequenza ed una ragion d'essere a
prescindere dal tiro a volo.
L'Assessore Pastoret ha evidenziato che l'Amministrazione
regionale sostiene le iniziative dei privati cittadini volte alla
realizzazione di strutture finalizzate alla ricerca e alla
produzione di energie di fonti rinnovabili, ma che non è sua
intenzione sostituirsi ai privati nella costruzione di impianti
energetici.
Il sig. Maresca, presente all'incontro, ha precisato che lo
studio di fattibilità ha messo in evidenza, per quanto concerne la
compatibilità ambientale dell'intervento sotto il profilo
dell'impatto acustico, la piena fattibilità dell'opera.
Il Sindaco del Comune di Saint-Vincent ha fatto presente che
l'Amministrazione comunale ritiene che l'area del tiro a volo in
località Piole, in disuso da molti anni, debba essere impiegata per
delle attività che siano dirette a supporto dell'attività turistica
della cittadina termale e dell'attività della casa da gioco, quindi
delle iniziative che abbiano un ritorno sul territorio, piuttosto
che impiegata per altri tipi di destinazione, peraltro non previste
dal piano regolatore generale e, quindi, allo stato attuale non
realizzabili e che eventualmente possono essere collocate in altre
zone. Sempre il Sindaco di Saint-Vincent ha sottolineato che la
decisione dell'Amministrazione regionale di destinare l'area di
Piole all'attività di tiro a volo e di tiro all'elica riprende la
destinazione originaria dell'area che era stata utilizzata in
passato per il tiro al piccione e che, da sempre, ha avuto uno
stretto connubio con l'attività della casa da gioco.
Il Sindaco di Châtillon ha informato in merito ad un progetto
del Comune relativo alla realizzazione di un impianto di tiro a
volo sul territorio comunale, che è stato accantonato a seguito di
problematiche emerse in relazione al recupero dalla Dora Baltea
delle sostanze inquinanti che derivano da questa attività. Ha reso
noto di una relazione predisposta nel 2008 da un membro della FITAV
che vedeva positivamente la realizzazione, sempre sull'alveo della
Dora Baltea, di un nuovo sito per il tiro a volo e all'elica a
Châtillon, ma ha anche dichiarato che il Comune non dispone della
piena proprietà dell'area, per la quale non sono state esaminate le
questioni ambientali legate anche ad eventuali problemi di
esondazione della Dora.
La IV Commissione, visti i contenuti della petizione;
riscontrata anche la nota che l'Assessorato al turismo ha trasmesso
sul tema; analizzati i contenuti delle varie audizioni; ricordato
che la realizzazione del suddetto impianto turistico-sportivo nella
località Piole nel comune di Saint-Vincent costituisce uno dei
punti del programma di maggioranza della XIII legislatura approvato
dal Consiglio regionale nel luglio 2008; preso atto della volontà
dell'Amministrazione comunale di destinare l'area di Piole
all'esercizio di tiro a volo, compatibilmente con gli indirizzi del
piano regolatore generale comunale; evidenziato che questa pratica
sportiva potrebbe garantire un ritorno turistico sul territorio e
quindi rappresenta un'opportunità per ampliare in modo
complementare l'offerta del Casino de la Vallée e dell'intero
comprensorio; appurato che l'importante superficie dell'area di
Piole, 23.000 metri quadrati, è interamente di proprietà regionale;
considerato che lo studio di fattibilità sul sito è stato
completato e presenta degli elementi rassicuranti in riferimento
agli aspetti legati alla sostenibilità ambientale e tecnica
dell'impianto, anche sotto il profilo dell'impatto acustico; nella
riunione del 2 febbraio scorso, con votazione a maggioranza, ha
ritenuto che la Giunta regionale possa proseguire l'iter relativo
alla realizzazione di un tiro a volo e all'elica in località Piole
nel comune di Saint-Vincent, prestando la dovuta attenzione alle
problematiche evidenziate, e invita la Giunta regionale a tenerne
conto nelle successive fasi di progettazione preliminare, definita
ed esecutiva. Grazie.
Président
- Le débat est ouvert.
La parole au Vice-président Chatrian.
Chatrian (VdAV-R)
- Grazie, Presidente.
Intervengo per illustrare le due risoluzioni che il nostro
gruppo ha voluto presentare; soprattutto ha cercato di focalizzare,
dopo aver analizzato e ascoltato, in IV Commissione, il
rappresentante dei 500 cittadini che hanno firmato la petizione,
gli approfondimenti fatti con l'Assessorato, con il dipartimento e
con il territorio e gli enti locali: Châtillon e Saint-Vincent.
Cercherò quindi di portare qualche elemento che a nostro avviso
potrebbero farci riflettere e andare in quella direzione da noi
auspicata nelle due risoluzioni. Le risoluzioni le terrei separate,
in quanto la prima ha la volontà di riaprire la valutazione, una
valutazione più territoriale, ma legata ad elementi che ci portano
a valutare una nuova alternativa; e la seconda contiene un invito
al domani, un invito legato ad una crescita culturale: quella di
creare le condizioni per favorire, "educare", diciamo così, la
cultura dell'utilizzo delle energie rinnovabili. Consci che il
punto è stato inserito nel programma di legislatura, consci che la
volontà politica era quella di dare gambe a questa volontà,
vorremmo soffermarci sulla maniera e sulla procedura con cui
possiamo dare gambe ad un progetto che da diversi decenni sta nei
cassetti, che diverse Giunte non hanno affrontato, a cui non hanno
voluto dare una possibilità diversa, partendo dal presupposto che è
un'area di proprietà regionale.
A maggio, il nostro gruppo aveva presentato un'iniziativa legata
al fatto che il tutto era stato inserito nel programma di
legislatura, per conoscere la situazione dopo un anno di
legislatura e, visto che era stato focalizzato molto chiaramente in
questo programma, ci si chiedeva quali erano le intenzioni
politiche di questo Governo su questo argomento. In concomitanza
alla nostra iniziativa la Giunta decideva di incaricare dei
professionisti per verificare la possibilità di realizzare un
impianto nuovo in questa località di proprietà regionale, dedicato
al tiro all'elica; oserei dire una delibera "blindata", in quanto
il quesito era chiaro: se c'era la sostenibilità ambientale, quale
la fattibilità tecnica, quali le verifiche e le valutazioni fatte
anche con la popolazione in merito alla realizzazione di
quest'opera, all'indagine fonometrica e all'inquinamento
acustico.
Oggi non vogliamo, non è nostro compito, fare i tecnici, ma
vorremmo ampliare invece gli orizzonti dal punto di vista di cosa
questo studio di fattibilità ci dice. A fine ottobre è stata
presentata al Presidente del Consiglio una petizione popolare
contro la realizzazione del tiro a volo in quella località; nel
mese di novembre-dicembre 2009 la IV Commissione ha iniziato le
varie audizioni e ha ricevuto il materiale dall'Assessorato, dal
dipartimento e le integrazioni da noi richieste.
La prima considerazione spontanea si riferisce al fatto che si
tratta di una fattibilità blindata, che volutamente non tiene conto
- questa è la nostra prima analisi - di fare una ricognizione su
altri siti, e questo è forse il punto più importante dal punto di
vista politico. Ripeto, oggi non è il giorno in cvui faremo i
tecnici, non entriamo in dettaglio di conti, di decibel, di
acustica o di ambiente, ma ci affacciamo alla finestra provando a
trovare un'alternativa. Perché non si è fatta una ricognizione su
altri siti sempre nel comprensorio, viste le analisi già fatte da
altri Comuni, quello di Châtillon, ad esempio, in questi anni? Ma
non solo, anche nella zona di Saint-Vincent. L'iniziativa e
l'incarico di fattibilità hanno dato una ricognizione comunque
netta e si sarebbe potuto fare anche questa scelta, conti alla
mano, conti messi nero su bianco; comporterà la vicinanza delle
case e la sua ubicazione, diversi milioni in più e questo è un
secondo passaggio importante. Forse non è più il momento di
permetterci di
gaspiller
soldi pubblici, se magari sul
tavolo ci possono essere altre alternative.
Chiederemmo quindi, ma è un invito che faccio al Consiglio
regionale, un'analisi più oculata ed attenta, visto che forse si è
perso comunque un anno, perché la richiesta di questa verifica di
fattibilità arriva dopo un anno di legislatura; quindi chiediamo di
verificare, e a quale prezzo, proprio perché legato alle
disponibilità finanziarie. Il costo dell'impianto previsto in
questo studio è di circa 12.000.000 di euro, diversi milioni di
euro sono determinati da barriere fonoassorbenti, scavi in roccia,
demolizioni, smaltimento inerti; chiediamo su questo passaggio
un'apertura (se c'è la volontà, indubbiamente!).
È già stato detto dal Presidente della IV Commissione che non
c'è corrispondenza fra i dati inseriti in relazione, che
giustificano anche l'investimento, e l'interesse dell'opera, la
quantificazione dell'analisi della domanda che si intende fare. Lo
studio di fattibilità afferma che vi sono 384 tesserati FITAV: al
momento sono indicati 128 tesserati, 129 secondo le tabelle FITAV;
anche qui, ci chiediamo se l'analisi è stata fatta in maniera
oculata e non per enfatizzare i dati e per dare un maggior peso di
richiesta che arriva dal basso. Avevamo chiesto spiegazioni in IV
Commissione, ma nulla ci è stato recapitato in risposta; peccato,
perché forse avremmo affrontato il dibattito più sereni, smentiti
magari dal fatto che questi dati sono corretti viosto che sono
stati inseriti all'interno della relazione. Poco importante? Non
crediamo, perché ciò giustifica questo investimento così
importante.
Poi, sempre legandoci alle dichiarazioni scritte nello studio,
in riferimento a diverse gare, gare non possibili da come abbiamo
potuto vedere, in quanto documenti... perché a livello nazionale le
gare stanno diminuendo, e su questo vorrei aprire una piccola
parentesi portando dati alla mano. Nel 2003 la FITAV, in un
comunicato stampa, citava circa 5.000 appassionati praticanti, 7
anni fa; oggi, così scritto dal Presidente e unico responsabile
della FITAV, Rodenghi Giuseppe, si contano circa 2.000/2.500
praticanti. Io lo porto come discussione in Consiglio regionale:
sono dati che ci devono far riflettere, in 7 anni i praticanti sono
dimezzati. Facciamo solo una piccola riflessione, noi chiediamo
solo quello: riflettiamo su questi nuovi elementi che privati e
cittadini hanno voluto portarci a conoscenza.
Poi un altro passaggio che citiamo sulla nostra proposta di
risoluzione, e noi, in IV Commissione, abbiamo chiesto
delucidazioni: qual è il parametro, se ci sono parametri, se ci
sono dati, che sostengono questa forte propensione al gioco di
tiratori che potrebbero essere potenziali clienti della casa da
gioco. Anche su questo - lo vedete inserito nella nostra
risoluzione - chiederemmo realmente un'approfondita analisi della
pratica del tiro a volo in Valle d'Aosta e del tiro all'elica in
Italia, e chiediamo anche di verificare, di sottoporre ad un
attento studio, legato alle reali potenzialità per la casa da gioco
dell'eventuale afflusso turistico, legato alla presenza dei
tiratori all'elica. Sì, indubbiamente, avere del turismo nella
località termale e nelle zone limitrofe... è importante, lo capiamo
anche noi, ma ci chiediamo: visto l'investimento, perché non
approfondire meglio proprio queste potenzialità, forse con una
certa superficialità o una certa volontà di creare le condizioni
per avere nuovi clienti, nuovi turisti nei nostri comprensori.
Sempre nello studio, per la durata dei lavori si parla di circa
5 anni; sappiamo che sono dei lavori importanti, il computo metrico
lo dettaglia molto bene, vuol dire che, se tutto andrà bene,
l'impianto sarà pronto per il 2016. Punto interrogativo: non
leghiamolo per favore al rilancio del casinò questo investimento,
anche per onestà intellettuale; siamo nel 2010, conosciamo la
situazione difficile della nostra casa da gioco, e potenziare
all'interno di questo studio di fattibilità un rilancio della
nostra casa da gioco che, se tutto andrà bene, sarà realizzato nel
2016, lascia il tempo che trova!
Colleghi, abbiamo voluto fare queste considerazioni che arrivano
dai cittadini che hanno proposto la petizione e che abbiamo voluto
approfondire dopo le numerose audizioni in IV Commissione.
Riteniamo che non sia più il momento di fare cattedrali nel
deserto, riteniamo che forse un'attenta analisi per trovare dei
siti alternativi sia da fare, e - ripeto - non siamo assolutamente
contro alla realizzazione di un nuovo impianto per il tiro
all'elica o al volo a Saint-Vincent o a Châtillon... ma chiediamo
di fare una discussione onesta, una discussione che sarà per il
domani, visto l'importo, visti i tempi e viste anche le difficoltà.
Sono elementi che devono farci riflettere, proprio nel rispetto di
come viene utilizzato il denaro pubblico e soprattutto per quali
prospettive. Ci contiamo, colleghi, perché le analisi fatte sono
elementi che abbiamo dettagliato e approfondito in questi mesi e,
dall'altra parte, un invito semplice, onesto, legato alla seconda
risoluzione.
I proponenti avevano forse legato un utilizzo alternativo
dell'area; noi non ci soffermiamo su quest'area piuttosto che su
altre. Chiediamo che forse... se c'è una volontà di creare le
condizioni dal punto di vista educativo, di ricerca e di
formazione... non lo so, magari non è di competenza del pubblico,
questo è stato detto dall'Assessore, lo condividiamo, ma può essere
di competenza sia del pubblico che del privato, può essere di
competenza di un eventuale progetto
financing
, fatto con gli
enti locali, per far crescere questa cultura e soprattutto per far
crescere il nostro settore imprenditoriale, perché solo avendo sul
territorio degli impianti, della ricerca e della formazione i
nostri imprenditori e le nostre aziende possono essere più
competitivi in questo momento di difficoltà. Grazie.
Président
- La parole au Conseiller Rigo.
Rigo (PD)
- Grazie, Presidente.
L'atteggiamento con cui abbiamo valutato la petizione ha tenuto
conto dell'ordine del giorno presentato dal gruppo del Partito
Democratico il 23 luglio 2008 in relazione al disegno di legge
inerente alla costituzione di una società per azioni per la
gestione della Casa da gioco di Saint-Vincent. L'ordine del giorno
richiamava la necessità di definire indicatori di fondo che
dovevano guidare il Governo regionale nella formulazione delle
linee di indirizzo per il rilancio della Casa da gioco. Tra gli
indicatori proposti allora, uno era relativo proprio al campo di
tiro a volo, che vi leggo:
"Programmazione di una politica
turistica regionale che punti all'integrazione con gli obiettivi
della Casa da gioco, anche nell'ottica di utilizzare al meglio
tutte le potenzialità presenti nel comune di Saint-Vincent (terme,
campo di tiro a volo e di golf) una visione complessiva di gioco,
divertimento, benessere e tempo libero"
. Un indirizzo, questo,
che non abbiamo abbandonato, perché crediamo necessario creare con
la Casa da gioco, e non solo, quelle sinergie indispensabili per
invertire una navigazione ed una rotta, più volte ricordate in
questo Consiglio, decisamente non tranquilla e sicura per il Casino
de la Vallée. Abbiamo dunque cercato di analizzare la
documentazione relativa alla petizione non con una "logica di
parte", come si suol dire, ma con l'ottica di continuare un
percorso ed un ragionamento fatto pochi mesi prima.
Certo, siamo all'opposizione, quindi il nostro compito è quello
di contrastare e proporre, di incalzare la maggioranza, anche
sollecitati e stimolati da iniziative popolari come questa, ma
osservando sempre una regola precisa: la coerenza. Continuare ogni
volta, nelle diverse occasioni, a sostenere le ragioni, gli
indirizzi che in questi anni abbiamo cercato di promuovere, senza
farci condizionare unicamente dalla logica degli schieramenti.
Tornando al "navigare" di prima, consentitemi una similitudine:
quando si naviga è legittimo che si discuta su chi deve tenere il
timone, ma lo scontro non può mai avvenire al punto di sfasciare la
barca. Questo è per me un principio fondamentale, che si accompagna
alla coerenza e riguarda la comune assunzione di responsabilità
verso la nave che ci ospita tutti quanti. Con questo animo abbiamo
partecipato alle audizioni promosse dalla IV Commissione consiliare
ed abbiamo esaminato la voluminosa documentazione che l'Assessore
Marguerettaz ha trasmesso al Consiglio regionale. Documentazione, a
dire la verità (almeno per me), alquanto ostica; in compenso, mi
sono fatto una cultura sui bossoli, le borre, i rottami di
piattelli ed eliche e sulla formazione della rosata. La ringrazio,
Assessore.
Andiamo con ordine. Per dare gambe ad uno dei punti essenziali,
come è stato ricordato dal collega Chatrian, nel programma comune
per la XIII legislatura e nella documentazione presentata dal
Presidente della IV Commissione, il 15 maggio 2009 la Giunta
regionale delibera di affidare alla società Simpes s.r.l.
l'incarico per la redazione di uno studio di fattibilità relativo
alla realizzazione di un impianto per il tiro a volo e il tiro
all'elica in località Piole nel Comune di Saint-Vincent.
Deliberazione che, nelle premesse, sottolinea che questo impianto è
una delle priorità per il rilancio del Casino de la Vallée ed è un
importante fattore di attrazione della clientela ed una valida
opportunità di riqualificazione di un'area di proprietà regionale.
Il disciplinare sottoscritto conteneva, a mio avviso, tutte le
indicazioni affinché l'incarico fosse svolto nel migliore dei modi.
Due gli ambiti considerati e all'interno di ogni ambito una serie
di fasi disciplinava il lavoro commissionato alla società. Bene, io
credo che se la società avesse correttamente adempiuto a tutte le
indicazioni richieste dal disciplinare, oggi, forse, non saremmo
chiamati a discutere questa petizione.
Non contesto, non ne ho le competenze, il contenuto degli
elaborati tecnico-scientifici già richiamati; quello che invece
rimarco è l'assenza di una valutazione, peraltro richiesta dalla
Regione, di ordine sociale. Il disciplinare era chiaro e preciso al
punto 2, nell'ambito A: - leggo -
"indagine conoscitiva del
territorio, individuazione dei recettori sensibili all'attività di
tiro a volo tiro all'elica e delle possibili aree di impatto,
verifica delle valutazioni della popolazione in merito alla
realizzazione dell'opera"
; così come al punto 6, sempre
nell'ambito A:
"effettuazione di una valutazione previsionale
d'impianto, con riferimento all'ordine sociale riguardante
l'importanza per il territorio della struttura sportiva...".
Mentre la documentazione è esaustiva in alcune parti, le
caratteristiche impiantistiche per esempio - che ho fatto fatica a
comprendere - non dice nulla in merito al punto 2, nulla, ed è
molto carente rispetto alla valutazione dell'interesse regionale
delle infrastrutture ricreativo-sportive e non mi riferisco solo ai
dati dei praticanti, che ha ricordato molto bene prima il collega
Chatrian, mi riferisco ad un contesto più generale.
Non capisco poi perché sia stato così sbrigativo il capitolo
dedicato all'individuazione delle alternative progettuali; era sul
tavolo - lo sapevano tutti - la proposta avanzata al Comune di
Châtillon con la nota del 3 ottobre 2008 dal prof. Giulio
Ceccarelli, incaricato dalla FITAV, la Federazione italiana di tiro
a volo e, fra l'altro, il sig. Giulio Ceccarelli è uno dei
collaboratori della società Simpes s.r.l. che individuava un'area
alternativa. Allora, considerando che la società Simpes s.r.l. non
poteva non conoscere questa situazione e che quindi non poteva
sfuggire al confronto, doveva esaminare più a fondo questo aspetto
e, a mio avviso, controrelazionare in merito.
Fare finta di non vedere o di non sapere non è mai una buona
politica. Un animo maligno - e non sono io - potrebbe pensare che
il confronto fra le due aree era perdente per quella di Piole e
quindi per questa ragione non si sia fatto cenno alcuno... non sarà
così... Si sarà trattato invece, come spesso succede, di
valutazioni sbrigative perché considerate inutili ai fini
progettuali, non considerando che anche la comunità ha i suoi
diritti, e mi richiamo alle precedenti note del disciplinare. Se la
società avesse seguito gli indirizzi dati dalla Giunta regionale,
la verifica delle valutazioni della popolazione in merito alla
realizzazione dell'opera, sicuramente ben diverso sarebbe oggi il
livello di conoscenza ed il coinvolgimento dei cittadini. Mi chiedo
perché non si sia preteso che questa parte venisse adeguatamente
sviluppata per considerare l'incarico concluso, ma... tant'è!
La legislazione e la programmazione sociale propongono con
sempre maggiore frequenza i termini "concertazione",
"consultazione", "valutazione", "partecipazione", "collaborazione",
"intesa", "accordo" che, ovviamente, non sono sinonimi, ma
evidenziano tutti l'importanza di uno sviluppo delle relazioni fra
i soggetti che agiscono nel sociale e nella società. La
programmazione partecipata è lo strumento che consente il
confronto, quella verifica chiesta dalla Giunta regionale, proprio
"quella verifica" chiesta dalla Giunta regionale, e quindi la
condivisione delle scelte che costituisce, in sostanza, la garanzia
che quanto è stato deciso abbia poi le gambe per camminare. Sempre
più, dunque, le amministrazioni dovranno procedere attraverso la
partecipazione democratica per poter, in tempi credibili, dare il
via alle opere; penso alla ex caserma Testafochi per esempio, che
intendono realizzare senza una contestazione continua di gruppi di
interesse... dobbiamo abituarci ad amministrare in questa
maniera.
Due, poi, le cose che ci preoccupano: la prima, già ricordata, è
quella dei tempi troppo lunghi per la realizzazione dell'opera, che
è stata in lista di attesa per troppi anni. Abbiamo bisogno di
creare tutte le condizioni perché Saint-Vincent possa offrire ai
potenziali ospiti un rinnovato pacchetto di proposte sportive,
culturali, per il benessere, per il tempo libero, ovviamente per il
gioco. Un pacchetto di proposte che possano convincere e
coinvolgere non solo le singole persone, ma gruppi o famiglie
intere. La seconda, mi rivolgo all'Assessore competente, ancora più
importante per noi, riguarda la gestione di questo impianto.
Saint-Vincent, nel recente passato, è stato oggetto di altre
importanti opere sportive (il campo di calcio, la piscina) che
dovevano essere il centro di una programmazione di eventi di
prestigio, con una forte ricaduta economica e d'immagine. Più volte
questo tema è stato ripreso da questo Consiglio regionale nel
recente passato, penso all'utilizzazione del campo di calcio di
quella cittadina. Voi tutti conoscete meglio di me la storia e le
condizioni, oggi, di quegli impianti. Il profilo gestionale di
questa importante opera non può scivolare via in due pagine scarne
di relazione, come è stato! La valutazione dell'interesse regionale
per l'impianto di tiro deve essere oggetto di approfondimenti. Un
confronto che deve svilupparsi con la collaborazione di tutti gli
attori, grandi e piccoli, pubblici e privati, che possono essere
direttamente o indirettamente coinvolti nella programmazione
dell'attività del nuovo palazzetto. Far sentire che questa
scommessa possono vincerla o perderla tutti, non solo la Regione o
la Casa da gioco.
Per concludere, un impianto richiesto e atteso non solo per il
Casino de la Vallée, ma per Saint-Vincent, la Media Valle, ma direi
per la Regione. C'erano le condizioni per coinvolgere la comunità,
ma non sono state considerate; in alcune parti il lavoro
commissionato è carente, non dà indicazioni certe e precise.
Pertanto invitiamo la Giunta a tenere conto non solo delle
indicazioni espresse dalla competente commissione consiliare, ma ad
approfondire, da domani, con una grande visione inclusiva, la fase
della gestione dell'impianto.
Président
- Je crois qu'après cette intervention, nous
pouvons conclure ici nos travaux.
La séance est levée.
---
La séance se termine à douze heures et cinquante-huit
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK