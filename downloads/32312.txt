Consiglio Regionale della Valle d'Aosta - Oggetto del Consiglio n. 1087 del 10 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1087 del 10 marzo 2010 - Resoconto
OGGETTO N. 1087/XIII - Interpellanza: "Mantenimento del corso
professionale di meccanica presso l'istituzione scolastica di
Verrès".
Interpellanza
Venuti a conoscenza che, in base alla nuova riforma della
scuola superiore, sarebbe a rischio la presenza dell'indirizzo di
meccanica presso l'istituzione scolastica di istruzione tecnica,
industriale e professionale di Verrès, nella sua sede di
Pont-Saint-Martin, a causa di un limitato numero di
iscritti;
Evidenziato che tale percorso formativo è molto richiesto
dalle aziende meccaniche della Bassa Valle e che le competenze
professionali delle maestranze sono un rilevante elemento di
competitività delle nostre realtà produttive;
Ricordato il rilevante fenomeno dell'abbandono scolastico
nella nostra regione, forse anche dovuto a scelte formative non
corrispondenti alle effettive capacità e possibilità dei singoli
studenti;
Tenuto conto che lo Statuto speciale della nostra Regione
prevede all'articolo due, "in armonia con la Costituzione e i
principi dell'ordinamento giuridico della Repubblica e con rispetto
degli obblighi internazionali e degli interessi nazionali, nonché
delle norme fondamentali delle riforme economico-sociali della
Repubblica" la potestà legislativa in materia di "istruzione
tecnico-professionale";
i sottoscritti Consiglieri regionali del Partito
Democratico
Interpellano
la Giunta regionale per conoscere se intenda mantenere il
corso professionale di meccanica nell'istituzione di Verrès e se
intenda promuovere azioni concrete per far conoscere questa
possibilità formativa, fortemente richiesta nel mercato del lavoro,
specie della Bassa Valle, al fine di incrementare il numero degli
studenti iscritti.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie, Presidente. Con questa
interpellanza volevamo evidenziare che, in base alla nuova riforma
della scuola superiore, sarebbe a rischio la presenza
dell'indirizzo di meccanica presso l'istituzione scolastica di
istruzione tecnica, industriale e professionale di Verrès, nella
sua sede di Pont-Saint-Martin, a causa di un limitato numero di
iscritti. Tale percorso formativo è molto richiesto dalle aziende
meccaniche della bassa Valle e le competenze professionali delle
maestranze sono un rilevante elemento di competitività delle nostre
realtà produttive.
Il rilevante fenomeno dell'abbandono scolastico nella nostra
regione, forse è anche dovuto a scelte formative non corrispondenti
alle effettive capacità e possibilità dei singoli studenti.
Volevamo conoscere dall'Assessore se intenda mantenere il corso
professionale di meccanica nell'istituzione di Verrès e se intenda
promuovere azioni concrete per far conoscere questa possibilità
formativa, fortemente richiesta nel mercato del lavoro, specie
della bassa Valle.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci, M. le Président. Ringrazio la
collega Fontana per questa iniziativa, che denota una sensibilità
sul tema della scuola e dei nostri ragazzi. Intanto nella mia
risposta voglio rassicurarla, perché nella delibera di approvazione
dell'attuazione della "riforma Gelmini" in Valle d'Aosta abbiamo
previsto l'attivazione dei corsi seguenti presso l'istituzione
scolastica di istruzione tecnica, industriale e professionale di
Verrès e relativa alla sede associata di Pont-Saint-Martin:
Istituto tecnico del settore economico, indirizzo amministrazione,
finanza e marketing; Istituto tecnico del settore tecnologico,
indirizzo informatica e telecomunicazioni; Istituto tecnico del
settore tecnologico, indirizzo elettronica ed elettrotecnica;
Istituto tecnico del settore tecnologico, indirizzo meccanica e
meccatronica; Istituto professionale del settore servizi, indirizzo
servizi socio-sanitari; Istituto professionale del settore
industria e artigianato, indirizzo manutenzione e assistenza
tecnica con qualifiche triennali di operatore installatore,
manutentore di impianti elettrici, di operatore meccanico,
montatore e manutentore. Fra i corsi attivati quindi risulta il
corso di cui si chiede notizia.
Per quanto riguarda l'altra questione non solo dell'attivazione,
ma dell'appetibilità e soprattutto del buon successo di questi
corsi, per tutte le opzioni scolastiche l'attivazione è prevista
con un numero minimo di 20 iscritti, però con la previsione anche
della classe mista, quindi 10 e 10; questo ci consente di ragionare
soprattutto rispetto ai numeri nazionali che parlano di 27 con un
occhio di riguardo, soprattutto con il fatto che possono essere
misti, 10 e 10. Tali numeri di iscritti, che sono stati concordati
anche in sede di accordo con le organizzazioni sindacali, sono
decisamente minori rispetto a quelli previsti a livello nazionale
proprio in virtù della consistenza numerica della popolazione
scolastica regionale e soprattutto tenendo conto del fattore
territoriale, quindi di queste zone della bassa Valle che dobbiamo
sostenere. Grazie ad una necessità di offerta non concentrata solo
sulla città di Aosta e soprattutto per rispondere alle esigenze
occupazionali, questo è stato un lavoro di raccordo con le imprese,
perché sarà fondamentale che le imprese siano parte integrante di
tale sistema. Attualmente a questo corso a Pont-Saint-Martin sono
iscritti 12 alunni in prima, nessun alunno in seconda e terza, 13
alunni in quarta e 4 in quinta. Diciamo che, quando si parla di 20
(10 e 10), si parla del primo anno. Come vede, abbiamo mantenuto
delle quinte con 4 alunni, questo significa che vogliamo portare i
ragazzi al termine del percorso.
Per quanto riguarda la promozione dell'informazione, abbiamo
organizzato ieri un incontro a Palazzo regionale, al quale c'è
stata un'affluenza massiccia e per questo motivo dobbiamo ripetere
giovedì alla stessa ora nel salone, perché per questioni di
sicurezza non abbiamo potuto far entrare tutti: più di 50 persone
sono rimaste fuori. Altri incontri poi sono promossi nelle prossime
settimane anche in bassa Valle più specifici - ieri si parlava di
riforma in generale - riferiti alle zone Pont-Saint-Martin e Verrès
per far capire alle famiglie e ai ragazzi l'importanza degli
elementi che lei ha sottolineato. Grazie.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore. Questo non può che
farci piacere, perché la nostra preoccupazione era molto forte,
perché i corsi di formazione sappiamo quanto sono importanti. Mi
ritengo soddisfatta della risposta, grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK