Consiglio Regionale della Valle d'Aosta - Oggetto del Consiglio n. 26 del 11 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 26 del 11 luglio 2018 - Resoconto
OGGETTO N. 26/XV - Interpellanza: "Interventi per una rapida
attuazione dell'accordo quadro e del protocollo d'intesa
sottoscritti tra la Regione e Rete Ferroviaria Italiana per il
potenziamento della ferrovia valdostana".
Fosson (Presidente) -
Per l'illustrazione del punto 12
all'ordine del giorno, la parola alla consigliera Minelli.
Minelli (IC) -
. Prima di illustrare l'interpellanza
volevo chiedere scusa, a nome anche della collega Pulz, del fatto
che prima non siano state pronte al momento della richiesta della
mozione d'ordine ma, come ben comprenderete, non abbiamo ancora ben
chiari tutti i meccanismi del funzionamento del Consiglio; così
come siamo un pochino stupite dal fatto che ci aspettavamo un
maggiore livello di attenzione da parte di tutte le persone
presenti in quest'aula e, lo dico bonariamente, a scuola
riprenderemmo i nostri alunni.
Lo scopo di questa interpellanza è di affrontare alcuni aspetti
dell'importante tema del potenziamento della ferrovia valdostana,
un potenziamento auspicato da tutti e che è stato anche
specificatamente richiesto dalla legge regionale approvata
all'unanimità alla fine del 2016, grazie a una forte iniziativa
popolare con una proposta legislativa sottoscritta da 7.500
elettori. Ricordo anche con orgoglio che nel mio Comune è stata
sottoscritta dal 24 percento degli aventi diritto al voto, e chi
abita in periferia sa bene l'importanza di tutto questo. Una legge
però che tarda a tradursi in atti compiuti.
I due aspetti ferroviari che vengono affrontati con questa
interpellanza sono l'elettrificazione della tratta Ivrea-Aosta e la
questione della portata assiale della tratta
Aosta-Pré-Saint-Didier.
L'elettrificazione della ferrovia che collega Aosta con Torino e
con l'intera rete ferroviaria italiana si è inopinatamente e
sciaguratamente fermata a Ivrea e così dal 2011, data
dell'interramento della stazione di Porta Susa, è iniziato il grave
disagio della rottura di carico a Ivrea e della marginalizzazione
della tratta regionale. Tutta l'opinione pubblica e tutte le forze
politiche - almeno rimanendo a quanto è scritto nei programmi
elettorali per le recenti elezioni regionali - chiedono a gran voce
l'elettrificazione, che presenta indubbi e notevoli vantaggi. Il
primo passo da completare è la progettazione con la realizzazione
dei progetti definitivi ed esecutivi. Ricordo che esiste già da
molti anni il progetto preliminare. Nel dicembre 2017, sull'onda
della domanda popolare, la Regione ha infine sottoscritto con Rete
Ferroviaria Italiana un accordo quadro in cui è prevista
l'elettrificazione della tratta, anzi nell'allegato D si afferma
che entro novanta giorni dalla firma dell'accordo devono essere
definite le modalità e la tempistica per il completamento della
progettazione dell'elettrificazione della tratta. Il primo punto
della nostra interpellanza riguarda quindi questo aspetto; sono
passati non novanta, ma quasi duecento giorni dalla firma
dell'accordo quadro, vogliamo quindi sapere quali sono le modalità
e i tempi individuati e concordati con RFI per il completamento
della progettazione e, di conseguenza, quando si può ipotizzare
l'inizio dei lavori sulla linea.
L'altra questione riguarda la portata assiale della tratta
Aosta-Pré-Saint-Didier. Come è noto, su questa tratta possono
viaggiare solo automotrici con un carico assiale di sedici
tonnellate invece delle diciotto tonnellate
standard
, cosa
che impedisce l'utilizzazione delle automotrici moderne. Con il
protocollo d'intesa sottoscritto da Rete Ferroviaria Italiana e
dalla Regione nel dicembre 2017, è stata prevista sia l'istituzione
di un tavolo tecnico permanente tra Regione e RFI sia uno studio
sulla portata assiale per individuare i punti critici e i necessari
interventi per arrivare a una portata di diciotto tonnellate.
Con la seconda domanda dell'interpellanza vorremmo quindi
capire: a che punto sono i lavori di questo tavolo tecnico; quante
volte si è riunito; i temi che sono stati affrontati e le decisioni
che sono state assunte.
La terza domanda della nostra interpellanza è finalizzata a
conoscere a che punto sia lo studio sulla portata assiale. Come ben
sa l'Assessore ai trasporti che già nel corso del 2017 ha seguito
questa vicenda, lo studio comporta un onere di 1,46 milioni di
euro, di cui 1 milione a carico di RFI e 460 mila euro a carico
della Regione. È un'indagine che prevede un considerevole impegno
finanziario. Chiediamo quindi:
chi sta facendo lo studio; a che punto è l'indagine; se saranno
rispettati i tempi di consegna di questo studio: nove mesi dalla
firma del protocollo d'intesa significa tre mesi da oggi, e
vogliamo anche sapere se sono stati prefigurati i passi successivi
e gli interventi conseguenti a questo studio.
La quarta e ultima domanda riguarda le intenzioni
sull'applicazione complessiva dell'accordo quadro del protocollo
d'intesa con RFI. I due documenti sono di estrema importanza,
perché sono la base per cambiare finalmente le caratteristiche e il
ruolo delle due tratte ferroviarie valdostane. RFI ha manifestato
la disponibilità a investire sulla ferrovia valdostana e a
realizzare interventi cospicui a proprio carico per elettrificare
la tratta Ivrea-Aosta, per realizzare i lavori di manutenzione
sulla Aosta-Pré-Saint-Didier e per aumentarne la portata
assiale.
La Regione, a nostro avviso, deve dimostrare che crede in questa
prospettiva di potenziamento della ferrovia e che intende fare
realmente quanto è previsto nell'accordo quadro, vorremmo però
averne una conferma con degli elementi convincenti.
Presidente -
Per il governo la parola all'assessore
Restano.
Restano (AC-SA-PNV) -
Premetto che, per un'organizzazione
migliore delle risposte, inizierò a rispondere dalla seconda
domanda, quindi dalla composizione del tavolo tecnico permanente
individuato dal protocollo d'intesa Regione e RFI, dal numero delle
volte che si è riunito, dai temi affrontati e dalle decisioni
assunte.
Il tavolo tecnico permanente è stato convocato dalla Regione,
come previsto dall'articolo 5 del protocollo d'intesa, e nella sua
prima seduta ne è stata precisata la composizione. La prima seduta
si è tenuta il 5 febbraio 2018. Il tavolo è composto per la parte
di Rete Ferroviaria Italiana dall'ingegnere Daniele Mari e
dall'ingegnere Emanuele Vaghi, mentre per la Regione dall'ingegnere
Marco Trevisan e dall'ingegnere Claudia De Chiara. Trattandosi di
un tavolo tecnico non è prevista la partecipazione di politici,
amministratori o associazioni, ma il tavolo può prevedere di
allargare le proprie sedute di volta in volta a soggetti terzi
esperti negli argomenti trattati. Il tavolo si è poi riunito il 22
marzo e il 17 maggio e la prossima riunione è prevista per domani,
12 luglio 2018.
Quali sono gli argomenti affrontati dai componenti del tavolo?
Sono gli studi propedeutici per la riclassificazione della
Aosta-Pré-Saint-Didier e dell'elettrificazione della Aosta-Ivrea,
ovvero temi che tratterò anche in seguito; i lavori di manutenzione
straordinaria finalizzati al ripristino del servizio della
Aosta-Pré-Saint-Didier, il cui tavolo ha deciso di rimandare la
decisione in merito all'avvenuta esecuzione dei sondaggi sulle
opere principali della linea, che consentiranno di valutare meglio
l'effettiva ottimizzazione tecnico-finanziaria e le possibili
tempistiche nel realizzare tali interventi in concomitanza con
quelli per il superamento del carico assiale; la velocizzazione
della tratta Ivrea-Aosta attraverso gli interventi sull'armamento,
l'elevazione a rango C e gli interventi tecnologici.
RFI ha segnalato la necessità di effettuare uno studio
strutturale sulle opere d'arte presenti sulla linea stessa la cui
stima di spesa è di 5,5 milioni di euro e, se necessario, di
eseguire gli interventi. La Regione ha chiesto pertanto d'inserire
tale intervento nel prossimo aggiornamento del contratto di
programma tra il Ministero e Rete Ferroviaria Italiana. RFI
valuterà se è possibile inserire nel progetto dell'elettrificazione
anche gli interventi di ottimizzazione delle geometrie del binario,
di cui esiste già un progetto preliminare.
Altro punto: fornitura di energia elettrica per le attività di
preriscaldamento e climatizzazione dei treni nella stazione di
Aosta. Il tavolo ha definito di inserire l'intervento al progetto
relativo all'adeguamento della stazione di Aosta in fase di
avanzata predisposizione.
Veniamo adesso alla prima domanda, "quali sono le modalità e i
tempi che sono stati individuati e concordati con RFI per la
progettazione dell'elettrificazione della tratta Ivrea-Aosta?": le
tempistiche ipotizzate dal tavolo tecnico sono le seguenti:
diciotto/ventiquattro mesi per concludere la progettazione
definitiva e avviare l'iter esecutivo; dodici/diciotto mesi per
l'acquisizione delle autorizzazioni di legge e per l'acquisizione
delle aree; sei mesi per l'appalto dei lavori. Pertanto si può
stimare che per avviare i lavori di elettrificazione siano
necessari almeno tre anni e mezzo da quando viene finanziata la
progettazione definitiva. Il primo aggiornamento del contratto di
programma in cui potrebbero essere inseriti i fondi è quello del
2019 con il finanziamento degli interventi dal 2020. È stata
inoltre approfondita con la Regione Piemonte e RFI, in una riunione
del 7 marzo, la possibilità di finanziare la progettazione
definitiva a valere sui fondi dell'accordo di programma quadro
interregionale, che è ancora vigente. La Regione Piemonte non ha
evidenziato controindicazioni in merito. In attesa che si rendano
disponibili i finanziamenti per avviare la fase definitiva, RFI ha
confermato la necessità di rivedere il progetto alla luce dei nuovi
capitolati interni per le progettazioni e sono in corso
approfondimenti per dare attuazione alle prescrizioni del Ministero
in sede di verifica e assoggettabilità a VIA relativamente alle
dimensioni e ubicazioni delle sottostazioni. RFI predisporrà un
progetto di massima (redazione planimetria, analisi dei costi,
documentazione fotografica) che potrà essere utilizzato anche per
interloquire con il Ministero. RFI valuterà inoltre se è possibile
inserire nel progetto di elettrificazione anche gli interventi di
ottimizzazione delle geometrie del binario, di cui esiste già un
progetto preliminare. Nel corso delle sedute del tavolo i tecnici
RFI hanno evidenziato la necessità di approfondire in modo puntuale
il nodo della problematica di Ivrea, in quanto la soluzione
individuata da Italferr potrebbe essere di difficile realizzazione.
Il tavolo pertanto ha ritenuto opportuno chiudere l'analisi sul
progetto esistente contemplando anche la valutazione in merito al
nodo di Ivrea, considerato che tale questione risulta fondamentale
per definire correttamente le modalità e le tempistiche per la
progettazione.
"A chi e con quali modalità è stato affidato lo studio per la
portata assiale della tratta Aosta-Pré-Saint-Didier"?: secondo
quanto definito dal protocollo d'intesa, RFI ha affidato, in data
22 dicembre 2017, il contratto applicativo n. 1/2017 (Rilievi
geometrici, strutturali e indagini geognostiche sulle opere d'arte
al fine di consentire la riapertura e la riclassificazione in
categoria B2 della linea Aosta-Pré-Saint-Didier) al raggruppamento
temporaneo di imprese IMAF srl (capogruppo) e l'impresa D'Adiutorio
Appalti e Costruzioni (mandante) mediante procedura ristretta
nell'ambito dell'accordo quadro n. 489/2017, stipulato ai sensi del
decreto n. 50/2016. Come è stato detto dall'interpellante, la
Regione compartecipa alla spesa di 1,46 milioni di euro con un
finanziamento di 460 mila euro. RFI ha predisposto un
cronoprogramma dell'esecuzione di tale contratto, il cui andamento
viene monitorato nel corso delle varie sedute del tavolo tecnico.
L'avvio dell'attività ha subito un ritardo iniziale dovuto
all'impossibilità di effettuare i necessari sopralluoghi a causa
del protrarsi della stagione invernale. Ad oggi RFI ha eseguito i
sopralluoghi congiunti con le imprese su tutte le opere d'arte e
sono stati avviati i rilievi topografici. Rispetto a quanto
inizialmente programmato, la fine dei rilievi è slittata di circa
un mese per il coordinamento con l'impresa dell'attività di
bonifica di ordigni bellici. Gli esiti dello studio dovrebbero
essere disponibili entro fine anno. Il tavolo ha rimandato
qualsiasi decisione in merito ai lavori all'avvenuta esecuzione dei
sondaggi sulle opere principali della linea, quando si potranno
fare le prime valutazioni sullo stato delle opere.
"Che cosa s'intende fare per dare piena e rapida attuazione
all'accordo quadro e al protocollo d'intesa"?: il Governo regionale
intende immediatamente ribadire sia a RFI sia al Ministero le
proprie priorità, al fine di far inserire in un contratto di
programma gli interventi individuati e garantirne la copertura
finanziaria. Questo può essere attuato, data l'apertura di RFI del
tavolo tecnico di ascolto di cui al prospetto informativo "Rete
2019" del marzo 2018, redatto da Rete Ferroviaria Italiana, al
quale i vari soggetti interessati possono comunicare le proprie
esigenze, supportate dalle valutazioni che ne evidenzino i
benefici. Intendo precisare che le valutazioni costi/benefici e
risultati attesi sono ormai fondamentali anche alla luce delle
ultime indagini da parte della Corte dei Conti in merito alla
concessione di contributi alle Ferrovie in concessione e in
gestione per la realizzazione di investimenti. Si tratta di note
del marzo e del maggio 2018, dove viene richiamata l'attenzione
sull'effettiva utilità degli impianti realizzati con i
finanziamenti e quindi i benefici trasportistici risultanti
dall'investimento, l'incremento del numero di passeggeri
trasportati e il miglioramento della qualità dei servizi di
trasporto. È per questo che ogni tanto mi soffermo sul progetto
della Aosta-Pré-Saint-Didier, perché è necessario avere un progetto
reale, non solo dire: "partiamo, accendiamo i motori e
ripristiniamo la ferrovia". Bisogna avere un progetto che preveda e
che possa valutare i costi/benefici. Tali azioni garantiranno di
portare ai tavoli dei sottoscrittori degli accordi il programma
quadro interregionale e di utilizzare i fondi residui per la
progettazione dell'intervento di elettrificazione. Sarà necessario
effettuare gli opportuni approfondimenti anche su altre iniziative,
e mi riferisco alla Porta del Canavese: è un tavolo che esiste dal
2012, che si riuniva sporadicamente ma negli ultimi otto mesi ha
visto un incremento delle riunioni. La Valle d'Aosta non ci ha mai
partecipato e noi intendiamo inizialmente sederci a quel tavolo
come uditori e vedere se vi siano altre prospettive valutando
eventualmente che la Porta del Canavese possa determinare aspetti
negativi rispetto alle nostre iniziative in essere. Quindi
parteciperemo come uditori a questo tavolo con tanto interesse per
valutare con attenzione le nostre scelte future.
Presidente -
Per la replica la parola alla consigliera
Minelli.
Minelli (IC) -
Grazie, Assessore. Se ho ben capito tutto
quello che l'Assessore ci ha spiegato, noto come prima cosa che
sull'elettrificazione bisogna assolutamente cercare di accelerare i
tempi; i tempi che sono stati dati (tre anni e mezzo) per avviare i
lavori e tre anni per l'esecuzione dei lavori parliamo del 2025,
quindi mi sembra che davvero questi dati evidenzino che nei
confronti di questo argomento e di questo importante intervento
sulla ferrovia ci sia una lentezza, che noi giudichiamo eccessiva.
Non si tratta di una progettazione complessa, sono delle attività
che costituiscono il pane quotidiano per le società di
progettazione delle Ferrovie dello Stato; si elettrifica
dappertutto, in Alto Adige hanno fatto la progettazione per
l'elettrificazione della Merano-Malles - e parlo di progetto
preliminare, definitivo ed esecutivo - in circa due anni. È vero
che lì si tratta della Provincia autonoma, che è più rapida
nell'impostare le cose.
Per quello che riguarda invece il tavolo tecnico permanente,
noto che - visto che l'articolo 5 del protocollo d'intesa
stabilisce che questa riunione del tavolo sia con cadenza
bimestrale - dovevano essere tre incontri e tre incontri sono
stati, non uno di più, quindi si è rispettato il termine di legge,
ma di sicuro non si è impressa un'accelerazione a tutto quanto il
processo. Chiederei se è possibile che ci vengano trasmessi via
email i verbali degli incontri che ci sono stati e a cui, come ho
appreso, non partecipano i politici o le associazioni e mi pare che
in questi primi tre incontri non si sia allargato a terzi.
Per quello che riguarda lo studio sulla portata assiale, mi
sembra di aver capito che ci sia anche uno studio di 5,5 milioni,
mi sembra che questo sia uno studio ulteriore di cui non sono
riuscita a capire esattamente il significato.
Per quanto riguarda invece la piena attuazione dell'accordo
quadro e del protocollo d'intesa, capisco che è intenzione della
Giunta darvi piena attuazione - e non potrebbe nemmeno essere
diversamente - ricordo però che nel programma presentato in
quest'aula dalla maggioranza quindici giorni fa si parla in modo
molto generico di riqualificazione dell'intera tratta ferroviaria
valdostana. Mi sembra un pochino poco, quindi anche per questo noi
ci aspettiamo qualche cosa di più.
Ritorneremo sicuramente sull'argomento nei prossimi Consigli e
auspichiamo che davvero questa maggioranza, che si è presentata più
volte come la maggioranza del fare, proprio su questo argomento
dimostri tutta la sua buona volontà.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK