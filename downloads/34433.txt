Consiglio Regionale della Valle d'Aosta - Oggetto del Consiglio n. 2214 del 8 febbraio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2214 del 8 febbraio 2012 - Resoconto
OGGETTO N. 2214/XIII - Interpellanza: "Fruizione delle
prestazioni sanitarie prima erogate dall'ambulatorio di medicina
integrata per la salute della donna presso l'Ospedale
Beauregard".
Interpellanza
Richiamata l'interpellanza oggetto del Consiglio n. 2155/XIII
dell'11 gennaio scorso relativa alla "Chiusura dell'Ambulatorio di
medicina integrata per la salute della donna presso l'ospedale
Beauregard";
Considerato che l'Assessore alla Sanità ha dichiarato che,
nonostante la chiusura di tale ambulatorio che garantiva una serie
di prestazioni sanitarie rese in maniera integrata, le stesse
prestazioni saranno comunque fruibili singolarmente agli utenti nei
diversi reparti e strutture dell'ospedale regionale;
Appreso invece, dalle dichiarazioni rese alla stampa dalle
dottoresse autrici del progetto dell'Ambulatorio di medicina
integrata per la salute della donna, che tutta una serie di
prestazioni sanitarie prima rese da tale ambulatorio non saranno
più erogate (rivolgimento podalico, cura dei disturbi della
menopausa, cura della nausea in gravidanza, cura dei dolori cronici
complessi);
i sottoscritti Consiglieri regionali
Interpellano
l'Assessore competente per sapere se intenda chiarire quali
delle prestazioni sanitarie che le pazienti dell'ex Ambulatorio di
medicina integrata ricevevano presso tale ambulatorio saranno
ancora fruibili presso l'ospedale regionale.
F.to: Carmela Fontana - Rigo - Donzel
Presidente
- La parola alla Consigliera Carmela
Fontana.
Fontana (PD)
- Grazie Presidente.
Richiamata l'interpellanza dell'11 gennaio scorso relativa alla
chiusura dell'ambulatorio di medicina integrata per la salute della
donna presso l'Ospedale Beauregard; considerato che l'Assessore
alla sanità ha dichiarato che, nonostante la chiusura di tale
ambulatorio che garantiva una serie di prestazioni sanitarie rese
in maniera integrata, le stesse prestazioni saranno comunque
fruibili singolarmente dagli utenti nei diversi reparti e strutture
dell'ospedale regionale; appreso invece, dalle dichiarazioni rese
alla stampa dalle dottoresse autrici del progetto dell'ambulatorio
di medicina integrata per la salute della donna che tutta una serie
di prestazioni sanitarie prima rese da tale ambulatorio non saranno
più erogate...vi leggo un passaggio di questa lettera:
"Mi rendo
conto che il nostro approccio, per quanto in linea con un modello
di crescita della medicina moderna internazionale, in un momento di
ristrettezze e tagli possa essere considerato non di livello
essenziale, non si può dire però che le prestazioni saranno
comunque erogate. A chi si rivolgeranno nel pubblico le donne
incinte con il mal di schiena e quelle con il feto podalico
candidate al taglio cesareo? Chi prenderà in cura le pazienti con
dolori cronici complessi, che necessitano di trattamenti diversi e
integrati fra loro? Chi baderà ai disturbi delle donne in
menopausa? L'attività di agopuntura presso l'ambulatorio di terapia
antalgica è al momento sospesa e non so se le nostre utenti
potrebbero afferire ai servizi di psicologia e fisioterapia
dell'ospedale"
.
Questa è la lettera che hanno scritto le due dottoresse, adesso
vorrei che l'Assessore mi spiegasse se tali servizi vengono
erogati, oppure no. Grazie.
Si dà atto che, dalle ore 11,13, riassume la presidenza il
Presidente Alberto Cerise.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Io confermo esattamente quello che ho detto per l'interpellanza
scorsa, perché, se l'ho detto, non l'ho fatto tanto per parlare, ma
perché è quello che sicuramente avverrà. L'ambulatorio di medicina
della donna è nato da un progetto sperimentale approvato dalla
Giunta regionale nel luglio del 2010 e prevedeva la presa in carico
"integrata" della donna, con la programmazione, da parte delle
équipes
multidisciplinari di un iter terapeutico
individuale. L'ambulatorio quindi provvedeva alla prescrizione e
alla prenotazione delle prestazioni ritenute necessarie. Le
prestazioni che potevano rientrare nel percorso erano: visita
medica generale multidisciplinare, ciclo di agopuntura, ciclo di
agopuntura con moxa revulsivante - sono delle piccole sostanze che
vengono messe sull'ago e poi fatte bruciare -, ciclo di
psicoterapia, ciclo di sedute di ipnosi e ciclo di rieducazione
funzionale, quindi fisioterapia. L'ambulatorio integrato non è
stato riconfermato per motivi, di cui ho detto l'altra volta,
legati al contenimento della spesa sanitaria per il 2012, ma le
prestazioni sopra dettagliate sono pressoché tutte comprese nei
livelli essenziali di assistenza e quindi continuano ad essere
erogate dal servizio sanitario regionale presso i vari
ambulatori.
La riduzione del servizio consiste nel fatto che i pazienti
dovranno provvedere tramite Cup e dovranno recarsi negli ambulatori
destinati alle singole prestazioni. Le uniche prestazioni non
ricomprese nei LEA e che quindi saranno a carico delle utenti in
regime privato sono il rivolgimento podalico per quanto riguarda
l'agopuntura e sempre per l'agopuntura i disturbi della menopausa;
quindi per tutti gli altri problemi legati all'osteoporosi in
menopausa, eccetera, abbiamo degli ambulatori dedicati.
In relazione alle affermazioni oltretutto contenute nelle
premesse dell'interpellanza circa la non fruibilità di prestazioni
ed in particolare "cura della nausea in gravidanza" e "cura dei
dolori cronici", io aggiungo la "cura degli effetti da
chemioterapia per l'agopuntura", esse sono erogate...anzi le do
anche il riferimento della delibera regionale che aveva previsto
questo servizio: la n. 5191...e la n. 5192 del 2002...questi
servizi sono stati riconfermati; le donne con problemi di nausea o
i pazienti in chemioterapia con problemi di nausea quindi
continuano ad usufruire di questi servizi. Confermo quindi che,
presso l'ambulatorio della terapia del dolore, si potrà accedere e
fare tali trattamenti, quindi confermo quanto già espresso nel
precedente Consiglio.
Una considerazione finale posso farla visto che poi nelle
repliche voi fortunatamente avete la possibilità di fare
considerazioni: all'inizio e a fine anno, quando c'è stata la
discussione sul bilancio, ho dichiarato anche in televisione e sui
giornali che in Valle d'Aosta i servizi non sarebbero stati toccati
e oggi lo riconfermo, perché i servizi sanitari regionali sul
territorio e in ospedale sono erogati completamente a tutta la
popolazione, i servizi ospedalieri nei reparti, gli ambulatori sul
territorio, tutti i servizi presenti nei poliambulatori ed ho
riconfermato l'erogazione dei "LEA regionali", diciamo che questo
era l'ultimo servizio "sperimentale" che era attivato, abbiamo
dovuto quindi nel contenere la spesa, di tenere atto di servizi che
permettessero l'erogazione di prestazioni in altri servizi compresi
nei LEA.
Faccio solo una sottolineatura: sono stato la settimana scorsa
alla Commissione Salute a Roma, dove si discuteva dei futuri piani
sanitari delle Regioni: il cosiddetto "patto per la salute". Le
Regioni a statuto ordinario 2012-2014 dovranno risparmiare sulla
sanità 8.000.000.000 di euro, gli Assessori di queste Regioni
andranno in Consiglio regionale a dire di aver chiuso i reparti, di
aver accorpato le USL, di aver chiuso sul territorio gli
ambulatori; se mi trovo a rispondere su queste interpellanze, sono
veramente fortunato, perché ribadisco che in Valle d'Aosta i
servizi socio-sanitari non sono stati toccati. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Io ho rifatto tale interpellanza a distanza dell'altro
Consiglio, perché mi sono trovata la lettera di queste due
dottoresse, che io stimo, perché hanno reso un servizio eccellente,
tant'è che tantissime donne in gravidanza hanno chiesto il
ripristino di tale servizio, dato che non era solo un servizio
attivato appena andavano, dava risultati immediati...si pagava un
ticket e venivano dati una serie di servizi.
Quello che non riesco a capire...perché adesso farò una ricerca
di tutti gli obiettivi che ha fatto l'USL, dove hanno preso il
premio...e poi vengono tolti, perché a questo punto si fa un altro
tipo di operazione...non ho mai visto da nessuna parte che si fa
anche un servizio in via sperimentale che dà dei risultati...perché
veramente dà dei risultati alle donne...proprio in un momento dove
esse hanno delle difficoltà e magari hanno bisogno anche di un po'
di conforto, l'USL mi viene a dire che bisogna fare 8.000.000 di
tagli. Va bene, siamo d'accordo, allora spiegatemi tutti questi
soldi buttati nella sanità sull'ospedale, che adesso si rifà un
altro progetto, anche se non lo vuole chiamare progetto...quanti
soldi abbiamo buttato! Penso che bisogna risparmiare sulle
strutture e sul superfluo e non su queste cose, che sono bricioline
in confronto agli sprechi che ha la sanità! Sul riscaldamento,
sulla luce, sulle sedi è lì che l'avrei apprezzata se fosse venuto
con un programma che dicesse di andare a tagliare sugli sprechi, ma
non su tale servizio. Io lo trovo di cattivo gusto, lo avete fatto
con un'urgenza incredibile; questi sono i regali dell'anno nuovo da
parte dell'USL, questo è quello che volete dire alla cittadinanza e
che spiegherete poi voi! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK