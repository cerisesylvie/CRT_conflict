Consiglio Regionale della Valle d'Aosta - Oggetto del Consiglio n. 430 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
INFORMAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 430 del 20 febbraio 2019 - Resoconto
OGGETTO N. 430/XV - Interpellanza: "Attività svolta
dall'Osservatorio Regionale Rifiuti della Valle d'Aosta".
Rini (Presidente)
- Punto 25 all'ordine del giorno. Per
l'illustrazione, la parola alla collega Pulz.
Pulz (ADU-VDA)
- L'ultimo rapporto regionale sulla
gestione dei rifiuti riporta testualmente che nell'aprile 2009, con
delibera della Giunta regionale n. 905, è stato istituito
l'Osservatorio regionale rifiuti Valle d'Aosta, ORR-VDA,
completando così la rete degli osservatori del Nord Italia e
dotando un territorio con caratteristiche ambientali, geografiche e
socioeconomiche molto peculiari di un nuovo strumento per
affrontare la complessa tematica della gestione integrata dei
rifiuti urbani. La costituzione dell'ORR-VDA discende dalla legge
regionale n. 31 del 3 dicembre 2007, "Nuove disposizioni in materia
di gestione dei rifiuti", ovvero norme in materia di promozione
anche dei livelli di qualità della vita umana, che assicurino la
salvaguardia e il miglioramento delle condizioni dell'ambiente.
Alla ORR-VDA sono attribuite importanti funzioni, ricordiamo le
principali: vigila sulla gestione dei rifiuti e degli imballaggi;
vigila sulla riorganizzazione dei servizi di gestione dei rifiuti
urbani in conformità con il Piano regionale di gestione dei
rifiuti; vigila sulle modalità di pianificazione dei servizi a
livello di Sub-Ato
e sull'attuazione dei relativi piani;
provvede alla raccolta e all'elaborazione dei dati inerenti ai
flussi dei rifiuti urbani assimilati e anche dei rifiuti speciali
assimilabili agli urbani; provvede al monitoraggio dei costi di
gestione dei rifiuti urbani, dei rifiuti assimilabili e delle
modalità di applicazione delle relative tariffe; controlla la
definizione e l'attuazione di accordi di programma e di protocolli
di intesa con enti e operatori coinvolti nella gestione dei rifiuti
urbani e di particolari tipologie di rifiuto speciale; propone
anche alla Giunta regionale azioni volte alla sensibilizzazione e
informazione dei soggetti interessati alla raccolta differenziata,
anche ai fini di predisporre i programmi pluriennali di attività;
propone, sempre alla Giunta regionale, lo svolgimento di studi e
indagini su alcuni comparti produttivi significativi e in generale
sulle utenze non domestiche, anche in collaborazione con altri enti
e autorità competenti in materia ambientale; sempre per la Giunta
regionale, fornisce necessario approfondimento sulle tematiche
inerenti alla gestione dei rifiuti, con particolare riferimento
agli aspetti applicativi, legati all'introduzione del sistema
tariffario, di cui abbiamo già parlato più volte, e al
miglioramento delle rese della raccolta differenziata; fornisce
alle strutture regionali pareri finalizzati all'adozione di atti
amministrativi, sempre nella gestione dei rifiuti; collabora
inoltre con la Chambre valdôtaine des entreprises et des activités
libérales, al fine di promuovere iniziative sull'informazione e
sulla sensibilizzazione nel settore appunto della gestione dei
rifiuti; provvede all'organizzazione di uno sportello informativo e
alla pubblicazione entro il 31 marzo di ogni anno di un rapporto
sulla gestione dei rifiuti urbani e speciabili, in modo da
riportare la situazione specifica di ogni Sub-Ato.
Chi fa parte di questo osservatorio regionale dei rifiuti? Come
specificato nella delibera regionale n. 360 del 2015, a svolgere le
funzioni di presidente è l'Assessore all'ambiente, e poi ne fanno
parte altri rappresentanti nominati dalla Giunta, che restano in
carica per cinque anni, precisamente il dirigente della struttura
attività estrattive rifiuti, l'ARPA Valle d'Aosta, i gestori degli
impianti di smaltimento, i gestori del servizio di raccolta dei
rifiuti, le associazioni di categoria, le associazioni
ambientaliste, le associazioni dei consumatori, il coordinatore
tecnico scientifico dell'osservatorio stesso, il Comune di Aosta,
le Unités des Communes valdôtaines e il CELVA.
Proprio da questi ultimi, quindi dai sindaci, viene la richiesta
di ripristinare le riunioni dell'osservatorio sui rifiuti, al fine,
dicono testuali parole i sindaci del CELVA: "di garantire la piena
condivisione tra gli enti locali e l'amministrazione regionale. La
richiesta specifica - leggo la dichiarazione - è quella di
istituire un tavolo di lavoro tra i presidenti delle Unités des
Communes, per ripensare il sistema dei rifiuti in Valle d'Aosta
all'interno di un percorso condiviso, dove il punto di partenza è
l'analisi puntuale dei costi". Così si è pronunciata l'assemblea
del CPEL
lo scorso 12 febbraio (a maggioranza, con undici
astenuti, abbiamo letto dai giornali, che ci sembrano rappresentare
i comuni più grandi), proprio per chiedere più coinvolgimento degli
enti locali e appunto che si convochi, almeno con le scadenze
previste, l'osservatorio sui rifiuti.
Quali sono queste scadenze previste? Guardiamo l'articolo 4 del
regolamento, "Organizzazione e funzionamento dell'osservatorio
regionale dei rifiuti", che al comma 1 specifica che l'ORR va
convocato in adunanza almeno tre volte l'anno. L'articolo 8 poi
dice che nell'ultima seduta di ogni anno deve essere presentata la
proposta del piano di lavoro per l'anno successivo e che questo
piano sarà valutato e approvato entro il 31 dicembre di ogni anno.
Inoltre ogni anno l'ORR redige e pubblica il rapporto sulla
gestione dei rifiuti per l'anno precedente.
Noi sostanzialmente chiediamo all'Assessore quante riunioni di
questo osservatorio dell'ORR si sono svolte negli ultimi tre anni e
perché non sia stata soddisfatta la richiesta delle associazioni
ambientaliste di poter avere accesso ai verbali. Chiediamo quali
siano state le figure dei tecnici esperti incaricati di predisporre
la proposta del piano di lavoro dell'ORR, in che cosa consistano
queste proposte e nell'occasione di quali riunioni queste proposte
siano state approvate. Chiediamo poi per quale ragione non sia
stato pubblicato il rapporto sulla gestione dei rifiuti, relativo
agli ultimi due anni. Per concludere, vogliamo saper quali siano
gli intendimenti al fine di dare efficacia a questo che è
sicuramente un importante organo di vigilanza e di
coordinamento.
Presidente
- Per la risposta la parola all'assessore
Chatrian.
Chatrian (ALPE)
- Vorrei ringraziare particolarmente la
collega, perché mi dà la possibilità di fare un po' di chiarezza,
altrimenti per chi ci ascolta, se ha capito poco, la confusione è
molto alta. Quindi mi piacerebbe mettere un po' i vari tasselli al
posto giusto: chi fa che cosa, in che maniera e chi deve dare corso
alla legge che è stata approvata da questo Consiglio nel 2007. La
ringrazio, perché mi dà proprio la possibilità di mettere nero su
bianco cosa è stato fatto, cosa si sta facendo e cosa vorremmo fare
nei prossimi mesi.
L'Osservatorio regionale sui rifiuti è stato istituito, lo
diceva anche lei, nel 2007 con la legge regionale n. 31, che
all'articolo 17 stabilisce che l'osservatorio sia rappresentativo
di tutti i portatori di interesse coinvolti a qualunque titolo
nella gestione dei rifiuti. Questo è il perimetro in cui si è
deciso di inserire l'osservatorio e questa è la sua filosofia. Non
elenco chi sono gli attori dell'osservatorio, perché la collega lo
ha illustrato bene poc'anzi citando il medesimo articolo. In
attuazione della legge n. 31 del 2007 l'osservatorio è stato
istituito per la prima volta, con deliberazione di Giunta n. 905,
il 3 aprile 2009. Successivamente, con deliberazione n. 946, del 4
luglio 2014, la Giunta regionale prorogò la designazione fino al 31
dicembre 2014, al fine di consentire di avviare la procedura di
rinomina dell'osservatorio stesso. Vuol dire che ci sono delle
scadenze: scadono le nomine e bisogna rinominare, perché sono gli
attori che daranno la disponibilità per il quinquennio successivo.
Tale fase non aveva potuto essere esperita per tempo, a seguito
della dimissione da parte degli assessori regionali che limitò
l'attività della Giunta per quel periodo all'ordinaria
amministrazione. L'osservatorio è stato poi ricostituito fino al 31
dicembre 2017, con deliberazione della Giunta n. 360 del 13 marzo
2015 e prorogato con successivo atto fino al 31 dicembre 2018.
Quindi dal punto di vista politico-amministrativo, l'osservatorio è
stato prorogato e tutti i suoi delegati sono stati prorogati fino
al 31 dicembre 2018, al fine di consentire la predisposizione del
rapporto annuale 2017.
Pertanto l'osservatorio fino al 31 dicembre 2018 era vivo e
vegeto, ma nel 2018, sia nel primo semestre che nel secondo
semestre, non è mai stato convocato dall'assessore compente. Vorrei
ripetere questo concetto, soprattutto a chi ci ascolta: non è mai
stato convocato l'osservatorio regionale sui rifiuti. Con nota in
data 26 gennaio 2019 - vorrei che questo dato fosse molto chiaro
alla collega, perché altrimenti chi ci ascolta, mi spiace collega,
non capisce - dato che gli attori dell'osservatorio erano scaduti,
sono state chieste ai diversi organismi previsti dalla legge n. 31
del 2007 le designazioni dei membri di competenza. Anche per chi ci
ascolta è importante questo passaggio, perché i colleghi sindaci
hanno ricevuto il 26 gennaio la mia lettera, in modo da avere la
possibilità di rispondere e indicare il delegato per il nuovo
osservatorio dei rifiuti.
Questa era un po' la ricostruzione del percorso - perché
altrimenti a chi ci ha ascoltato sembriamo un po' fuori strada -
nel periodo che va dall'istituzione fino a fine 2018. Collega Pulz,
non so se può interessare, ma sempre nella stessa data abbiamo
pubblicato una manifestazione di interesse per soli titoli per
l'individuazione del membro esperto nelle materie ricomprese tra le
attività e i compiti dell'osservatorio sulla gestione dei rifiuti,
per i profili tecnico-scientifici provenienti dal settore pubblico
o privato, con scadenza entro le ore dodici del giorno 28 febbraio
2019. Come ben capisce, cerco di spiegare e portare a conoscenza di
questo Consiglio che cosa abbiamo fatto in queste settimane e in
questi due mesi.
Cercherò di rispondere puntualmente ai quesiti che lei ci ha
posto e mi ha posto. La prima domanda: "quante riunioni
dell'Osservatorio Regionale Rifiuti della Valle d'Aosta (ORR-VDA)
si sono svolte negli anni 2016, 2017 e 2018"? Nel 2016 è stato
convocato e si è riunito una volta, il 27 maggio e due volte nel
2017, una il 7 aprile e la seconda il 7 luglio. Quindi una volta
nel 2016, due volte nel 2017 e non c'è stata nessuna riunione nel
2018.
Vado avanti nel cercare di rispondere ai quesiti che lei ci ha
posto: "quali sono stati negli ultimi tre anni le figure di tecnici
esperti incaricati di predisporre la proposta del piano di lavoro
dell'ORR, in cosa consistano le loro proposte di lavoro...". Faccio
presente che la funzione di "tecnico esperto, avente particolare
esperienza in materia di tutela dell'ambiente dagli inquinamenti e
nel settore della gestione tecnica ed economica dei rifiuti nel
loro complesso, con funzioni di coordinamento tecnico-scientifico,
designato dalla Giunta regionale", in base alla legge regionale n.
31, è stata svolta sin dal 2009 sempre dal dottor Giorgio
Ghiringhelli, titolare e amministratore della società ARS Ambiente
S.r.l. di Gallarate. La scelta è avvenuta successivamente alla
pubblicazione di un bando di manifestazione di interesse espletata
dall'allora direzione ambiente e il relativo incarico regolato da
apposito disciplinare è stato sottoscritto la prima volta in data
19 maggio 2009 e successivamente confermato con deliberazione della
Giunta il 31 dicembre 2018. Tutte le attività svolte dal
professionista nel periodo 2009/2018 sono state sempre concordate e
approvate dall'osservatorio. Nel corso del 2017 e nel 2018, il
professionista incaricato ha svolto diversi sopralluoghi presso i
Sub-Ato,
per valutare la situazione operativa degli stessi e
lo stato di fatto della riorganizzazione, nonché per dare un
supporto tecnico alla gestione del programma ORSO attivato per la
raccolta, l'elaborazione e la gestione di tutti i dati afferenti ai
servizi di gestione dei rifiuti urbani e speciali.
Veniamo alla pubblicazione del rapporto sulla gestione dei
rifiuti relativo agli ultimi due anni. Il rapporto per il 2017 è
stato regolarmente predisposto, ma è ancora mancante di alcuni dati
economici, forniti solo alcuni giorni fa da un Sub-Ato. La sua
pubblicazione di conseguenza avverrà appena completato e immagino
che nel giro di due settimane sarà pubblicato il rapporto 2017. Per
quanto concerne invece il rapporto 2018, questo sarà possibile
pubblicarlo solo a partire dal mese di maggio e cerco di spiegare
il perché. Come avviene ogni anno, i dati definitivi sulla raccolta
dei rifiuti urbani saranno disponibili nella forma definitiva, così
come i dati economici, al momento della presentazione del MUD, la
dichiarazione obbligatoria che i Sub-Ato devono presentare
all'ISPRA entro il 30 aprile di ogni anno. Nel frattempo, non
appena sarà rinominato il nuovo osservatorio e individuato il nuovo
responsabile scientifico, verrà predisposta la relazione del
rapporto, in maniera tale da renderlo pubblicabile, probabilmente e
spero - seguirò direttamente la questione - entro giugno 2019.
Infine, per quanto riguarda "gli intendimenti al fine di dare
efficacia a questo importante organo di vigilanza", vi informo che
è mia intenzione riavviare prima possibile l'operatività
dell'osservatorio. Penso di essere stato chiaro: ho invitato tutti
gli attori a presentare la propria disponibilità. Infatti ho già
dato disposizione in tal senso e con lettera del 26 gennaio è stata
chiesta ai diversi organismi che compongono l'osservatorio la
designazione dei membri di loro competenza. Abbiamo riscontrato a
oggi - così le do un quadro - la designazione dei rappresentanti
degli enti locali, avvenuta con delibera del 12 febbraio 2019 del
CPEL,
e delle associazioni operanti in difesa dell'ambiente.
Nella stessa data è stato anche pubblicato un avviso pubblico, come
dicevo prima, di manifestazione di interesse per individuare il
professionista a cui affidare la funzione di responsabile
scientifico; la scadenza per la presentazione delle domande è
fissata al 28 febbraio 2019. Non appena perverranno tutte le
designazioni verrà approvato dalla Giunta regionale il rinnovo
dell'osservatorio.
In considerazione dell'importanza che tale organismo riveste per
affrontare correttamente le diverse problematiche afferenti alla
gestione dei rifiuti in generale, sia urbani che speciali, e tenuto
conto della continua evoluzione normativa comunitaria, che comporta
un aggiornamento costante degli obiettivi di gestione e di
conseguenza dell'attività da porre in atto, è mia intenzione
convocare l'osservatorio non appena possibile e concordare un
programma di attività da avviare. Se avremo le risposte puntuali
entro fine mese e l'incarico al tecnico scientifico, spero e
confido di organizzare il primo incontro entro fine marzo, per poi
proseguire con ulteriori incontri operativi per poter utilizzare al
meglio l'osservatorio, con tutti gli attori principali che
intervengono su questo importante dossier. Spero di essere stato
chiaro e franco, ma soprattutto cerchiamo di veicolare - vi chiedo
un favore, collega Pulz - le informazioni corrette all'esterno,
perché altrimenti travisare su un così importante istituto, io
penso che non sia corretto.
Presidente
- Per la replica, la parola alla collega
Pulz.
Pulz (ADU VDA)
- Grazie Assessore per la sua riposta,
anche scritta. Questa mattina credo di averla sollecitata anche
troppo, quindi cercherò di trattenermi almeno fino al pomeriggio,
così potrà riprendersi nella pausa pranzo.
Mi permetto di far notare che le varie crisi politiche non
avrebbero dovuto influire sull'ORR-VDA, dal momento che l'articolo
3 del regolamento, "Organizzazione e funzionamento
dell'osservatorio regionale dei rifiuti", stabilisce che in caso di
assenza o di impedimento le funzioni di presidente sono svolte dal
dirigente della competente struttura regionale, quindi in questo
caso dal dirigente della struttura attività estrattive e rifiuti.
Ci viene il dubbio che, come spesso accade nella nostra regione,
gli organismi di controllo come l'ORR siano o siano stati
considerati, se adesso davvero le cose cambieranno, un inutile
impedimento alla libera espressione del mandato politico, che siano
cioè gestiti per rispettare la legge più nella forma che non nella
sostanza, e speriamo davvero che si intravveda un nuovo modo di
operare come lei dichiara.
La mancanza di convocazione delle diverse sedute non ha
suscitato grande scalpore tra gli addetti ai lavori e allo stesso
tempo bisogna dire che la mancanza di un interlocutore politico ha
scoraggiato i più coscienziosi dal fare rimostranza. Chiaramente, i
momenti di vuoto di potere politico sono pericolosi, sono sempre
pericolosi, perché vi è il rischio che tutte le decisioni relative
a una problematica, in questo caso chiaramente la gestione dei
rifiuti in Valle d'Aosta, ricadano unicamente sui dirigenti, che
però non possono da soli sostenere il peso di questa
responsabilità. Quindi, noi chiediamo: l'ORR è stato interpellato,
per esempio, in merito al progetto per la costruzione e la gestione
dell'impianto di trattamento a freddo dei rifiuti?
In ultimo, una piccola
verve
polemica, me la conceda,
sono stanca anche io. Le decisioni sulla gestione dei rifiuti già
prese dal Consiglio regionale, in assenza di adeguati e costanti
controlli democratici, non rischiano forse di essere
invalidate?
Presidente
- L'assessore Chatrian chiede la parola per
fatto personale, però lo espliciti.
Chatrian (ALPE)
- Sono obbligato...
Presidente
- Ha toccato la persona o l'operato, perché se
si tratta l'operato faccia una nota di specifica.
Chatrian (ALPE)
- Ha toccato la persona. Se posso...
Presidente
- Espliciti il fatto!
Chatrian (ALPE)
- Il fatto è che nulla c'entrano le crisi
politiche avvenute nel 2018, se l'osservatorio non è stato
convocato. Chi convoca l'osservatorio è l'assessore competente,
collega Pulz.
Presidente
- Assessore, poi vi chiarirete in separata
sede!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK