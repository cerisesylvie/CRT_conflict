Consiglio Regionale della Valle d'Aosta - Oggetto del Consiglio n. 602 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 602 del 17 aprile 2019 - Resoconto
OGGETTO N. 602/XV - Interrogazione: "Ulteriori finanziamenti
per la realizzazione delle opere necessarie alla riduzione del
rischio valanghivo nel comune di Bionaz".
Rini (Presidente) -
Punto n. 14 all'ordine del giorno. La
parola all'Assessore Borrello per la risposta.
Borrello (SA) -
Prima di entrare nel merito della
risposta, mi permetterà, collega, di fare una valutazione di
carattere generale rispetto alla percezione del rischio a livello
della popolazione. Ogniqualvolta che si fa un'interpellanza o un
quesito rispetto alle tematiche legate alle potenziali criticità
sia degli aspetti di carattere antropico - quindi parlo degli
edifici e delle infrastrutture -, ma anche dal punto di vista
naturalistico - e nel caso specifico stiamo parlando del rischio
valanghivo -, ricordo che per quanto riguarda la letteratura
scientifica c'è sempre una valutazione delle probabilità di
accadimento del rischio, la magnitudo e la vulnerabilità.
Dico questo perché bisogna creare sempre di più la
consapevolezza e l'accettazione del rischio residuo. Non si può
mettere in sicurezza la totalità del territorio, qualunque esso
sia. Bisogna avere la consapevolezza di programmare gli interventi
e cercare di dare un segnale chiaro e inequivocabile perché, se
sono previste nella letteratura scientifica la valutazione del
rischio e la vulnerabilità delle opere, vuol dire che si ha già la
consapevolezza a priori che non si ha la possibilità di andare a
tutelare il 100 percento del territorio. Proprio in virtù di quello
che ho detto, nella letteratura scientifica è prevista anche la
valutazione del danno, che è una formula matematica che va a
prendere in considerazione la pericolosità, la magnitudo, la
probabilità, la vulnerabilità e il danno. Questa sarà sicuramente
una cosa che dirò in maniera continuativa, perché è un segnale che
l'Amministrazione deve dare rispetto alla percezione del rischio
sul territorio.
Detto questo, tutti i Sindaci con regolarità segnalano le
esigenze del proprio territorio rispetto alle situazioni di rischio
idrogeologico che sono ritenute di attenzione. Ovviamente queste
informazioni ci vengono date da coloro che vivono il territorio e
vengono integrate dai nostri tecnici regionali che fanno un
monitoraggio continuativo e controllano il territorio. Tutte queste
informazioni vengono quindi raccolte e valutate in relazione a
specifici criteri di priorità che consentono di costruire delle
classificazioni utilizzate poi per finanziare gli interventi con le
risorse disponibili a bilancio e che si rendono disponibili a
livello statale (quindi parliamo di frane, inondazioni, rischio
valanghivo, infrastrutture viarie, edifici come il Cral Cogne e
quant'altro).
Per quanto riguarda il settore valanghivo, visti anche gli
ultimi inverni particolarmente ricchi di eventi, la competente
struttura regionale ha avviato la scorsa estate una rilevazione
puntuale delle esigenze manutentive sugli oltre 400 siti, sedi di
opere e di nuove realizzazioni. Prima considerazione di carattere
generale che voglio fare: 400 siti esistenti in Valle d'Aosta,
quindi vuol dire - e mi permetto di fare una piccola divagazione -
che abbiamo già 400 siti. L'Amministrazione regionale è pertanto
già intervenuta in maniera massiva cercando di andare a valutare le
priorità. Darò anche qualche ulteriore numero: contiamo oltre 31
chilometri di ponte da neve, 7 chilometri di reti paravalanghe,
quasi 12 chilometri di aree di distacco protette da ombrelli
paravalanghe; a questi si aggiungono 50 gallerie costruite a
protezione delle valanghe, una decina di siti protetti con dighe di
contenimento e oltre 470 ettari di zone di distacco. Questo per far
capire che, nonostante ci si possa continuare ad impegnare rispetto
alle attività di prevenzione riguardo ad eventuali evoluzioni
parossistiche degli elementi valanghivi, c'è sempre da fare. C'è
tanto da fare, anche se tanto è stato fatto. Un'altra
considerazione è che questi siti devono essere anche mantenuti, ma
questa considerazione andrò ad approfondirla in coda al mio
intervento.
Nell'ambito degli interventi da fare, fatti e da programmare si
inseriscono anche gli interventi del comune di Bionaz e, in
particolare, posso andarne a citare tre che sono stati fatti l'anno
scorso e ultimati in questa primavera dopo le copiose nevicate
dell'inverno 2017/2018. Questi tre interventi sono stati attivati
tramite delle somme urgenti proprio in virtù dell'analisi che
andiamo a fare in maniera continuativa rispetto all'abbattimento
del rischio residuo: per quanto riguarda la località Balmes, un
importo di 199.000 euro; per quanto riguarda la località Crêtes
Sèches, un ulteriore importo di 190.000 euro; per quanto riguarda
Face-Balla, un altro intervento per 190.000 euro. Questi sono
interventi di somma urgenza per abbattere il rischio residuo. Nel
dettaglio tali interventi, seguiti dalla struttura Sistemazione
montana dell'Assessorato dell'ambiente, riguarderanno circa la posa
di 60 strutture fermaneve ad ombrello per sito, intervenendo sui
vari siti nella porzione sommitale dell'area di distacco, mentre
per quanto riguarda Crêtes Sèches si interverrà con un'integrazione
delle opere già esistenti andando a completare la protezione di
un'area di probabile distacco a sud-est di quella principale.
Con riferimento al primo quesito da lei posto, la valutazione
delle richieste avanzate dal Sindaco è in corso nell'ambito delle
valutazioni che si stanno conducendo per l'intero territorio per la
classificazione degli interventi in termini di priorità, a seconda
dei beni che si intendono tutelare. Va da sé che la priorità va
alla tutela degli elementi antropici, quindi i paesi, le località,
le frazioni. Con riferimento ai tre interventi del comune di
Bionaz, quello di Balmes è classificato come priorità più elevata,
mentre gli altri due, Crêtes Sèches e Face-Balla, sono inserite ad
un livello inferiore rispetto alle priorità del primo. Questo a
margine degli interventi già effettuati. Una volta completata la
valutazione per l'intero territorio, tutti i Sindaci saranno
informati, anche perché si possono assumere tutta una serie di
misure necessarie in attesa degli interventi da attuare, poiché -
come lei sa, abbiamo già avuto modo di parlarne - gli interventi si
possono fronteggiare con misure di protezione attiva o passiva. Nel
momento in cui non si ha la possibilità di programmare
nell'immediato delle misure di protezione attiva, si va con la
programmazione dei sistemi di emergenza o del distacco preventivo
degli elementi valanghivi.
Per quanto riguarda il secondo quesito, i costi stimati sono:
per la località Balmes 1.380.000 euro, per Crêtes Sèches 1.690.000
euro, per Face-Balla 1.950.000 euro, rispetto a una stima
complessiva per nuovi interventi sul territorio regionale di circa
30 milioni di euro qualora si dovesse attuare la scelta di fare
immediatamente opere di protezione attiva. Di fronte a queste
cifre, solo per il settore valanghivo si rende necessario reperire
risorse ricorrendo soprattutto ai finanziamenti annunciati dal
nuovo programma nazionale definito "Proteggi Italia". Avevamo già
avuto modo di leggere alcuni commenti. Non voglio essere polemico,
ma c'è la soddisfazione da parte dei nostri Parlamentari per
l'ottenimento in fase emergenziale di 400.000 euro. Con i dati che
vi ho formulato, ben vengano 400.000 euro, ma bisogna lavorare per
ottenere molto di più. Le opere valanghive sono tra quelle che
possono essere finanziate, ma ancora non sono note le modalità con
le quali accedere al programma "Proteggi Italia".
L'attenzione, come penso venga testimoniato anche dalla risposta
che ho formulato, è massima. Le esigenze dell'intero settore dei
rischi idrogeologici sono però significative e vanno per forza
distribuite su un arco temporale almeno quinquennale. Stiamo
lavorando per cercare di creare un ordine di priorità rispetto agli
interventi da attuare sul territorio regionale partendo dal
presupposto che, per quanto riguarda la nostra Amministrazione, c'è
una Commissione valanghe che è continuamente a disposizione delle
Amministrazioni comunali per cercare di ottimizzare tutte le
protezioni di misura passiva al fine di tutelare l'incolumità dei
nostri cittadini.
Presidente -
La parola alla collega Minelli per la
replica.
Minelli (RC-AC) -
Grazie Assessore per l'esposizione che
ci ha fatto. Non è la prima volta che l'Assessore mi rende edotta
del fatto che bisogna arrivare all'accettazione del rischio
residuo, ne abbiamo parlato anche recentemente per quanto
riguardava l'abitato di Pramotton.
Sicuramente lei ha ragione in questo senso: ora io mi metto
anche dalla parte degli Amministratori locali che hanno a che fare
con la popolazione, la quale ovviamente manifesta delle
preoccupazioni, e per la gente comune, che vive in un luogo
sottoposto a criticità, accettare questo assunto è particolarmente
difficile. Lo accettano sicuramente di più gli Amministratori che -
come lei ha ben sottolineato - hanno il dovere di segnalare i
pericoli. Da quanto lei ci ha detto e dai dati che ci ha fornito, i
400 siti rilevati sono effettivamente molti.
Ci teniamo a sottolineare che la serie di iniziative che si può
adottare per quanto riguarda la sicurezza passiva - ne avevamo già
parlato in occasione della questione di Pramotton - non è sempre
agevole e sufficiente, perché il Piano di distacco artificiale di
valanga prevede che i Sindaci si adoperino e, nel caso di un
pericolo, a seconda dei vari livelli di criticità, si attivino.
Nella fattispecie, a Bionaz, dopo un giorno e mezzo di neve pesante
nel periodo primaverile, c'è il rischio che nel comune di cui
stiamo parlando si debbano evacuare 200 persone. Ovviamente ci sono
siti e siti.
Nel caso del comune di Bionaz parliamo di tre situazioni, ma
ovviamente quella di Balmes è la più problematica. La richiesta
proveniva dall'Amministrazione, e fra l'altro - lo sottolineo - la
avevamo ricevuta tutti, non soltanto l'Assessore, i Presidenti e la
Giunta, ma anche tutti i Consiglieri regionali. Confesso che il 14
gennaio io questa segnalazione me l'ero assolutamente persa. Poi
accade, come penso anche nel caso della segnalazione ricevuta dal
collega Manfrin per il palo di Gaby, che i Consiglieri alle volte
vengano sollecitati. Fa un po' specie che io, che abito a Gaby, mi
occupi di Bionaz e che il collega Manfrin si occupi di Gaby, ma
questo fa parte dell'attività ispettiva dei Consiglieri.
Per quello che riguarda nella fattispecie questa interrogazione,
lei ci ha dato in parte delle risposte, però io vorrei sottolineare
che, nel momento in cui la Regione fa uno studio preliminare che
evidenzia delle criticità serie - studio che oltretutto costa
all'Amministrazione -, bisogna poi darvi seguito. Pertanto la
valutazione del rischio antropico di cui lei ci ha parlato deve
essere fatta in maniera puntuale. Credo che, come sempre, il
problema è la questione del reperimento delle risorse, ormai
l'abbiamo capito, però occorre attuare un piano più dettagliato per
quello che riguarda alcune situazioni. Il rischio idrogeologico c'è
ovunque, l'abbiamo capito, siamo un territorio totalmente a
rischio; bisogna puntare l'attenzione sugli insediamenti abitativi
dove ci sono le persone, e quindi privilegiare quelli, senza però
dimenticare gli altri siti. Già sono stati fatti tre interventi,
tutti all'incirca sui 200.000 euro, ma almeno quello che riguarda
la situazione del villaggio più soggetto a rischio, a nostro avviso
dovrebbe essere tenuto in considerazione maggiore rispetto ad altre
situazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK