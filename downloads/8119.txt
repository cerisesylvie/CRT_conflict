Consiglio Regionale della Valle d'Aosta - Oggetto del Consiglio n. 2560 del 28 gennaio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2560 del 28 gennaio 1987 - Resoconto
OGGETTO N. 2560/VIII - INTERVENTI PER MIGLIORARE LA
FUNZIONALITÀ DEI CENTRI DI EMERGENZA DI BASE (C.E.B.) DEL SERVIZIO
SANITARIO REGIONALE. (Interpellanza).
PRESIDENTE:
Do lettura dell'interpellanza presentata dal
Consigliere Sandri:
Interpellanza
Venuto a conoscenza che il servizio dei centri di emergenza
di base (C.E.B.) sono funzionanti 24 ore su 24.
Constatato che i locali a tale scopo adibiti sono carenti
nelle dimensioni e nelle strutture igienico-sanitarie;
Constatato inoltre che molti dei mezzi di trasporto, e
particolarmente le autoambulanze su autotelaio FIAT 238, sono
desuete per chilometraggio percorso e per mancanza dei più semplici
comfort di guida;
Tenuto conto dell'importanza di fornire agli operatori di un
servizio così gravoso ed importante i supporti di comfort adeguati
a tali compiti;
Il Consigliere regionale
Interpella
l'Assessore competente per conoscere:
-
quali interventi edilizi sono previsti per migliorare
l'abitabilità dei locali dei C.E.B.;
-
quali provvedimenti intenda prendere per fornire pasti
caldi ed adeguati generi di conforto a tali operatori;
-
quali acquisti siano previsti per potenziare il parco
macchine dei C.E.B..
PRESIDENTE:
Ha chiesto di illustrare l'interpellanza il
Consigliere Sandri, ne ha facoltà.
SANDRI (N.S.):
Questa interpellanza vuole portare a
conoscenza del Consiglio la necessità di avere presente quale sia
la struttura cui è affidata la nostra salute nei momenti di
maggiore pericolo, cioè il sistema delle autoambulanze, dei centri
di emergenza di base.
I locali, soprattutto quelli di Donnas e di Aosta, sono locali
di piccolissime dimensioni, grosso modo quattro per cinque metri o
sei per sette metri per quanto riguarda i locali dove il personale
riposa, con delle suppellettili piuttosto desuete e con dei servizi
igienici abbastanza scadenti. La parte più riprovevole è quella
dove il personale resta in attesa delle chiamate, in cui è
obbligato a consumare qualche cibo in maniera estremamente
precaria; credo che se un medico del servizio n. 1 di Igiene
Ambientale facesse una perlustrazione in questi locali, li farebbe
chiudere. Particolarmente, a Donnas l'areazione avviene soltanto
dai lucernai in alto e non esiste nessuna finestra; non solo, i
locali, attualmente, sono situati al primo piano, per cui c'è una
barriera architettonica fra l'autoambulanza e il centro di
emergenza di base.
A me interessava conoscere, senza alcuna polemica, che tipo di
interventi edilizi sono previsti per migliorare l'abitabilità di
questi locali. Inoltre, per consentire a queste persone di trovarsi
nelle condizioni migliori per svolgere il loro lavoro, vorrei
sapere cosa si intende fare per risolvere il problema dei generi di
conforto, che, per chi lavora (sono turni di 24 ore), diventano
importanti. Per ultima cosa, il parco macchine attualmente a
disposizione del C.E.B. presenta alcuni elementi negativi; ad
esempio, le autoambulanze FIAT 238 sono vetture che hanno un
chilometraggio abbondantemente superiore ai centomila chilometri
(qualcuna arriva ai duecentomila) e sono assolutamente inopportune
sia per chi ci viaggia sopra, sia per chi è obbligato a
guidarle.
L'altro fatto negativo è legato alle autoambulanze modello
Citroen CX, vetture estremamente comode e veloci, che non sono
state più rimpiazzate; pare che non se ne comprino più - per motivi
di politica si comprano macchine italiane. Però, sono tutte
macchine che hanno superato i trecentomila km; una di esse,
addirittura, avrebbe superato i quattrocentomila km e sarebbe al
terzo motore. Sono macchine che svolgono ancora degnamente il loro
ruolo. Sarebbe interessante sapere se sia previsto un aggiornamento
di questi mezzi, che, a detta di esperti, non hanno un
corrispettivo nella produzione nazionale.
Si dà atto che alle ore 12,22 assume la Presidenza il Vice
Presidente Franco DE GRANDIS.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Per quanto concerne i locali, a Morgex sono
più che idonei, grazie anche al Comune, che ha messo a disposizione
dei locali che non usava e, quando sarà completato il
poliambulatorio, il centro verrà trasferito all'interno di
questo.
La sede del C.E.B. di Aosta è ancora una sede provvisoria in
quanto, quando sarà spostato il centralino telefonico dalla ex
farmacia, anche quel locale sarà messo a disposizione del C.E.B. A
Châtillon, il centro si trova in locali nuovi, ristrutturati nella
ex Casa De Matteis; per il centro di Donnas è previsto un
ampliamento ed un adeguamento non solo dei locali per il personale,
ma anche per il ricovero dell'autoambulanza.
I mezzi a disposizione del C.E.B. sono: tre a Morgex, dodici ad
Aosta, quattro a Châtillon, tre a Donnas, per un totale di
ventidue. In questi ultimi mesi sono stati acquistati cinque mezzi
nuovi ed altri due sono in arrivo, in quanto c'è stata una
comunicazione dell'Istituto San Paolo che dovrebbe mettere a
disposizione dell'USL due nuovi automezzi. Vi sono ancora cinque
FIAT 238 in servizio, che vengono adoperate per svolgere un
servizio accessorio, cioè servono per il trasporto di persone che
non necessitano di urgenza.
Sempre nell'ambito del potenziamento di questo servizio, è stato
fatto un corso per la formazione di altro personale qualificato ed
al più presto sarà indetto il concorso.
Per quanto riguarda la mensa, l'accordo collettivo nazionale per
i lavoratori in genere prevede l'istituzione della mensa, che è
regolamentata da un accordo fra l'USL e i Sindacati ed è attuata
all'interno dell'USL. Non si prevedono nè per contratto nè con
particolari accordi privilegi o differenze di trattamento per gli
autisti e i barellieri.
Per quanto concerne alcuni mezzi che superano i centomila km -
così come aveva già chiesto il Partito Comunista mesi fa - tengo a
ripetere che tutti i mezzi vengono sistematicamente controllati e
revisionati. Questi mezzi, che hanno un'usura maggiore, vengono
adoperati per quei servizi che richiedono urgenza; non mi risulta,
finora, che si siano avute autoambulanze ferme per strada per
guasti dovuti all'usura. Gli acquisti di automezzi - che si viene a
dire "dettati da una certa politica nazionalistica o meno" -
vengono fatti dietro segnalazione, da parte del servizio che li
usa, dei tipi più idonei; pertanto, credo che se l'USL ha
l'intenzione di acquistare un mezzo piuttosto che un altro, lo fa
"d'emblée" e penso che chieda prima dei pareri tecnici e,
soprattutto, a quali servizi vengono adibite. Ultimamente sono
state acquistate autoambulanze comprensive di tutto l'apparato
necessario per la rianimazione, per trasportare malati che, dopo
aver subito interventi in altri ospedali, tornano a fare la degenza
riabilitativa all'interno dell'ospedale.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Questa volta l'Assessore alla Sanità mi ha
profondamente deluso e mi spiego: per quanto riguarda i locali,
avevo parlato particolarmente di Aosta e Donnas. Voglio fare
presente al Consiglio che il nuovo locale, che verrà messo a
disposizione in Aosta, non misura più di due metri per tre e mi
sembra del tutto insufficiente. Non abbiamo avuto nessuna risposta
per quanto riguarda Aosta e Donnas, in particolare se esisteranno
degli interventi per migliorare anche la parte igienica di questi
locali; per esempio, i lettini in cui il personale riposa non sono
forniti di lenzuola, per cui lo stesso riposa direttamente sui
materassi.
Il discorso è se si vuole fare un servizio che funzioni oppure
se si vogliono fare i burocrati. Esiste la differenza fra persone
che sanno gestire in modo da risolvere i problemi e gente che si
limita a fare il burocrate e si attacca ai concetti del contratto
nazionale o degli accordi locali. Personalmente, preferisco farmi
trasportare da una persona che sia in buone condizioni di salute,
piuttosto che da qualcuno arrabbiato perchè non ha la mensa, che ha
riposato male in un letto sporco posto in un locale male agibile e
per di più che ha un mezzo a disposizione che non è
all'altezza.
Per quanto riguarda i Fiat 238, vorrei invitare tutti i
Consiglieri a farsi un giro per Aosta su dei "238": pensate alla
gente che ci deve lavorare tutti i giorni. Può anche essere vero
che non ci sono i trasporti urgenti, però questo è un problema che
riguarda sia la gente trasportata sia la gente che ci lavora sopra.
Mi sembra che qui si riconfermi che non si vuole assolutamente
tenere conto della gente che ci lavora dentro; allora i casi sono
due: o il Capo servizio dei C.E.B. non è in grado di dare dei
suggerimenti corretti all'Amministrazione, e questa può essere una
soluzione, oppure l'Amministrazione non è sufficientemente attenta
a questi problemi.
A mio parere il discorso mensa non si può liquidare con queste
parole e chiedo all'Assessore che riconvochi i Sindacati, veda se
esiste una possibilità di risolvere in maniera diversa questa cosa.
Infine, per quanto riguarda il parco macchine, ho l'impressione che
tutto si può accettare tranne l'incoscienza e se mi viene detto da
parte dell'USL o del responsabile del servizio che per quanto
riguarda i mezzi di trasporto il veicolo migliore è la "Vespa", io,
che sono Amministratore regionale, faccio presente che la "Vespa"
non mi va bene. Intendo dire che bisogna usare queste indicazioni
"cum grano salis" e, comunque, in questi casi, la soluzione
migliore sarebbe quella di verificare sul campo queste situazioni.
Facciamo un bel viaggio da Aosta a Brescia su un Fiat 238 e poi
rifacciamo lo stesso viaggio su un altro mezzo; probabilmente
vedremo che esistono delle differenze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK