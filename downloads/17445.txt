Consiglio Regionale della Valle d'Aosta - Oggetto del Consiglio n. 832 del 23 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 832 del 23 settembre 1999 - Resoconto
OGGETTO N. 832/XI Notizie in merito all'avvio dell'attività
produttiva dell'industria "Antonio Bertolini S.p.A. " a
Champ-depraz. (Interpellanza)
Interpellanza Preso atto che dai primi giorni del mese
corrente ha iniziato l’attività produttiva a
Champdepraz l’industria "Antonio Bertolini
S.p.A.";
A conoscenza che l’azienda si è trasferita in
Valle d’Aosta per motivi di spazio, dato che i
capannoni di Collegno erano ormai insufficienti;
I sottoscritti Consiglieri
Interpellano
la Giunta regionale e l’Assessore competente per
conoscere:
1) quali intese, se sono avvenute, sono state sottoscritte fra
la Regione, o per conto della stessa, con la società Bertolini;
2) quanti dei dipendenti, che l’azienda intende
occupare, sono provenienti da Collegno e quanti sono stati o
saranno assunti in Valle d’Aosta;
3) quali interventi finanziari per investimenti, per
addestramento e preparazione professionale sono stati richiesti
dall’azienda ed accolti dalla Regione;
4) quali garanzie ritiene sussistano in merito al mantenimento e
potenziamento dei livelli occupazionali e
dell’attività produttiva della società.
F.to: Beneforti - Squarzino Secondina
Président
La parole au Conseiller Beneforti.
Beneforti (PVA-cU) Credo che l'interpellanza sia chiara nei suoi
contenuti e richieste. Sono certo, pertanto, che l'Assessore avrà
compreso ciò che ci interessa conoscere. Tuttavia voglio fare
alcune riflessioni.
Un'azienda nuova, che si trasferisce in Valle d'Aosta, è per noi
un fatto positivo; ogni unità produttiva che arriva crea ricchezza
sul piano economico e sul piano occupazionale. Noi dobbiamo fare
affidamento sulle aziende che vengono dall'esterno in Valle d'Aosta
per l'assenza dell'imprenditoria locale. Nonostante gli aiuti e
l'assistenzialismo, l'imprenditoria locale non dà segni di grande
espansione e di sviluppo, sia sul piano produttivo che
occupazionale.
Certamente gli imprenditori non vengono in Valle per farci un
favore o per cambiare aria, ne traggono indubbiamente dei benefici,
vista la nostra ospitalità economica e finanziaria. La ditta
Bertolini si è trasferita con determinazione in Valle d'Aosta,
perché aveva bisogno di spazio, spazio che non ha trovato nel
comune di Collegno, suo comune di provenienza. Addirittura dopo
aver trovato a Champdepraz questo spazio, si è fatta scortare dalla
Polizia per poterlo mantenere, scatenando anche le furie delle
organizzazioni sindacali, che hanno emesso in quel momento un
comunicato di protesta.
Devo dire che sono d'accordo con la protesta dei sindacati,
perché il comportamento della ditta Bertolini è stato alquanto
anomalo. Anomalo anche perché sul piano occupazionale i posti
riservati ai Valdostani sono molto pochi in questo inizio di
attività e anche in rapporto ai finanziamenti a carico della
Regione, almeno di quei finanziamenti di cui siamo venuti a
conoscenza.
Sembra che dei 55 dipendenti che l'azienda ha alle sue
dipendenze, il 90 percento provenga da Collegno, per cui, fatte le
dovute operazioni, si può constatare che solo 5-6 unità lavorative
delle 55 vengono assunte nella nostra regione, oltre ai 10 allievi
ammessi ad un programma di formazione. Questo a fronte di una sede
di 8.000 metri quadrati e di fronte ad una spesa di 10
miliardi.
Le cifre che ho espresso forse non saranno esatte, per cui sarà
l'Assessore, rispondendo all'interpellanza, a chiarire la
situazione.
Vogliamo conoscere quali intese sono state sottoscritte dalla
Regione o per conto della Regione con la società Bertolini, quanti
dipendenti l’azienda intende occupare, quanti sono
provenienti da Collegno e quanti sono stati o saranno assunti in
Valle d’Aosta, quali interventi finanziari per
investimenti, per addestramento e preparazione professionale sono
stati richiesti dall’azienda ed accolti dalla
Regione, quali garanzie ritiene sussistano in merito al
mantenimento e potenziamento dei livelli occupazionali e
dell’attività produttiva della società. Sappiamo che
questa non la può determinare nessuno, perché nessuno di noi è
indovino, però vogliamo sapere se ci sono delle garanzie che fanno
sperare che quest'attività produttiva possa rendere sul piano
produttivo e occupazionale nella nostra regione.
Président La parole à l'Assesseur à l'industrie, à l'artisanat
et à l'énergie, Ferraris.
Ferraris (GV-DS-PSE)
Tutti sanno indubbiamente chi è la
Bertolini, vorrei solo fare una prima precisazione.
Il Consigliere Beneforti ha fatto riferimento a interventi di
carattere assistenziale; io credo che questo sia un elemento che
non c'è nella Regione, nel senso che le norme sulla concorrenza -
poi abbiamo anche il commissario europeo Monti che vigila oggi su
queste cose - pongono dei limiti piuttosto precisi rispetto agli
interventi che le amministrazioni pubbliche possono fare, di
conseguenza parlare di assistenzialismo è un termine improprio
rispetto a questa questione.
Rispetto alle domande poste nell'interpellanza, al primo punto
si chiede quali intese siano avvenute o sottoscritte dalla Regione
o per conto della stessa con la società Bertolini. Va detto che il
trasferimento della Bertolini, come è stato ricordato anche dal
Consigliere Beneforti nella sua introduzione, è una scelta che
l'azienda ha fatto anche con degli elementi traumatici sul piano
sociale, ci sono stati dei momenti di forte conflittualità a
Collegno, l'intervento delle forze di polizia è avvenuto su una
decisione della Digos di Torino, ma oggi la situazione è tornata
alla normalità. Ma, come dicevo, la decisione di spostare lo
stabilimento è venuto dalla proprietà dell'azienda, che ha scelto
Champdepraz e ha acquistato i terreni.
Per quanto riguarda le intese sottoscritte dalla Regione, posso
affermare che la Bertolini ha utilizzato delle incentivazioni che
sono presenti in Valle, ma non esiste, come in altri casi, una
convenzione che vada al di là delle normali incentivazioni. Quindi,
cosa ha utilizzato la Bertolini (sui livelli occupazionali tornerò
dopo)? Gli interventi fatti dalla Regione sono un contributo in
conto capitale di 1,75 miliardi a valere sulla legge regionale n.
85/92, che prevede un contributo fino al 30 percento per un massimo
di spesa ammissibile di 5 miliardi per le aziende che intendono
costruire un nuovo opificio in Valle. Quindi si tratta di un
finanziamento di cui usufruiscono moltissimi altri imprenditori in
Valle, ce ne sono che si stanno insediando in altre aree della
Valle utilizzando questo strumento, e sono imprenditori sia
Valdostani che non.
Per quanto riguarda gli ulteriori investimenti, essi riguardano
due mutui concessi dalla Finaosta in gestione ordinaria, uno di
3.930 milioni, decennale, per la realizzazione dell'immobile, e
l'altro di 2,37 miliardi della durata di 6 anni per l'acquisto
degli impianti.
Come ricordava, la cifra d'investimento totale per la
costruzione e gli investimenti è di 10,5 miliardi.
Come si può vedere, questo della Bertolini è il tipico caso in
cui l'azienda investe direttamente quote significative e dove
l'intervento della Regione consiste solo in un contributo a fondo
perso di 1,75 miliardi, che deriva da una legge regionale, mentre
negli altri casi sono mutui, quindi soldi che sono concessi
all'imprenditore, ma che torneranno a Finaosta.
Questo per dire come l'azienda si sia impegnata direttamente con
propri mezzi finanziari.
Per quanto riguarda i dipendenti, la venuta in Valle d'Aosta
della Bertolini ha portato anche il trasferimento in Valle di
un'azienda di più piccole dimensioni, la SAMIG, che lavora nel
campo dell'automazione industriale. Questa è un'azienda che da
sempre è collegata alla Bertolini e lavora sull'innovazione degli
impianti di questo stabilimento. Questo ha comportato
un'occupazione aggiuntiva di 10 addetti, 9 residenti in Valle e 1
no. Attualmente la situazione della Bertolini è questa: sono stati
assunti 10 lavoratori residenti in Valle d'Aosta, da Collegno si
sono trasferiti 40 lavoratori, 32 operai e 8 impiegati, quindi la
forza totale dello stabilimento attualmente è di 50 addetti. Per
quanto riguarda la forza in carico allo stabilimento, quindi i
lavoratori che provengono da Collegno, sono in corso in questi
giorni dei contatti con le organizzazioni sindacali perché è
intenzione dell'azienda ricorrere ad una procedura di mobilità per
circa una ventina di persone, per cui per quanto riguarda
l'occupazione è ipotizzabile che nei prossimi mesi ci sarà un
ulteriore aumento dei lavoratori assunti in Valle intorno alle
20-25 unità.
L'andamento del mercato per quanto riguarda lo stabilimento è
positivo, la Bertolini è una società che controlla il 60 percento
del mercato nazionale, credo che non ci sia famiglia in Italia che
non abbia una bustina della Bertolini, quindi è uno stabilimento
che ha una storia, una tradizione, capacità di mercato, una
solidità patrimoniale, condizioni queste per uno sviluppo positivo
in futuro. Poi, come sapete, questi sono legati alle capacità
imprenditoriali, alle capacità dell'azienda di stare sul mercato,
caratteristiche che fino ad oggi ha indubbiamente dimostrato.
Per quanto riguarda gli interventi per la formazione, la
Bertolini ha presentato due progetti di formazione per 10 addetti
per un costo complessivo di 288,5 milioni. Sono due corsi di
formazione per operatori del settore alimentare, vengono fatti in
due cicli, entrambi di 800 ore, il primo è in corso di svolgimento,
il secondo verrà avviato alla fine dell'anno e quindi proseguito
nel corso del 2000.
Si dà atto che, dalle ore 11,14 presiede il Vicepresidente La
Torre.
Presidente La parola al Consigliere Beneforti.
Beneforti (PVA-cU)
Ringrazio l'Assessore per la risposta
che ha voluto darci, fornendoci tutti i dati di cui non eravamo in
possesso. Quello che ci fa piacere è constatare che non è un
intervento del tutto assistenziale, anche se un contributo della
Regione viene messo a disposizione della ditta Bertolini. L'impresa
stessa mette i capitali a rischio nella sua attività
produttiva.
L'importante è che in queste aziende venga assunta mano d'opera
locale. Ora la Bertolini si è trasferita da Collegno a Champdepraz
portandosi dietro 40 dipendenti; fino a quando questi 40 dipendenti
non troveranno una collocazione pensionistica o un'altra attività
lavorativa, rimarranno in azienda e non daranno la possibilità ai
Valdostani locali di poter entrare in quell'attività produttiva.
Per cui bisogna insistere con l'azienda, perché trovi delle
soluzioni o dei supporti sociali per risolvere il problema di
quelle famiglie e per dare lavoro alle famiglie valdostane.
Non ho molto da aggiungere, se non di chiedere all'Assessore,
visto che leggeva dei dati, di poter avere per cortesia la risposta
che ha letto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK