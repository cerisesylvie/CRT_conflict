Consiglio Regionale della Valle d'Aosta - Oggetto del Consiglio n. 2805 del 20 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2805 del 20 giugno 2007 - Resoconto
OGGETTO N. 2805/XII - Realizzazione degli impianti di
depurazione nei consorzi di Comuni sprovvisti.
(Interrogazione)
Interrogazione
Richiamate le proprie iniziative consiliari sulla necessità
di provvedere al più presto alla realizzazione degli impianti di
depurazione nei 3 consorzi di comuni ancora non provvisti di tali
impianti;
Preso atto della volontà, ribadita nelle dichiarazioni
dell'Assessore ai Lavori Pubblici, del Governo regionale di
finanziare interamente, senza ricorrere al Project financing, la
progettazione e la realizzazione degli impianti di depurazione i
cui costi sono stimati in circa 50 milioni di euro;
Constatato che il tempo trascorso, tra l'espressione della
volontà da parte degli Enti Locali di realizzare gli impianti e la
reale presa in carico da parte dell'Amministrazione regionale dei
progetti, è oramai oltremodo dilatato;
i sottoscritti Consiglieri regionali
Interrogano
l'Assessore competente per sapere:
1) quando si prevede possano essere affidati gli incarichi di
progettazione delle opere;
2) attraverso quali procedure amministrative, finanziarie e
contabili si pensa possano essere finanziati la progettazione e la
realizzazione degli impianti di depurazione e in quanto
tempo.
F.to: Venturella - Bortot
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Ho già avuto modo in diverse occasioni di
fare il punto sulla situazione delle procedure connesse con la
realizzazione dei 3 impianti di depurazione di maggiore dimensione
ancora in fase di progettazione. Ricordo inoltre che i costi
complessivi previsti per i 3 comprensori relativamente sia agli
impianti di depurazione, sia ai collettori fognari - d'altra parte
l'uno serve all'altro - ammonta complessivamente a circa 56 milioni
di euro, dei quali solo una minima parte potrebbe eventualmente
essere recuperata attraverso la tariffa.
Avevo anche indicato che la definizione delle questioni connesse
con la realizzazione di tali impianti non poteva essere separata da
quelle più generali connesse con la riorganizzazione dei servizi
idrici e quindi con l'applicazione della legge regionale n.
27/1999. Con il CELVA e con il BIM si sta quindi completando la
definizione di un piano economico per finanziare, nel corso del
prossimo decennio, interventi nel settore del servizio idrico per
almeno 180 milioni di euro, secondo una visione di sottoambito,
così come stabilito dalla normativa regionale e dal Piano di tutela
delle acque. Tale piano si concretizzerà a breve in un disegno di
legge con il quale saranno stabilite le procedure e le modalità di
costruzione e di attuazione del programma di intervento. Domani
pomeriggio, nella pausa del Consiglio, avremo una riunione per fare
il punto della situazione. Il piano economico che si intende
attuare dovrà prevedere, in particolare, che alla realizzazione dei
3 impianti si proceda nel corso del prossimo triennio, garantendo
il necessario flusso di finanziamento. I soggetti che provvederanno
a garantire l'espletamento delle procedure tecniche e
amministrative per la realizzazione dei 3 impianti saranno definiti
nell'ambito del programma di intervento attuativo della legge in
corso di preparazione. Con l'autunno, quindi, confidiamo - una
volta approvato questo disegno di legge - di procedere per i 3
comprensori di depurazione della Comunità montana Valdigne-Mont
Blanc, dei Comuni di: Hône, Bard, Donnas e Pont-Saint-Martin e di
quelli di Nus, Fénis, Verrayes, Chambave e Saint-Denis, alle
successive fasi di definizione dei progetti dei 3 impianti e dei
relativi collettori fognari.
Presidente
- La parola al Consigliere Segretario
Venturella.
Venturella (Arc-VA)
- Certo che voglio replicare, perché
questa è una storia infinita che dura ormai dal 1987, nel triennio
1987-1989 con il FRIO, responsabilità equamente ripartite, non mi
interessa, però bisogna prendersi degli impegni più concreti,
Assessore!
Lei ha detto che sarà predisposta la legge regionale a breve,
ma... a breve quanto? Secondo i suoi normali comportamenti vi sono
delle opere pubbliche per le quali "a breve" vuol dire dopodomani,
per altre opere pubbliche di interesse quanto meno affievolito dal
punto di vista non solo tecnico, ma anche politico, il breve
periodo potrebbe essere come il parcheggio della zona "F8bis",
potrebbe essere - secondo quanto si può ascrivere alla cronaca -
20-25 anni! Qui lei non ha risposto, perché noi vogliamo date e
procedure precise e quando si pensa, non a breve: crediamo in
autunno di presentare il disegno di legge regionale... Mi dice poi:
il piano economico finanziario nel prossimo triennio... ma se il
piano economico finanziario all'interno del piano triennale è
simile, analogo ai suoi 121 progetti del piano triennale che
abbiamo appena approvato, qui si andrà al 2030-2040; invece noi
registriamo, con rammarico, che non sapete ancora come reperire i
soldi, non sapete quali sono i soggetti che potranno partecipare,
forse in autunno vi sarà questo disegno di legge regionale che
prevedrà il piano economico finanziario per il finanziamento delle
opere, insomma... il buio più completo! Non vi sono impegni
specifici, ma solo dei "forse... vedremo... faremo...", e intanto
le popolazioni aspettano, vi sono intere zone non coperte
dall'impianto di depurazione!
Insomma, in riferimento a quanto aveva detto lo scorso Consiglio
sui danni che la popolazione dovrà richiedere per il referendum
dell'ospedale, Assessore, quantifichiamo i danni che dovranno
chiedere a lei e ai suoi tecnici le popolazioni dei 3 consorzi di
Comuni ancora non provvisti di depuratore dal comportamento del suo
Assessorato!
Presidente
- La parola al Consigliere Bortot.
Bortot (Arc-VA)
- Manca un minuto e venti: vorrei
attirare l'attenzione del Consiglio in riferimento alla mozione di
stamani sull'acqua, quando dico che questo Consiglio non presta
attenzione alla "problematica acqua"... qui ne abbiamo una
ulteriore dimostrazione! Quanti Comuni sono senza depurazione? Ed è
anche una questione di igiene, oltre che di qualità dell'acqua che
dovrebbe essere reimmessa nei torrenti e nei fiumi! Questa è
l'attenzione di questo Consiglio, e soprattutto di questo Governo,
su questa problematica!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK