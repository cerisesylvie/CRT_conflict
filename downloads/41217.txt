Consiglio Regionale della Valle d'Aosta - Oggetto del Consiglio n. 387 del 6 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 387 del 6 febbraio 2019 - Resoconto
OGGETTO N. 387/XV - Interpellanza: "Azioni poste in essere
per scongiurare la chiusura dell'ambulatorio di Variney e dei
presidi sanitari di Nus e Pont-Suaz".
Rini (Presidente)
- Il punto n. 36 sarà discusso con il
punto n. 45. Possiamo quindi passare al punto n. 37 all'ordine del
giorno Per l'illustrazione, la parola alla collega Spelgatti.
Spelgatti (LEGA VDA)
- Negli scorsi Consigli è stata
approvata una risoluzione, precisamente il 20 dicembre 2018, con
cui s'invitava l'Assessore regionale competente a scongiurare la
chiusura del presidio sanitario di Variney, tramite anche una
convenzione con uno o più medici di sanità pubblica. Abbiamo
appreso però la notizia della chiusura dal primo gennaio 2019 degli
ambulatori di sanità pubblica anche presso i consultori di
Pont-Suaz, nel comune di Charvensod e nel comune di Nus. Il medico
di sanità pubblica, presente nei consultori di zona, svolge
l'attività vaccinale, le visite relative al rilascio della patente,
i certificati d'idoneità al porto d'armi, i certificati di buona
salute e quant'altro. L'assenza di tali presidi porterebbe a un
aumento del trasferimento dell'utenza verso Aosta e quindi il
relativo disservizio. Sottolineata l'importanza di mantenere tali
presidi sanitari sui territori, chiediamo da una parte quali siano
a oggi le azioni messe in campo dal Governo regionale per
scongiurare la chiusura dell'ambulatorio medico di Variney e
dall'altra quali siano le azioni che il Governo regionale intende
mettere in campo per scongiurare invece la chiusura dei presidi
sanitari di Nus e Pont-Suaz.
Presidente
- La parola all'assessore Baccega.
Baccega (UV)
- Je crois que le français doit être une
richesse, une richesse parce que nous pouvons parler en français,
nous pouvons parler en italien, ce sont les deux langues que nous
avons comme richesse de cette notre Vallée, et alors, même si on
fait des efforts, parce qu'on n'a pas l'habitude de parler français
souvent, je crois que cet effort doit être considéré, il doit être
considéré même quand on va parler en patois, alors nous faisons des
efforts pour comprendre et pour assurer la compréhension même du
patoué
, que du français, que de l'italien.
Parmi la Lega je crois qu'il y a des personnes qui vont
apprécier ce passage, ce moment-là, d'autres personnes qui ne sont
pas bien élevés et alors je crois que ce n'est pas normal comme ça,
je ne sais pas comme vous faites à être ensemble. Sa dit Madame
Spelgatti je crois que c'est vraiment une personne bien élevée... e
allora le risponderò in italiano. Risponderò dicendo che a oggi le
prestazioni della struttura complessa igiene e sanità pubblica
dell'azienda USL sono ovviamente garantite - come ho detto nella
risoluzione precedente del Consiglio scorso - nonostante la grave
carenza di medici specialisti. Una carenza rimarcata anche dal
fatto che l'ultimo concorso è andato deserto. Si precisa poi che,
per gli utenti, afferenti al consultorio di Gignod, solo l'attività
vaccinale, in quanto LEA, è stata spostata per questa fase, proprio
per carenza di medici, è stata spostata in via Guido Rey 3, a tre
chilometri e mezzo dal comprensorio e che le attività certificative
medico-legali - quindi tutti gli extra LEA - vengono regolarmente
offerte nelle sedi vicine a quella di Gignod. Nel corso del 2018
sono state effettuate dalla struttura complessa igiene e sanità
presso l'ambulatorio di Gignod, Variney, le seguenti prestazioni:
240 certificazioni totali, praticamente cinque alla settimana e
numero 923, per adulti e minori; è intenzione comunque da parte di
questo Assessorato e di questa maggioranza mantenere sul territorio
i presidi presenti e magari rafforzare l'azione attraverso tutta
una serie di iniziative, ma lei ha presentato un'altra
interrogazione che riguarda le pianificazioni future della sanità
valdostana e in quell'ambito andremo meglio a chiarire quali sono
gli interventi per il territorio.
L'azienda USL si è attivata per garantire l'erogazione dei
servizi nelle sedi sopraccitate attraverso la libera professione
aggiuntiva, di concerto con i dirigenti igienisti, e sta
concludendo un accordo con l'ASL di Ivrea - l'avevo già anticipato,
ma non è ancora completato, bisogna essere in due per firmare certi
accordi -  per la sottoscrizione di una convenzione con un
medico specialista in igiene sanità pubblica. Appena definita
questa collaborazione, avevo detto entro fine febbraio, sarà
possibile rivalutare l'organizzazione territoriale complessiva di
questa struttura, compresa quella riguardante la sede di Variney,
che appunto è temporaneamente sospesa proprio per la mancanza del
medico; poi si aggiunge anche il fatto che talvolta i medici si
ammalano e quindi chi deve andare in un ambulatorio non riesce a
sostituire l'altro malato e quindi si va a generare la chiusura in
questo senso.
Per quanto riguarda i presidi sanitari di Nus e Pont-Suaz,
l'attività consultoriale non ha subìto interruzioni, abbiamo anche
un quadro preciso dei medici che sono stati disponibili con gli
orari e questo prospetto aggiornato delle aperture ambulatoriali
che garantisce, si evince, la continuità dell'erogazione dei
servizi. Facciamo anche presente che, qualora dovessero
concretizzarsi ulteriori carenze di medici igienisti, bisognerà
coinvolgere maggiormente i medici di medicina generale, con i quali
abbiamo già concordato una serie di incontri proprio per cercare di
avere il loro sostegno e, in quest'ottica, anche i pediatri di
libera scelta, li vediamo la prossima settimana.
Per esempio, chiedere la loro disponibilità sulle attività
vaccinali, come già in parte avviene in Valle d'Aosta e, come più
diffusamente avviene nel vicino Piemonte: soltanto nell'ASL Torino
4 sono presenti lo stesso numero di medici igienisti per una
popolazione che è il quadruplo della nostra, ma questo non è un
dato che ci permette di sorridere.
Segnalo, inoltre, che la carenza di medici provoca anche altri
disguidi tra i quali, in caso di malattia, l'ho detto prima, la
sovrapposizione di orari per uno stesso medico, che deve andare in
un ambulatorio piuttosto che nell'altro. A seguito della
risoluzione, che è stata approvata dal Consiglio regionale il 20
dicembre 2018, ho chiesto all'USL di non avviare unilateralmente
alcuna iniziativa di chiusura, di modifica di orario delle
strutture presenti sul territorio, senza prima concordarla con
l'Assessorato. Questo mi è stato garantito e stiamo monitorando sul
territorio tutte le strutture, certamente, con la fine di febbraio
e con la firma delle convenzioni, avremo la possibilità di
normalizzare la situazione.
Presidente
- Per la replica, la parola alla collega
Spelgatti.
Spelgatti (LEGA VDA)
- La ringrazio per la risposta, però
c'è qualcosa che non mi quadra perché noi avevamo appreso la
notizia della chiusura dei presidi sanitari di Nus e di Pont-Suaz
direttamente da personale interno, abbiamo fatto anche una
telefonata di verifica per chiedere del medico e ci è stato detto
che dal primo di gennaio il medico non sarebbe stato più presente.
In ogni caso approfondiremo il tema. Noi abbiamo fatto una
telefonata di controprova, senza presentarci, ovviamente,
ufficialmente, ma passando come utenti e come utenti ci è stato
risposto che il medico non c'era dal primo gennaio, quindi abbiamo
fatto la verifica in questo senso. Però visto e considerato che lei
ha utilizzato questa iniziativa per rispondere al collega Mafrin,
nel vostro battibecco sul discorso del francese e visto e
considerato che ha fatto la battuta: "Non so come facciate a stare
insieme voi della Lega su questa questione del francese", le
rispondo io a nome della Lega.
Le battaglie, che vengono portate avanti dal gruppo Lega in
relazione al francese e in relazione al francoprovenzale non sono
battaglie portate avanti da singoli, sono portate avanti da tutta
la Lega Valle d'Aosta, perché noi crediamo fortemente nel discorso
dell'identità e di conseguenza portiamo avanti tutto ciò che
riguarda la tradizione di questa terra perché partiamo dal
presupposto che un albero, per poter crescere sano, debba avere
delle radici profonde.
Io parlo con cognizione di causa, visto che è una delle
principali battaglie, che ho sempre portato avanti, pur chiamandomi
Spelgatti, pur rifiutandomi di parlare in francese in questa assise
e pur non parlando il patois.
E questo perché? Perché io non parlo il francese? Perché mi
sento ridicola nel momento in cui lo parlo visto che, quando sono
uscita dal liceo classico, devo dire che il francese lo parlavo in
maniera decisamente fluente e corrente. Se poi uno non parla
francese per moltissimi anni e continua a non praticarlo, lo perde.
Essendo io una estremamente precisa, nel momento in cui mi ritrovo,
soprattutto in un consesso di questo tipo, a dovermi esprimere in
francese, non pensando più in francese, non avendo più la
dimestichezza e non avendo la pronuncia pronta, sinceramente io mi
sento ridicola. Quindi preferisco esprimermi in italiano, non
perché non abbia studiato il francese, l'ho studiato dalla prima
elementare fino all'ultimo anno di liceo classico, ma perché non lo
pratico. Questo non significa che non faccia in prima persona tutte
le battaglie per il francese. Sono nata qua, ma sono figlia di
bergamaschi, in casa mia il patois non si è mai parlato, lo
capisco, ma non lo so parlare. Questo non significa che io non
ritenga che il patois non sia un valore sacrosanto di questa terra,
perché altrimenti andiamo verso una globalizzazione e una perdita
delle radici che ci porta a dimenticare e a perdere il valore di
una terra, ma ciò che ci differenzia rispetto agli altri territori
è proprio la salvaguardia e la volontà di dovere salvaguardare le
nostre peculiarità perché la Valle d'Aosta deve essere diversa dal
Trentino, deve essere diversa dal Piemonte, deve essere diversa
dalla Svizzera ed è bella nel momento in cui avrà sempre più
turisti nel momento in cui - quindi anche una questione di
modernità e non solo di attaccamento alle radici, ma uno sguardo
verso il futuro - avrà sempre più turisti e quant'altro, nel
momento in cui sarà sempre più forte nelle sue tradizioni.
Ogni vallata deve essere differente dall'altra perché la valle
di Gressoney è profondamente diversa dalla valle di Cogne, così
come tutte le altre valli, ed è importantissimo salvaguardare tutte
queste diversità.
Quindi ci tengo a sottolineare che la battaglia sul
francoprovenzale, sul francese e quant'altro, non sono le battaglie
di singoli Consiglieri, ma sono battaglie assolutamente della Lega,
io le ho sempre portate avanti dall'alba dei tempi e dico anche,
con onestà intellettuale, non parlo il patois perché non fa parte
della mia famiglia, ma a maggior ragione, lo difendo con le unghie
e con i denti perché sono nata qua e perché ritengo che sia un
valore sacrosanto di cui questa terra è portatrice e di conseguenza
per questo bisogna combattere.
Presidente
- Naturalmente abbiamo permesso alla collega
Spelgatti di specificare perché l'Assessore aveva fatto un richiamo
su questo tema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK