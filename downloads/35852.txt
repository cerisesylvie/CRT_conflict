Consiglio Regionale della Valle d'Aosta - Oggetto del Consiglio n. 195 del 23 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 195 del 23 ottobre 2013 - Resoconto
OGGETTO N. 195/XIV - Interpellanza: "Mancato rilascio da
parte dell'Amministrazione regionale del parere vincolante al
Comune di Pollein per la concessione dell'autorizzazione alla
realizzazione del Centro commerciale "Les Halles d'Aoste"".
Président -
Pour l'illustration? La parole au collègue
Ferrero.
Ferrero (M5S)
- Farò un'illustrazione brevissima. La
domanda è chiara, ci risulta che il Centro Les Halles sia privo di
autorizzazione e quindi sostanzialmente sia abusivo. Grazie.
Presidente
- Per la risposta, la parola all'Assessore
Marguerettaz.
Marguerettaz (UV)
- Grazie Presidente.
Il Consigliere Ferrero pone all'attenzione del Consiglio un tema
molto specifico, molto tecnico. Credo che il Consigliere Ferrero
sia fra le persone più competenti in materia, essendosene occupato
fino a pochi mesi fa e quindi, ovviamente, pone dei problemi, che
sono problemi specifici di cui ho chiesto alle strutture
dirigenziali di avere conoscenza ed erano poi le strutture
dirigenziali che erano a capo della precedente attività del
Consigliere. Gli interpellanti presumono la sussistenza di una
grave inadempienza consistente nel fatto che il Comune di Pollein
non ha a suo tempo chiesto la convocazione, ai sensi della legge
12, di una Conferenza di servizi, che avrebbe dovuto acquisire
parere favorevole vincolante della struttura regionale competente
in materia di commercio ai fini delle autorizzazioni all'esercizio
di un presunto centro commerciale. La delibera del Consiglio
regionale con la quale sono stati approvati gli indirizzi, ai sensi
della legge regionale 12/1999, definisce in modo generico il centro
commerciale come
"una media o grande struttura di vendita,
provvista di spazi di servizio e infrastrutture comuni gestite
unitariamente, costituite da almeno due esercizi commerciali
inseriti in una struttura unitaria articolata in più edifici"
.
I centri commerciali quindi sono strutture unitarie che
concretizzano una tipologia specifica di esercizio di grande
dettaglio accanto ed al pari del singolo esercizio isolato.
Già il Ministero dell'industria, con una circolare dell'8 aprile
del 1994, ha avuto occasione di puntualizzare che un centro
commerciale non è una serie di esercizi che casualmente si trovano
ad essere ubicati in uno stesso ambito spaziale, reciprocamente
ininfluenti, come invece risulta essere evidente per quelli ubicati
nell'area commerciale Les Halles d'Aoste. Il centro commerciale è
invece una struttura che viene autorizzata e funziona come
struttura unitaria, anche quando gli esercizi che la costituiscono
non appartengono ad un solo soggetto. Tali statuizioni ministeriali
sono state confermate anche a livello giurisprudenziale con le
sentenze del Consiglio di Stato 1527 del 1995, 4790 del 2004 e 638
del 2007, dove si è puntualizzato che il centro commerciale
rappresenta una peculiare modalità di esercizio dell'attività
commerciale, caratterizzata dal fatto che questa si svolge in
un'unica struttura, a tanto specificatamente destinata e per mezzo
di una pluralità di esercizi commerciali che condividano
infrastrutture, spazi e servizi comuni, gestiti unitariamente,
pertanto funzionali a tale modo di svolgere l'attività commerciale.
Si tratta in altri termini di una struttura connotata dalla sua
unitarietà, con la specifica destinazione del tutto e di ciascuno
dei suoi elementi strutturali e funzionali.
Il Consiglio nazionale dei centri commerciali italiani definisce
il centro commerciale come un complesso architettonicamente e
funzionalmente omogeneo di attività commerciali, pianificato e
realizzato da uno o più soggetti con criteri unitari, integrato con
attività para commerciali di somministrazione di alimenti, di
servizi, dotato comunque di spazio di servizi comuni, che si avvale
permanentemente di una gestione unitaria funzionale alla
generazione di sinergie. Innanzitutto, sotto il profilo
urbanistico-edilizio, nessuno dei soggetti attualmente insediati ha
mai posto né per il tramite di un promotore, né direttamente e
congiuntamente istanza per la realizzazione di un centro
commerciale e, di conseguenza, i relativi titoli abilitativi di
tipo edilizio non ne hanno mai prevista la realizzazione.
Le singole attività commerciali e di somministrazione di
alimenti e bevande hanno ottenuto le proprie concessioni edilizie
individualmente e in momenti differenti e non per effetto della
richiesta di un unico promotore o congiuntamente come previsto dal
"decreto Bersani", tanto per citarli: il Carrefour nel 1998; il
cosiddetto "serpentone", dove è ubicata anche un'attività di
somministrazione di alimenti e bevande, nel 2000; la galleria
commerciale nel 2002. In sostanza, ciò che oggi costituisce la
galleria commerciale Les Halles d'Aoste non è il risultato di un
progetto unitario specificatamente destinato alla realizzazione di
un centro commerciale, bensì la sedimentazione nel corso del tempo
di iniziative individuali, distinte, autonome, casualmente ubicate
nello stesso ambito spaziale reciprocamente ininfluente, ma anche
per quel che concerne la specifica normativa in materia di
commercio non è rinvenibile la volontà dei soggetti ora insediati
nella galleria commerciale di addivenire alla realizzazione di un
centro commerciale, infatti anche i titoli abilitativi
all'esercizio dell'attività commerciale o all'attività di
somministrazione di alimenti e bevande sono stati rilasciati in
momenti totalmente diversi. Per questi soggetti inoltre non
sussiste alcun legame associativo quanto al perseguimento di
sinergie comuni, determinanti un valore aggiunto rispetto alle
singole unità che lo compongono. Detto ruolo aggregativo e
sinergico non è nemmeno svolto dalla società Autoporto Valle
d'Aosta, la quale si limita a gestire l'intera area ex autoporto e
non solo la galleria commerciale come un grande condominio,
bloccando i singoli spazi secondo le destinazioni e le
determinazioni a suo tempo assunte dal Consiglio regionale,
provvedendo alla cura e alla manutenzione di tutti gli spazi
comuni, ivi compresi quelli che non possono assolutamente essere
considerati al servizio della galleria commerciale. Occorre
rilevare che in nessun luogo pubblico la galleria commerciale Les
Halles d'Aoste è mai stata promozionata come centro
commerciale.
In relazione a tutto quanto sopra esposto, non vi è chi non veda
come nessuno dei requisiti di legge e di dottrina, indicati nelle
determinazioni ministeriali e giurisprudenziali sopra richiamate,
al fine della sussistenza di un centro commerciale, sia rinvenibile
di fatto e di diritto nell'esistente galleria commerciale Les
Halles d'Aoste. Pertanto, non vi era nessun obbligo di
convocazione, ai sensi della legge 12 del 1999, della Conferenza
dei servizi e quindi dell'acquisizione del parere favorevole
vincolante della struttura regionale in materia di commercio, né
tanto meno un'autorizzazione specifica per il centro
commerciale.
Tutta questa premessa ovviamente fatta dagli uffici per dare
contezza di quelle che sono le risposte al quesito primo; quindi
non risulta essere consistente alcun abuso. Anche qualora fosse
riconosciuta un'inadempienza, si ritiene che non vi sia alcuna
norma che attribuisce alla Giunta regionale un potere sanzionatorio
in tale materia nei confronti del Comune interessato; sono i
soggetti terzi eventualmente danneggiati che avrebbero dovuto e
dovrebbero ricorrere alla competente autorità giudiziaria per il
riconoscimento dell'eventuale interesse.
Seconda domanda: come sopra evidenziato, non è stato creato
alcun centro commerciale e pertanto non si è presentata la
necessità, né l'opportunità di specifiche azioni di controllo
sull'evoluzione della situazione.
Terza domanda:
"quale sia l'intendimento della Giunta
regionale..."
, devo ribadire che non risulta essere esistente
alcun centro commerciale abusivo, recentemente gli spazi della
galleria Les Halles sono stati oggetto di un intervento di
riqualificazione di non rilevante entità, che ha portato, ferma
restando la costanza del volume insediato, alla realizzazione di un
ampliamento delle superfici locabili di circa trecento metri
quadri, destinabili anche per l'esercizio di attività artigianali.
Si tratta di un investimento finalizzato ad una migliore
organizzazione degli spazi e volto ad assicurare ulteriori
opportunità agli imprenditori che volessero insediarsi nell'area e
come tali meritevoli di considerazione.
Président
- Merci. Pour la réplique, la parole au
collègue Ferrero.
Ferrero (M5S)
- Sostanzialmente è la risposta che mi
attendevo, è la risposta di Ponzio Pilato che si lava le mani e
dice:
"a noi non è arrivata una domanda e allora...sì, hanno
fatto una casa, ci hanno detto che era una civile abitazione,
adesso la utilizzano per esercitare delle attività illecite, però
per noi era una casa, quindi siamo a posto".
Non starò a fare citazioni di giurisprudenza, leggi e leggine,
ma cerchiamo di far capire ai Consiglieri, a chi ci ascolta cosa è
successo effettivamente nella zona dell'autoporto. Nella zona
dell'autoporto è successo che, come in altre realtà, si è voluto
favorire, dare la precedenza alle grandi strutture di vendita per
massacrare il commercio cittadino. È successo sostanzialmente
questo. Lo vediamo, vediamo anche quali sono le prospettive a
Sarre, vediamo quali sono state le innovazioni della legge che va
in quella direzione. Perché? Che cosa è successo all'epoca? Questo
è importante dirlo, nel momento in cui c'era la precedente
legislazione, la Regione aveva dato due pareri negativi
relativamente alla costruzione e all'insediamento di esercizi
commerciali nella zona dell'autoporto. Arrivati però i soldi
dell'autoporto che cosa ne facciamo di questo? "Eh, ne dobbiamo
fare qualcosa". Ecco che allora improvvisamente si fa finta che ci
sia un'unica struttura e non si sottopone alla normativa del centro
commerciale, perché tutto si può dire del Carrefour e della
galleria commerciale annessa fuorché che non sia un centro
commerciale. C'è un gestore unico, che è la società Autoporto,
siamo stati anche a parlare col Presidente e li abbiamo visti molto
preoccupati ed impreparati, quindi cosa è successo? È successo che
si è dato vita ad un centro commerciale quando non c'erano i
presupposti, perché? Perché la deliberazione della Giunta regionale
che è stata in vigore fino a circa un anno fa prevedeva che non
potevano essere edificate nuove strutture di vendita in Valle
d'Aosta.
Al di là delle baggianate che mi sono state raccontate...che ci
sono state raccontate, qui ovviamente c'è stato un accordo che è
andato come al solito contro i commercianti, le associazioni dei
commercianti, di cui alcune i presidenti hanno posato il prezioso
deretano su qualche poltrona della
Chambre
per qualche anno,
ecco, si sono dimenticate improvvisamente di difendere i
commercianti e si sono girate dall'altra parte. Ecco, poi non
stupiamoci se il commercio va a carte quaranta in Valle d'Aosta, se
i commercianti valdostani sono in grave difficoltà, è stata fatta
una scelta negli ultimi 20 anni, è stata la scelta di favorire il
commercio sulle grandi superfici e di penalizzare quello locale,
che doveva avere degli incentivi, doveva avere una ripresa per
poter essere concorrenziale, invece no, apriamo grandi magazzini,
apriamo grandi strutture, noi non siamo a priori contrari, però è
stato fatto veramente un macello del piccolo commercio, soprattutto
del capoluogo di Aosta.
Président
- Point 9 à l'ordre du jour, interpellation des
Conseillers Bertin, Chantal Certan, Chatrian, Patrizia Morelli e
Roscio: "Valutazioni circa l'eventuale eccedenza di personale
dipendente delle autonomie locali".
Prima di passare la parola al collega Bertin per
l'illustrazione, chiedo solo, visto che sono stati presentati a
questa Presidenza, di voler distribuire un emendamento a firma dei
componenti della Commissione per il Regolamento sull'oggetto
iscritto al punto 16, concernente le proposte di modifica del
Regolamento interno, e la relazione del collega Restano sul disegno
di legge n. 2, iscritto al punto 17, concernente il funzionamento
dell'Istituto zooprofilattico sperimentale Piemonte-Liguria e Valle
d'Aosta.
La parola al collega Bertin.
Bertin (ALPE)
- Grazie Presidente.
Non vedo il Presidente della Regione che credo sia...io posso
illustrare lo stesso, perché credo che conosca la situazione, però
mi pare che sia il caso che ci sia, se vuole... Inoltre, c'è anche
un numero piuttosto ridotto di presenze in aula di Consiglieri di
maggioranza. Aspetto o procedo?
Presidente
- Stiamo chiamando il Presidente, se vuole,
attendiamo un secondo...
Bertin (ALPE)
- C'è anche un problema di verifica delle
presenze...stanno arrivando però...
Presidente
- Il numero legale c'è, se vuole attendere un
secondo...
Bertin (ALPE)
- Siamo dei gentlemen, insomma, diciamo
così.
Presidente -
Se siete d'accordo, trattiamo il punto 10 e
poi torniamo al punto 9.
Bertin (ALPE)
- Sì, facciamo così, va bene.
Presidente
- Stessa cosa per il punto 10, risponde il
Presidente Rollandin. Allora passiamo al punto 11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK