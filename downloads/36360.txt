Consiglio Regionale della Valle d'Aosta - Oggetto del Consiglio n. 516 del 26 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 516 del 26 marzo 2014 - Resoconto
OGGETTO N. 516/XIV - Approvazione di risoluzione: "Invito al
Governo regionale alla revoca immediata e inderogabile dell'intera
dirigenza della Casa da gioco di Saint-Vincent".
Presidente
- Colleghi, dobbiamo procedere all'iscrizione
all'ordine del giorno di un testo di risoluzione, chiedo intanto di
distribuirla a tutti i colleghi e poi procediamo all'iscrizione.
Colleghi, possiamo procedere all'iscrizione del punto all'ordine
del giorno, che, come è stabilito dalla Conferenza dei Capigruppo,
sarà discusso subito. Apriamo la votazione sull'iscrizione, votate
colleghi. Chiudiamo la votazione. La votazione è chiusa.
Presenti: 31
Votanti: 31
Favorevoli: 31
Il Consiglio approva all'unanimità, quindi la risoluzione è
iscritta all'ordine del giorno.
Colleghi, prima di passare all'illustrazione della risoluzione,
questa mattina durante le mie comunicazioni avevo detto che vi
avrei aggiornato prontamente, appena la Conferenza dei Presidenti
ci avesse dato una risposta sui lavori, che erano all'ordine del
giorno, in merito alla calendarizzazione di un'eventuale seduta
congiunta dei Consigli regionali. La Conferenza, riunita oggi in
assemblea plenaria, ha confermato la data del 2 aprile come seduta
in ogni Consiglio regionale per ratificare quel documento, che sarà
mia premura inviarvi nuovamente, perché alcune piccole modifiche
sono state apportate, quindi una ratificazione da parte di tutti i
Consigli regionali di quel documento e poi lunedì 14 aprile, a
Roma, si terrà un incontro di tutte le Regioni italiane, le notizie
tecniche saranno poi comunicate ci dicono quanto prima, promosso da
entrambe le Conferenze, quella dei Presidenti delle Assemblee e
quella dei Presidenti delle Giunte, sempre sul tema delle riforme
istituzionali.
Qualcuno intende illustrare la risoluzione, colleghi? Nessuno?
Ha chiesto la parola il collega Chatrian, prego.
Chatrian (ALPE)
- Sì, grazie Presidente.
Tocca a me illustrare, a nome di tutta la minoranza, questa
risoluzione avente per tema la nostra casa da gioco. Parto
dall'impegno:
"il Consiglio regionale invita il Governo
regionale a revocare immediatamente ed in modo inderogabile
l'intera dirigenza del casinò"
. Tutti voi conoscete la mia
passione per il tema, un dibattito serrato, a volte crudo e anche
spigoloso, ma sempre costruttivo, perché comunque attraverso questo
noi cerchiamo di convincere voi, colleghi della maggioranza, della
validità delle nostre idee. Dovrebbe essere l'esercizio della
democrazia, si discute, si approfondisce e poi si decide, ma ci
sono occasioni nelle quali questa passione si esaurisce, le forze
ti abbandonano, questo è uno di quei casi, quando ormai le parole
sono del tutto inutili. Troppe volte ci siamo confrontati su questo
tema, troppe volte abbiamo cercato di capire, di approfondire, di
verificare prima di esprimere le nostre opinioni. Troppe volte
abbiamo denunciato le promesse vane, i costi spropositati,
l'inefficacia delle azioni che questa dirigenza del casinò ha messo
in atto. Troppe volte abbiamo dovuto prendere atto che la
Presidenza e parte di questa maggioranza hanno sostenuto questa
dirigenza concedendo tempo e credito, non a fronte di fatti, che
non arrivavano, ma solo per pura e cieca ostinazione.
Colleghi, aiutatemi con la memoria, ma mai nel passato una
situazione è stata lasciata incancrenire fino a questo punto, senza
un intervento politico, mai nel passato si è permesso agli
amministratori di restare tanto tempo al loro posto se le aziende a
loro affidate peggioravano in questo modo le loro prestazioni.
Sempre si è intervenuto doverosamente per interrompere un ciclo
negativo o almeno per un turnover salutare. Ora le parole sono
finite e il tempo anche; ora per il casinò un cambio di tendenza,
di metodo, di marcia, a nostro avviso, è necessario. È un dovere
per il Consiglio che deve in questo caso almeno fare fronte
all'evidente e, devo aggiungere, ripetuta incapacità del Governo
regionale e del Presidente di decidere ciò che evidentemente non si
vuole o non si può più decidere. I manager però devono sapere - e,
se sono manager veri, lo sanno molto bene - che il loro destino è
nelle mani degli azionisti, che giudicano in base ai risultati, o
quanto meno in base alla relazione tra programmi approvati e
risultati. Tanto più nel nostro caso, cari colleghi, noi non siamo
azionisti normali, noi tutti, ma i depositari degli interessi della
collettività tutta. Non abbiamo dunque alternative: a nostro
avviso, dobbiamo cambiare, mi sembra che sia inevitabile e
soprattutto inderogabile.
Parlando di
management
del casinò, ci riferiamo dunque a
cinque persone che hanno funzioni e livelli dirigenziali diversi,
ma che, ognuna per sé, se possono essere chiamate ad assumere le
proprie responsabilità e trarne le dovute conseguenze quando
l'azienda che era stata loro affidata non riesce più a stare in
piedi, come, purtroppo, è il caso della nostra casa da
gioco...colleghi, questi cinque Signori costano a tutti i
valdostani la bellezza di 1.191.000 euro all'anno. Questi cinque
Signori, scusatemi, ma hanno fallito e il loro fallimento è stato
decretato in modo definitivo, secondo noi, dagli ultimi dati
sull'andamento dei conti della società, che avrebbero dovuto
gestire bene e addirittura rilanciare. A fine novembre
l'Amministratore unico, intervistato dal giornalista Roberto
Galullo su
Il Sole 24 ore
, dichiarava questo:
"l'investimento dovrebbe portare un utile netto di sette milioni
nel 2016, con iniziative in comunicazione e marketing per trentotto
milioni di euro. Sempre nel novembre 2013, le attività di marketing
punteranno all'apertura di nuovi canali turistici, soprattutto
stranieri, e alla realizzazione di accordi commerciali con partner
e nel mercato turistico e del gioco. I canali turistici
orientali
- dice il Signor Frigerio -
aperti, operativi dal
2014 sono con Singapore, con Macao, con Hong Kong e Cina, ma in
prospettiva arriveranno anche i ricchi giocatori da Corea e
Malesia".
Queste sono state le dichiarazioni
dell'Amministratore unico.
Il loro fallimento è stato decretato in modo definitivo, secondo
noi, come dicevo prima, dagli ultimi dati sull'andamento della
nostra casa da gioco. Hanno avuto tanto tempo per dimostrare le
loro doti, ormai è evidente la loro totale incapacità. Non possiamo
più permetterci, a nostro avviso, come Regione, di stipendiare a
suon di milioni persone non all'altezza del loro compito. È di
questi giorni il dibattito sugli emolumenti dei manager e sul tetto
che si dovrebbe porre agli stipendi dei dirigenti pubblici e
soprattutto delle partecipate. In questo campo noi Regione Valle
d'Aosta non siamo sicuramente un esempio virtuoso, e questo penso
sia un esempio molto negativo, ma è altrettanto giusto che, se i
risultati non arrivano, la collettività, per il tramite dei suoi
rappresentanti eletti, si liberi quanto meno degli incapaci.
Previsioni sballate per il 2014, previsioni approvate dalla casa da
gioco solo quattro settimane or sono. Non è più tollerabile un
sistema in cui ci sia chi conserva posto e stipendio a prescindere
dai risultati! Non è più tempo per i privilegi assurdi, caste
intoccabili, i protetti della politica o dai poteri forti. Il
Saint-Vincent Resort sta perdendo man mano quote di mercato ed è in
crisi di liquidità, e sul personale parlerò tra qualche minuto.
Ci piacerebbe conoscere anche, oltre all'opinione che da diversi
mesi, da diversi anni conosciamo, l'opinione del Governo regionale
o del suo Presidente, ma ci piacerebbe conoscere l'opinione del
collega Bianchi su questo tema, perché in questi giorni, in queste
settimane si è attivato parecchio nel rassicurare...il suo
telefonino era parecchio caldo in questi giorni..."non vi
preoccupate, la situazione è un po' disastrosa, solo un po', ma non
ascoltate questi ragazzi, ragazzini o ragazzotti, questi
diciassette Consiglieri della minoranza che in questo momento
stanno cavalcando la situazione", il dossier, il telefono, i
messaggi sono stati tanti...aspettiamo l'opinione del collega
Bianchi su tale tema oggi, dato che affrontiamo le sorti della casa
da gioco.
A nulla è servito, o quasi, l'ennesimo piano di sviluppo. A
nulla è servito ridurre la quota parte degli utili da stornare alla
Regione, a nulla è servito immettere ulteriori sessanta milioni di
euro di denaro pubblico per quello che è stato presentato come un
intervento di ristrutturazione indispensabile per rilanciare
l'intera struttura. Abbiamo messo la faccia noi Consiglieri di
opposizione, i quattro gruppi insieme, e venerdì scorso abbiamo
incontrato i lavoratori. L'avevamo intuito da tempo che la casa da
gioco stava andando alla deriva, ma come il Titanic andava incontro
ad un enorme iceberg e come il comandante con i suoi ufficiali
continuavano a ballare e a sorridere. Bugie, sprechi, bancomat per
debiti elettorali, appena prima? Subito dopo e le colpe cadevano di
volta in volta sulla crisi economica, sul divieto di fumare nelle
sale, sul cambiamento di abitudini della clientela, sul lotto,
sulle lotterie di Stato, sui limiti ai contanti, ormai è un
leitmotiv che abbiamo sentito in quest'aula da sei anni, poi i
colpevoli sono diventati i dipendenti, troppi e troppo costosi. Non
una parola di umiltà, di ammissione di avere, se non fallito,
almeno sbagliato è mai stata pronunciata da questa dirigenza, che -
ripeto - costa annualmente 1.191.000 euro per cinque persone, anzi
specialmente l'Amministratore unico si è sempre arroccato sulle sue
posizioni - rubo qualche minuto all'intervento successivo,
Presidente Rini -, esibendo molta spocchia e nessun rispetto per il
Consiglio regionale. È così dura la realtà che ci viene sbattuta in
faccia che sono a rischio i livelli occupazionali, che ci saranno
da subito tagli agli stipendi,
ergo
, esclusivamente a quelli
dei livelli medi, bassi, naturalmente. Nessun taglio ad oggi è
previsto per gli stipendi dei livelli dirigenziali, non sia mai, o
quanto meno qualche spuntatina, ma parliamo di poche briciole. Come
se non bastasse, sono anche partite le intimidazioni nei confronti
di chi ha osato protestare - utilizzo qualche minuto dei miei
interventi successivi, grazie -, la misura, a nostro avviso, è
veramente colma.
Qualche riflessione in più. La casa da gioco sta pagando una
persona distaccata a Roma non sappiamo per fare che cosa, non
sappiamo con quali risultati, non sappiamo minimamente gli
interventi a favore di...per un costo, così, di 159.500 euro ogni
anno, del personale solo, senza pensare ai costi di trasferta e non
solo. Ci permettiamo come casa da gioco, nonostante la perdita di
quote di mercato, di incaricare persone che hanno già una pensione,
come livello medio alto, sempre. E il collega Assessore Bianchi
conosce molto meglio di me...lo conosco benissimo...la nostra casa
da gioco, cerco di portare sul tavolo qualche riflessione, quanto
meno qualche criticità. Il paradosso di tutto questo è che
all'interno della nostra casa da gioco ci sono tantissime
situazioni, paghe diverse per uguali responsabilità. Mi spiego
meglio: uguali sono le responsabilità, ma nettamente diverse sono
le paghe. Io penso che il collega Bianchi conosca nel dettaglio
questi passaggi, e non solo. Il collega Bianchi conosce molto bene
quando nel 2007 la casa da gioco fece - mi sembra, poi potrà
correggermi - quattro giorni di sciopero generale...correva l'anno
2007. Penso che possa portare al dibattito cose interessanti sul
fronte occidentale.
Forse non tutte le responsabilità di questo disastro sono da
ascrivere al
management
della Saint-Vincent Resort, ma loro,
colleghi, sono stati scelti e pagati in questi anni profumatamente,
per tenere dignitosamente sul mercato la casa da gioco e rilanciare
il complesso alberghiero completamente ristrutturato, a loro
toccava valorizzare le risorse interne, instaurare buoni rapporti
con le maestranze e soprattutto motivare tutti i collaboratori.
Niente di tutto questo, cari colleghi, è avvenuto in questi anni e
soprattutto in quest'ultimo periodo, anzi il personale stesso
disconosce in questo momento completamente i vertici aziendali.
Qualche esempio. In sette mesi questa casa da gioco ha promosso ben
trenta persone, aumentato di livello trenta persone in sette mesi e
quindici giorni, perché? Non si sa. Una dichiarazione
dell'Amministratore unico al termine del 2011 fu questa:
"siamo
una squadra e gli obiettivi li possiamo raggiungere solo con il
lavoro di tutti e soprattutto a tutti i livelli"
e poi,
scusatemi se vi rubo ancora qualche minuto, non so se conoscete
questa rivista:
Incontri di civiltà
, c'è un'intervista al
Signor Frigerio, mi sembra fine 2011-inizio 2012, e il giornalista
pone una domanda puntuale al giovane Amministratore unico, Signor
Frigerio:
"lei ha come padrone un politico, è facile il
rapporto?"
. Questo è il quesito, diciamo, la domanda posta dal
giornalista. La risposta del Signor Frigerio è stata questa:
"sono sempre stato colpito dalla voglia di fare e dall'impegno
del mio azionista, insieme creiamo progetti, gestiamo, ma cerchiamo
le risorse, in questo senso talvolta mi dimentico che l'azionista è
un politico"
, perché questa mentalità, colleghi tutti, è da
imprenditore. Parole che stridono un po' visti i risultati e visto
che i manager, mi sembra, profumatamente pagati, mi sembra che in
questi quasi sei anni il nostro Amministratore unico è costato più
di 1.550.000 euro di soldi pubblici. In quest'articolo ben...come
posso dire? condito, si va oltre e si dice questo:
"...e
l'ambiente era in larga misura degenerato
- all'interno della
Casa da gioco di Saint-Vincent -
amici, amici di amici,
compromessi, qualche imbroglio, talvolta ruberie, basta leggere le
cronache giudiziarie degli ultimi vent'anni per mettere a fuoco
quale fosse la situazione. Situazione che si è fatta affannosa con
la crisi della casa da gioco quando anche lo Stato ha scoperto per
le sue casse il gioco d'azzardo. Così al nuovo Governatore della
Valle d'Aosta
- stiamo parlando del 2010 -
,
Augusto
Rollandin, è venuta l'idea, come di consueto intelligente, di
risolvere questo ginepraio chiamando da fuori (Campione d'Italia)
un trentacinquenne neppure tanto blasonato, non era ancora un
dirigente
- ci ricordiamo molto bene -
ma intelligente,
ambizioso e soprattutto con molta voglia di fare
- termino -
nominato Amministratore unico, prima vera rivoluzione dopo
cinquant'anni di consigli di amministrazione carichi di veti
incrociati, senza alcun legame con il territorio e con le sue
eventuali faide, Frigerio ha fatto piazza pulita dei vecchi manager
più o meno compromessi e ridato finalmente aria nuova alla casa da
gioco, il tutto non senza qualche trauma"
, ma, insomma,
questo...penso che le parole "parlino" molto bene.
Termino dicendo questo: il 18 febbraio 2014 in IV Commissione il
Signor Frigerio ci ha conferito questa piccola situazione economica
e finanziaria e prospettiva della nostra casa da gioco. Vi leggo
solo una frase, a pagina 5, dati di mercato e previsioni:
"l'indicatore principale per capire la bontà o meno delle azioni
messe in atto rispetto alla concorrenza in questo tipo di business
è rappresentato unicamente dal confronto delle quote di
mercato"
. Penso che questa sia la sintesi, cruda, non perché lo
dice Chatrian, lo scrivono i manager della casa da gioco, che da
anni paghiamo con dei risultati molto scarsi, ci dicono che l'unico
confronto che dobbiamo fare è quello delle quote di mercato.
Ebbene, la nostra casa da gioco in questo momento sta perdendo
quote di mercato rispetto agli altri casinò. Al Consiglio regionale
non rimane che trarre le conclusioni di questa penosa vicenda.
Con questa risoluzione chiediamo, cari colleghi di maggioranza,
se non lo chiediamo al Governo, quanto meno ai colleghi
Consiglieri, di revocare immediatamente e inderogabilmente l'intera
dirigenza, probabilmente ci è già costata troppo e tanti danni ha
fatto alla nostra casa da gioco. Grazie.
Presidente
- Apriamo la discussione generale, ci sono
richieste di intervento? Non ci sono richieste di intervento? La
parola al collega Cognetta.
Cognetta (M5S)
- Grazie Presidente.
Già in diverse occasioni sono intervenuto rispetto alla casa da
gioco, non vorrei ripetermi, perché abbiamo detto tante volte tutte
le questioni di cui ha parlato il collega Chatrian, però ci sono
all'ordine del giorno, nella mozione che stiamo discutendo, anche
alcune questioni relativamente a ciò che è accaduto ad alcuni
dipendenti della casa da gioco. Parlando della dirigenza, noi
volevamo interrogarci sul valore, diciamo così, tecnico, di questa
dirigenza. Io prendo ad esempio una lettera di contestazione
disciplinare, una sola delle quattro di cui sono in possesso,
mandata ad un dipendente della casa da gioco. Questa lettera fa
riferimento al fatto che questo dipendente sia stato un
amministratore o abbia amministrato di recente un gruppo su un noto
social network
, dove sono condotte pubbliche discussioni,
nel corso delle quali vengono pronunciate gravi offese nei
confronti di dipendenti e amministratori della nostra società. Ora,
senza voler insegnare niente a nessuno, però mi sono informato un
attimo, per esempio, questo gruppo a cui fa riferimento la lettera,
e comunque quello di cui si occupava questo lavoratore, era un
gruppo chiuso, o segreto, che era presente su
Facebook
.
Giusto una breve spiegazione per chi magari non conosce bene
Facebook
,
Facebook
è un noto
social network
,
le persone si iscrivono, possono, diciamo così, interagire,
scambiandosi dei messaggi che sono pubblici. Ci sono poi delle
modalità nelle quali una persona può anche tranquillamente creare
un gruppo privato e invitare...chi lo amministra invita le persone
a partecipare, quindi è come se fosse un gruppo di amici che si
riunisce in un angolo di questo
social
network
,
quest'angolo, è...come dire? nascosto rispetto a tutti quanti gli
altri e lì si possono dire quello che vogliono. Essendo un gruppo
chiuso, diciamo così, o vieni invitato, oppure non interagisci con
loro, né puoi vedere ciò che si dicono, tant'è che nei gruppi
Facebook
segreti...nella giurisprudenza che c'è stata fino
ad oggi c'è anche questa tesi, cioè quella che il componente del
gruppo, sapendo di postare in un ambiente riservato, gode delle
garanzie di segretezza previste per la corrispondenza privata
dell'articolo 15 della Costituzione. Se un soggetto iscritto in un
gruppo chiuso trasferisse ad un altro gruppo le opinioni di un
iscritto, senza il suo consenso, quindi andrebbe a ledere quel
diritto di segretezza della corrispondenza privata ampliato e
definito dal Codice in materia di trattamento dei dati personali.
In buona sostanza, sono state prese delle dichiarazioni fatte in un
gruppo segreto e utilizzate poi contro questi dipendenti, ma è una
chiara violazione della privacy. Allora, il dirigente che si è
preso la briga di far partire le lettere, fra l'altro, sospendendo
unilateralmente anche due lavoratori, magari due righette di conti
se le deve fare, perché, se è vero questo, non è che sia un
dirigente ferratissimo in materia e soprattutto forse si è
comportato in maniera decisamente avventata, perché, di fatto, ha
reso pubblica della corrispondenza segreta.
Allora, questo è solamente l'ultimo episodio di tutta una
lunghissima, diciamo così, serie di episodi che hanno
caratterizzato la dirigenza della nostra casa da gioco.
Probabilmente quest'errore, diciamo così, è dovuto al fatto che c'è
un pochino di pressione e quindi ormai si scivola anche sulle cose
più banali. Allora già solo questo dovrebbe farvi riflettere, no?
Voi avete lì delle persone che, di fatto, fanno le cose senza avere
cognizione di causa, senza fare una breve ricerca su internet e
valutare delle cose semplicissime. Non vorrei poi dilungarmi sul
fatto che a questo punto c'è qualcuno che ha preso questa
documentazione, l'ha portata all'attenzione del Dirigente, quindi
ha fatto un'opera che si chiama di delazione, no? O se preferite
di...va beh, lasciamo stare se no poi qualcuno magari si offende...
Comunque, dicevo, ha fatto un'opera di delazione e quindi è andato
a raccontare cose che si erano dette in segreto. Questo è quello
che è accaduto nell'ultimo passaggio. È proprio la dirigenza che
vogliamo? È proprio la dirigenza che ci fa onore, come azionisti? È
proprio quello che serve in questa società? È proprio quello che
crea un clima aziendale buono, che permette alle persone di
produrre?
Il punto focale che stiamo discutendo non è se abbattere o non
abbattere gli stipendi. Il punto focale che discutiamo, perché il
mandato che abbiamo ricevuto non è sul problema economico, quello
c'è, lo sappiamo, il punto nodale è che questa dirigenza è
sfiduciata dai propri lavoratori e anche da noi. Ormai quindi non
può prendere alcuna decisione perché ha un difetto d'origine questa
decisione che andrebbe a prendere e comunque lo dimostra il fatto
che non sono capaci neanche a gestire le contestazioni, come ultimo
passo, rispetto a tutto ciò che abbiamo detto. Le altre
considerazioni le farò nel successivo intervento. Grazie.
Presidente -
Altri? La parola al collega Guichardaz.
Guichardaz (PD-SIN.VDA) -
Grazie Presidente.
Cosa aggiungere al quadro desolante tracciato dai colleghi?
Questa risoluzione mi pare dica tutto, così come pareva si fosse
già detto tutto durante i lunghi dibattiti che ci hanno visti
impegnati durante questi nove mesi, ma, come si dice, ogni giorno
ha la sua pena e in poco più di due settimane la situazione sembra
precipitata irreversibilmente. I lavoratori hanno fatto non so più
quante giornate di sciopero, si sono succedute assemblee sindacali,
assemblee spontanee, li abbiamo incontrati anche noi. I lavoratori
sono in stato di agitazione permanente e, giusto per non farsi
mancare niente - il collega Cognetta mi ha stuzzicato, diciamo
nella mia passione, determinata forse anche dalla mia attività
precedente... -, la dirigenza, quella che ha portato il
Saint-Vincent Resort & Casino a questo totale disastro, che
cosa fa? Sospende alcuni di loro. Oggi sappiamo che sono due, tre,
adesso non so quanti sono...e per quale motivo? Possiamo dirlo per
quale motivo: per lesa maestà di lor Signori.
Colleghi, non voglio ripetere per la centesima volta i dati, i
numeri della
débâcle
annunciata, il collega Chatrian, come
al solito, è stato precisissimo, non voglio annoiare chi ci
ascolta, ma questa cosa delle sospensioni comminate in attesa
dell'esito del procedimento disciplinare, forse proprio a causa del
mio passato da sindacalista, va oltre ogni scelta di carattere
economico, di marketing gestionale. Chi ha praticato un po' la
materia disciplinare sa che la sospensione di un lavoratore è una
delle possibili sanzioni previste dal Codice dei contratti,
sanzioni che possono essere erogate però solo dopo che l'iter
procedurale ha fatto tutto il suo percorso: contestazione, difesa
del lavoratore, erogazione della sanzione, archiviazione, si può
fare anche ricorso. Dopo questi passaggi, si possono applicare le
sanzioni, tra le quali anche la sospensione. Sospendere un
lavoratore prima che si svolga il procedimento disciplinare è
prassi eccezionale...si sospendono i lavoratori beccati in
flagranza di reato, beccati a rubare e a volte neppure, perché
dipende se non sono stati beccati in stato di necessità o se il
furto è di piccole dimensioni ed è giustificabile dallo stato di
necessità. Nella mia lunga attività sindacale mi è successo solo
una volta di vedere sospendere un lavoratore ed è capitato ad una
lavoratrice un po' nerboruta, che aveva preso a calci in pancia il
suo dirigente fino a farlo rantolare. Quello è stato l'unico caso
in quindici anni di sindacato che ho visto la sospensione
preventiva, perché effettivamente quella Signora era leggermente
pericolosa. Mai e poi mai ho sentito di sospensioni, anche se
cautelari, per degli apprezzamenti, tra l'altro, fatti, da quello
che risulta dai giornali, da ciò che dice il collega, attraverso un
social network
, al quale il datore di lavoro non avrebbe
neanche potuto accedere in quanto chiuso. Infatti in tutte le
contestazioni si dice:
"nella giornata odierna abbiamo ricevuto
segnalazioni di una conversazione pubblica da lei tenuta su
strumenti di diffusione potenzialmente illimitati quale Facebook,
abbiamo ricevuto una segnalazione..."
, ma, scusate, perché
questi dirigenti non hanno acceduto direttamente alla conversazione
visto che dicono che è pubblica? Ho letto alcune di quelle
contestazioni, non mi pare si possa nemmeno parlare di minacce.
Certo, sono sfoghi, a volte coloriti, ma da lì a parlare di minacce
ce ne va. I colleghi penso che le abbiano lette.
Faccio notare, cari colleghi, che la sospensione cautelare fino
alla conclusione della procedura disciplinare non interrompe in
alcun modo la retribuzione, ciò significa che l'azienda paga due
volte, perché è normale che un lavoratore sospeso venga sostituito
da un collega o venga sostituito da un interinale. Il collega
magari deve fare pure delle ore di straordinario che sono anche
pagate in più. Devo dire che le contestazioni, avendole lette, sono
piuttosto deboli, in primis perché il diritto di critica,
soprattutto se le critiche sono fatte in un momento di forte
vertenzialità, come questo...abbiamo affrontato il tema dei
prepensionamenti prima, poi si è parlato di licenziamenti, poi si è
parlato di esuberi, poi si è parlato di tagli delle retribuzioni
solo del personale, non della dirigenza, ma come volete che la
gente sia gentile con Frigerio e con i suoi dirigenti? Non possono
i lavoratori subire censure attraverso l'intimidazione e poi perché
il contesto, da quello che è stato detto, è un contesto chiuso, è
una
chat
...quindi è come se il mio datore di lavoro spiasse
il mio telefono privato e mi contestasse il mio sfogo privato verso
un superiore, non si è mai sentita una roba del genere!
Naturalmente do per scontato che, nel caso il procedimento
disciplinare, la contestazione non andasse a buon fine, a parte il
diritto di chiedere i danni morali da parte del lavoratore
ingiustamente accusato, il dirigente che ha firmato i procedimenti
venga obbligato a pagare la retribuzione del lavoratore sospeso e
anche del sostituto, magari togliendo il
quantum
dall'ultimo
stipendio di questo dirigente prima di licenziarlo, perché nella
nostra mozione noi chiediamo che i dirigenti insieme a Frigerio
siano buttati fuori dal casinò, siano licenziati per manifesta
incapacità.
Al di là del fatto in sé, poi vi sembra logico, colleghi, che
questi dirigenti, o come li vogliamo chiamare, continuino a buttare
benzina sul fuoco in un momento così delicato per la casa da gioco,
dopo aver condotto le trattative in maniera, per dirla gentilmente,
un po' approssimativa, inefficace, dopo aver proposto un piano di
tagli completamente incentrato sul personale non dirigente, dopo
aver spinto in ogni modo i lavoratori a reagire, provocandoli
continuamente? A volte hanno reagito con veemenza, va bene, oggi la
dirigenza della casa da gioco sospende dei dipendenti per frasi e
comportamenti che francamente fanno ridere, chi li ha letti...sono
un po' coloriti, ma, tutto sommato, io spero che i lavoratori
facciano poi tutto ciò che è nella loro possibilità, nei limiti
ovviamente della legalità - e non parliamo di reazioni inconsulte,
altrimenti si passa dalla parte del torto -, per far capire a
questi Signori che non possono fare ciò che vogliono. Spero che i
loro avvocati chiedano l'accesso agli atti, anche per sapere chi ha
informato la dirigenza, perché è un diritto sacrosanto del
lavoratore avere tutte le informazioni contenute nel fascicolo
disciplinare e sapere chi sono i delatori, collega Cognetta,
chiamiamoli con il nome che hanno, sono delatori! I Signori, le
persone che si permettono di infiltrarsi in una conversazione
privata e hanno il coraggio di denunciare ai propri superiori senza
manifestarsi sono delle spie, sono dei delatori. Questa è
l'ennesima prova di forza di una dirigenza alla frutta, che non è
più nemmeno capace di dialogare con i lavoratori, che alimenta i
conflitti al posto di sedarli, che pensa che l'intimidazione sia
uno strumento per tarpare le ali alla protesta. Vi prego, colleghi
della maggioranza e della minoranza, non permettiamo a questi
personaggi di insultare la nostra intelligenza, non siamo cretini
al punto da pensare che non vi sia una relazione tra gli scioperi e
le agitazioni sindacali e quest'improvvisa sensibilità alla critica
da parte dei dirigenti. Una dirigenza, che deve dirigere con buon
senso, soprattutto in un momento così delicato, non può, come ho
detto, buttare benzina sul fuoco come sta facendo in questo momento
il Signor San Luca e i suoi discepoli, San Luca da Frigerio, questo
Signore si fa fare un articolo su
Incontri di Civiltà
,
l'articolo di cui qualche stralcio è stato letto dal collega
Chatrian, e si fa chiamare San Luca da Frigerio, patrono del gioco
italiano, cioè noi abbiamo San Luca da Frigerio a capo del Casinò
di Saint-Vincent...comunque, sapete colleghi, quanta gente c'era in
assemblea in Regione? C'era il salone delle manifestazioni pieno,
guardate quanta gente c'è oggi sullo spalto.
Vi sembra che una dirigenza, che dovrebbe avere come obiettivo
primario il mantenimento della pace sociale, la risollevazione
della casa da gioco, per non dire la riesumazione, perché l'hanno
trasformata in un cadavere che cammina quest'azienda, si possa
permettere di sospendere, dico: sospendere dei lavoratori perché si
sono permessi di esprimere delle critiche? Questi personaggi,
colleghi, sono totalmente inadeguati al delicato ruolo che gli è
stato assegnato, erano inadeguati quando le cose andavano bene,
figuriamoci oggi che la crisi morde e si devono trovare delle
soluzioni, soluzioni che vanno trovate tutti insieme: dirigenza,
lavoratori, politica, perché il Casino de la Vallée...cominciamo a
chiamarlo Casino de la Vallée, questo Signore gli ha tolto pure il
riferimento alla nostra regione, al nostro territorio, non
chiamiamolo più Saint-Vincent Resort & Casino, che roba è
questo nome, questo è il Casino de la Vallée! Il Casino de la
Vallée non è roba di Frigerio, non è roba di Buat, non è roba di
Rollandin, è un patrimonio inestimabile, è uno dei più preziosi
gioielli di famiglia che abbiamo in Valle d'Aosta, che ci portava
delle risorse, che ha permesso la crescita del benessere dei nostri
cittadini! Allora, Signori, concludo, questi sono da mandare a casa
anche se li avesse scelti il Padre eterno! Ogni giorno che passa
con San Luca da Frigerio e i suoi discepoli a capo dell'azienda è
un giorno in più verso l'abisso e, come diceva qualcuno, se ci sarà
dar loro una buonuscita, io non gliela darei, anzi gli chiederei
quasi i danni e sarà sempre meno costosa dei guai che stanno
combinando. Grazie.
Presidente -
La parola al Consigliere Viérin Laurent.
Viérin L. (UVP) -
Merci Madame la Présidente.
Parliamo di casinò, qualcuno ha parlato di un cadavere che
cammina, io direi che siamo in presenza di una cronaca di una morte
annunciata, mesi di dibattito qui in Consiglio, e non solo, un
grave problema di cui abbiamo tutti discusso per arrivare oggi al
disastro, un disastro però di cui ci si accorge solo oggi. Oggi
finalmente qualcuno ha iniziato a parlare di stato di crisi,
finalmente lo diciamo con rammarico, perché ci dispiace che questo
stato di crisi sia arrivato, peccato però che questo disastro non
sia mai stato ammesso, sia sempre stato negato e che, soprattutto,
i problemi che erano lampanti, i numeri, i trend di questa crisi,
che continuava impellente in questi mesi siano sempre stati in
qualche modo smentiti.
Vorremmo intanto sapere con chi parliamo, Assessore Baccega, ci
risulta che lei la delega l'abbia restituita, quella delega di cui
era tanto fiero all'inizio non avendo ancora capito che si era
preso un
"badó"
(traduzione letterale dal patois:
"responsabilità"), che si era preso un disastro, essendo fiero di
poter dire che aveva una delega sul casinò. Noi immaginiamo, ma non
abbiamo avuto risposte, che questa delega sia ritornata al
Presidente, perché non ci avete ancora informati su questo. Noi non
sappiamo ancora oggi questa questione della delega come sia stata
risolta, se sia stata spalmata, se qualcuno oggi effettivamente,
visto che tiene le riunioni in nome e per conto
dell'Amministrazione, sia ancora effettivamente chi si occupa del
casinò. Ci rivolgeremo quindi a lei, Presidente, che in questi
mesi...
Noi abbiamo fornito l'altro giorno ai lavoratori un dossier
stampa molto interessante, perché durante questi mesi in cui noi
chiedevamo semplicemente contezza su questa situazione, su questi
numeri...il casinò l'anno scorso ha perso 20 milioni, quest'anno
siamo più o meno alla stessa cifra e lei, anche attraverso
dichiarazioni veementi qui in Consiglio, diceva - e una è del marzo
2013, ma ce ne sono che si ripercuotono durante tutto l'anno -:
"non esistono piani riservati di riduzione del personale della
casa da gioco"
, "assolutamente non c'è crisi, siamo i migliori,
siamo i primi in Italia, il gioco va bene, anzi assunzioni, corsi
per i giovani
dealer
"...promesse prima delle elezioni, tutti
al casinò, giovani a cui si creavano illusioni e anche iniziative
in quest'aula andavano nella direzione di essere smentite. Bene,
una presa in giro noi la chiamiamo, una presa in giro che oggi
purtroppo è stata smascherata, ma dico purtroppo, perché questa
presa in giro è stata smascherata sulla pelle dei lavoratori e ci
dispiace per chi ha creduto a queste
balivernes
, le vostre
balivernes
durante la campagna elettorale. Ci dispiace
ancora di più per chi non ci ha creduto e che oggi ha ragione nel
dire che forse nel credere nel Messia ancora una volta si
sbagliava. Noi allora con la politica delle
balivernes
non
vogliamo più avere a che fare, perché nel "baliverna tour" che
continuate a fare in Valle d'Aosta continuate a dire che tutto va
bene, vivete in un mondo parallelo. Dopo arrivano i disastri,
abbiamo appena finito la discussione sulla forestale, ma per mesi
non esistevano questi problemi. Adesso il casinò va male, si devono
operare dei tagli, ma dei tagli drastici sugli stipendi dei
lavoratori, mentre non si tocca nemmeno un euro sui dirigenti e
sulla dirigenza.
Allora, la maggioranza...e mi rivolgo anche a Marco Viérin che
sulla forestale, giustamente è arrivato alla fine, per la
premiazione dicendo: "ma effettivamente abbiamo risolto un bel
problema"...Assessore Marco Viérin, io vorrei ricordare a lei e a
tutta la Stella Alpina come a tutta la maggioranza che noi in
quest'aula, in questa legislatura pochi mesi fa abbiamo proposto
una soluzione propositiva, cioè la Commissione speciale di rilancio
della casa da gioco, ma voi dove eravate quando noi abbiamo
proposto questo? La condivisione, cercare tutti assieme i dossier
da analizzare, neanche una commissione speciale che andasse
nell'ottica di rilanciare la casa da gioco tutti assieme, visto che
state facendo i disastri e che non ci fidiamo più, noi chiedevamo
semplicemente una condivisione di tutte le forze politiche che
andasse in quell'ottica, ma voi dove eravate e adesso fate gli eroi
anche sui giornali dicendo: "ma noi forse non siamo proprio
d'accordo su questa dirigenza". Aspettiamo risposte, Assessore
Viérin, e anche e soprattutto da parte vostra, ma voi avete tirato
dritto come sul Titanic, il Titanic affondava e voi, come
l'orchestra, continuavate a suonare, perché tutto andava bene e noi
eravamo quelli che facevano demagogia. Noi, e tornerò su questo,
perché su questa cosa ci sono state delle scelte condivise a monte
per il rilancio del casinò, per la nomina di questa dirigenza, anzi
di questo dirigente e su certi obiettivi che ci eravamo dati, che
però oggi, purtroppo, non hanno portato i risultati, bisogna essere
obiettivi nelle cose. Allora questa commissione speciale non c'è
stata, le scuse: "ah, sta andando male perché ci sono i lavori".
Eh, beh, 90 milioni di euro dei lavori, giustamente il
disagio..."ci sono i cinesi, i cinesi stanno arrivando, andiamo a
Macao a vedere se...", una volta c'era "comprati Arrapao",
"comprati Macao", andiamo a Macao a vedere se portiamo in qua dei
giocatori cinesi, che sicuramente risolleveranno le sorti della
Valle d'Aosta e del Casino de la Vallée, come continuiamo noi a
chiamarlo.
Le strategie: "no, ma tutto andrà meglio, stiamo vedendo, stiamo
facendo, stiamo valutando". Beh, la realtà oggi è sotto gli occhi
di tutti, la diagnosi è stata effettuata, io credo che tutti,
maggioranza compresa, si rendano conto che il disastro è arrivato e
quindi noi ci chiediamo oggi, attraverso questa risoluzione, se ci
siano dei responsabili o se i responsabili siano altrove, o se non
ci siano. Probabilmente niente, nessuno ha condotto il casinò a
questo disastro, gli amministratori lautamente retribuiti non hanno
responsabilità, non c'entrano nulla, anzi stanno facendo bene,
difendiamoli, continuiamoli a portarli alle assemblee, continuiamo
a mantenere queste persone, che guadagnano 300.000 euro all'anno
per portare il casinò al disastro e diamo la colpa ai dipendenti,
perché se tagliamo alla forza lavoro, ai croupier, a chi in sala
deve portarci il guadagno, se tagliamo ai dipendenti, significa che
loro sono responsabili di questa crisi, mentre altri a cui non si
taglia non hanno nessuna responsabilità. Noi crediamo invece che di
responsabili ce ne siano, a Saint-Vincent in primis, ma anche qui
ad Aosta e l'abbiamo spesso detto: l'Amministratore delegato a
Saint-Vincent e l'Amministratore unico qui, l'Amministratore unico
giù e quello su.
In questo periodo quindi noi crediamo che sia giunto il momento
di trarre delle conclusioni, perché la gestione del disastro ha
dell'incredibile e ha dell'incredibile per tre aspetti: uno per le
misure inique, indegne che si stanno producendo, questo famoso
accordo che ormai è della fine dell'anno, ma che si sta
materializzando in questi giorni e che ha portato allo sciopero,
allora com'è quest'accordo? Quest'accordo sta rivelando tutta la
sua pesante applicazione e incidenza, toccando i lavoratori e non
andando ad incidere neppure per un euro su questo famoso vertice,
ma quanto è grande questo vertice, ci riferiamo a chi? Noi
sicuramente oggi chiediamo alla dirigenza tutta di andare a casa,
alle figure apicali, ma la dirigenza è un po' più ampia, perché noi
abbiamo quarantacinque persone, che costano 5.287.000 euro, 5
milioni e 2, e questi da questo piano di tagli non ne saranno
neppure minimamente toccati. Ci chiediamo allora...i lavoratori
l'hanno detto in assemblea, i lavoratori non hanno detto: "noi non
siamo disposti a fare sacrifici, perché l'azienda va male", "noi
siamo disposti a fare sacrifici nella misura in cui anche il
vertice farà sacrifici e noi siamo disponibili a fare sacrifici se
c'è un piano di rilancio, perché io non mi faccio tagliare un
braccio se fra sei mesi mi tagli anche l'altro, perché chi mi dà
garanzia che la casa da gioco andrà meglio? Chi oggi ci dà
garanzia? Noi non ci fidiamo più di voi, non ci fidiamo più né di
voi, né di Frigerio, né dei suoi compagni di merenda e siamo stufi
di essere presi in giro", minacciati anche noi, perché abbiamo dei
colleghi che hanno ricevuto delle minacce di querela, anche il
sottoscritto, perché abbiamo osato qui in quest'aula dire delle
cose che oggi si stanno rivelando esatte.
Vi chiediamo allora fino a quando quest'atteggiamento vergognoso
continuerà ad essere avallato da tutti voi, perché siete voi
diciotto che tenete in piedi questa maggioranza e questa
maggioranza tiene in piedi la dirigenza del casinò, tutti! Vogliamo
allora parlare di numeri? In questi giorni in cui lei, Presidente
Rollandin, è il paperone del Consiglio...ma lei non è nessuno in
confronto a questi Signori qui, non è nessuno! Noi abbiamo i nostri
stipendi pubblicati su internet, cari colleghi, anche i
nullatenenti, e questi Signori qui - chiedo un secondo intervento,
Presidente - vogliamo parlarne? Al di là dei livelli apicali, dove
sono su internet, basta andare sul sito del casinò...Bertone
Rossella Graziella, Dirigente, costo annuo aziendale 144.000 euro;
Buat Rodolfo, Dirigente, costo annuo 206.000 euro; Fiore Marco,
Dirigente, 248.909 euro; Prevosti Andrea, Dirigente, 208.852.
Intoccabili. Vogliamo poi scendere? Abbiamo bisogno di quadri, di
nuovi quadri che all'Ufficio personale guadagnano e costano anzi
106 mila euro l'anno. C'era bisogno di un nuovo quadro? Di cosa si
occupa? Delle feste della pecora nera? C'era bisogno di questo?
Abbiamo una Direzione giochi, il Direttore giochi 185.000 euro
l'anno, costo aziendale. Continuiamo così? Tanto le cose vanno
bene... Abbiamo il Responsabile dell'organizzazione aziendale:
134.000 euro annui. Continuiamo così? Abbiamo il Responsabile della
sicurezza, che è in pensione, 109.000 euro costo azienda. Abbiamo
l'Ufficio legale: 126.000 euro costo aziendale; abbiamo il
Responsabile degli acquisti: 121.000 euro; abbiamo il Responsabile
tecnico: 118.000 euro. Abbiamo poi una serie di primi livelli:
allora assistenti di Direzione giochi, che costano all'azienda
mediamente 120-130 mila euro annui; responsabili, che si occupano
di reparti ormai ridotti ai minimi termini, come il reparto
controllo amministrazione, che costano all'azienda quasi 100 mila
euro. Non si toccano e poi voi pretendete che i dipendenti in
questo momento avallino i tagli che state facendo? Ma dove pensiamo
di essere?
Ora, noi ci chiediamo in questo momento, effettivamente, chi sia
il responsabile di tutto questo e ci viene anche il dubbio che
forse a Saint-Vincent ciò che viene fatto è anche suggerito dal
Palazzo. Gli atteggiamenti e i metodi continuano, qualcuno ha
citato le lettere, al di là dell'assemblea che i lavoratori avevano
chiesto senza i dirigenti e che è stata portata avanti dal
Presidente, che ha rappresentato tutti voi della maggioranza, con
la stessa dirigenza, che era stata sfiduciata, portandoli lì, anche
se silenti, a rappresentare l'azienda quando i lavoratori avevano
chiesto di incontrare la proprietà, cioè tutti noi, perché tutti
noi siamo proprietari e non il Signor Frigerio e neppure la sua
dirigenza. Le lettere...ma oggi siamo al festival dell'assurdo...le
lettere che hanno citato ce le abbiamo tutti e il casinò ieri sui
giornali e sui media smentisce che ci siano state delle lettere e
oggi ci dicono che addirittura sospendono le sospensioni, sapete
perché? Perché si sono resi conto di aver mentito ancora una volta
pubblicamente. Le lettere sono qui, ce le abbiamo e siamo
disponibili a renderle pubbliche e le motivazioni sono per delle
offese sui
social media
che qualcuno si è permesso di dire
nei confronti della dirigenza...una vergogna! E noi saremo qui a
difendere queste persone, perché è indegno, come azionisti, che
subiamo delle vessazioni direttamente e indirettamente attraverso i
lavoratori, che vengono in qualche modo vessati e minacciati e
ricevono delle ripercussioni per le loro idee per questo periodo di
sciopero, senza che noi azionisti siamo minimamente coinvolti, ma
fino a dove noi avalleremo questa cosa, anzi voi avallerete questa
cosa?
Ora, in conclusione io credo che tutti, anzi tanti abbiano
condiviso la politica di rilancio di questo casinò, perché tanti
pensavano che questo rilancio potesse arrivare, ma oggi, dopo aver
speso più di 90 milioni, dopo aver investito risorse umane, tempo,
piani, professionisti, consulenze, dirigenti, dipendenti, tutti
accomunati nella volontà di rilancio della casa da gioco, cosa
succede? Succede che il casinò è al baratro e nessuno si vuole
assumere le proprie responsabilità. Noi vi diciamo che la prossima
iniziativa dopo questa sono le dimissioni del Governo e del
Presidente proprio affinché voi capiate che prima di arrivare a
veder messe in discussione le vostre poltrone...iniziate a capire
che qualcun altro forse va mandato a casa. Allora, quando è
arrivato questo manager e, ripeto, in tanti abbiamo condiviso
questo suo piano, questa sua volontà di rilancio, noi pensavamo che
i risultati arrivassero. Quando, dopo alcuni anni, non arrivano,
credo che in qualsiasi azienda, sia pubblica che privata, si vada
nella direzione di mandare a casa queste persone. Altro che
Moretti, che guadagna un pacco di soldi, ma che ha portato
risultati all'azienda. Qui abbiamo persone che guadagnano 300 mila
euro, più di 300 mila euro con i premi, i benefit, le macchine, gli
appartamenti e tutto quanto e ancora ci sta portando al disastro e
noi li difendiamo ancora.
Allora crediamo che...e mi rivolgo, come ho già detto, a chi in
maggioranza ha ancora una coscienza, a chi conosce bene la
situazione, a chi ha cuore i lavoratori del casinò, che faccia un
atto effettivamente nei confronti di questa nostra risoluzione, che
ponga fine a questo problema; mi rivolgo anche a chi ha lavorato
nell'azienda. Assessore Bianchi, io mi sono rivolto a lei più volte
in quest'aula, l'ho fatto anche nell'assemblea dei lavoratori, non
ne ho fatto un mistero, lei credo che abbia un piccolo debito di
riconoscenza nei confronti dell'azienda, lei, come tanti altri, ha
avuto degli emolumenti che superano i 120 mila euro, costo
aziendale, e credo che qualcosa lo debba ai suoi colleghi che
ancora sono al casinò, che soffrono in questi giorni di tagli, di
preoccupazioni, di investimenti e di pianificazioni di vita, che si
sono assunti in un momento in cui in Valle d'Aosta non ci possiamo
permettere di lasciare indietro nessuno: né i forestali, né i
dipendenti del casinò, perché i vari Frigerio passano, i dipendenti
e i lavoratori sono valdostani, vivono qui, hanno famiglia qui,
generano PIL qui, non a Campione, in Svizzera o in altri posti,
sono valdostani e noi abbiamo il dovere di difendere i valdostani,
oltre che le categorie, i colleghi o ciò che noi riteniamo essere
preminente nella nostra economia valdostana.
Noi diciamo: a casa questa dirigenza, tutta questa dirigenza, a
casa per ricreare intanto serenità, una serenità che non c'è più.
Se i dipendenti, i lavoratori non riconoscono nei vertici aziendali
quel vertice che dovrebbe tutelare e garantire l'azienda, noi
continuiamo...o scegliamo i lavoratori, o scegliamo i vertici. Non
ci sono altre vie, abbiamo salvato già troppe volte. Il fallimento
è stato decretato, se abbiamo la forza, per non dire altro, diciamo
il coraggio di riconoscere le responsabilità, facciamolo.
Rimotiviamo i lavoratori, creiamo anche questa giustizia affinché
non ci sia più questo clima di terrore, di promozioni o di
accantonamenti in base all'allineamento con il sistema. Questo deve
finire, perché tutti devono avere il diritto anche al casinò di
esprimere liberamente la propria idea, le proprie opinioni e non
perché al casinò non si può dire nemmeno su
Facebook
quello
che si pensa su un miracolato piovuto dal cielo che oggi vive e
lavora a Saint-Vincent, vive saltuariamente. Allora, tutti assieme
riportiamo entusiasmo alla casa da gioco, perché veramente è un
pezzo di PIL della Valle d'Aosta. Cerchiamo di rilanciare questa
casa da gioco, cerchiamo di difenderla e di non minimizzare il
casinò, come abbiamo fatto per altri settori, facciamo ancora
splendere questo che è uno dei nostri gioielli di famiglia,
facciamolo affinché una delle più importanti risorse della Valle
d'Aosta possa tornare a risplendere. Grazie.
Presidente -
Altre richieste di intervento? Colleghi, non
ci sono altre richieste di intervento? Ha chiesto la parola il
collega Bertschy.
Bertschy (UVP) -
Non per un intervento, io non so se devo
chiedere di fare un po' il Segretario della Presidenza, perché,
dopo quattro interventi della minoranza, sarebbe anche auspicabile,
non so che termine usare...simpatico nei nostri confronti, di chi
ci ascolta, di chi ci segue, quello che volete, però sarebbe bello
capire se il quinto intervento della maggioranza è uguale a quello
della minoranza, o se dice un'altra cosa, perché almeno poi nasce
quel confronto, quel dibattito per il quale siamo pagati. Mi tolga
pure il minuto dal mio prossimo intervento, però fateci la cortesia
di far sentire la vostra voce.
Presidente -
Grazie collega Bertschy per il suggerimento,
io naturalmente più che chiedere se ci sono richieste di
intervento, capisce bene che non posso fare... Ci sono altre
richieste di intervento, colleghi? Anche accogliendo il
suggerimento fatto dal collega Bertschy? Non ho iscritti a parlare.
Chiudiamo la discussione generale? Collega, io più che chiedere...
La parola all'Assessore Viérin Marco.
Viérin M. (SA) -
Grazie.
Laurent, lo stesso cognome del sottoscritto...non è perché mi
hai chiamato all'intervento, il discorso è che noi abbiamo fatto un
comunicato stampa, abbiamo detto, come movimento, più cose già da
anni, non è che le diciamo oggi e il nostro comunicato è scritto in
maniera molto sintetica, voi dite anche delle cose che condividiamo
con voi, dite altre che condividiamo meno. Secondo me, secondo il
gruppo Stella Alpina, come abbiamo fatto per la forestale, in
questa situazione dovremmo essere veramente a favore di quello che
può essere il futuro di un'attività che rischia, come stanno
rischiando tante attività della stessa tipologia in Europa, e non
solo, di chiudere i battenti, perché è questo il problema. Oggi
dobbiamo discutere di come cercare di arginare da qui a tre, due
anni, un anno il rischio di veder chiudere un'attività, il vero
problema è questo. È inutile che noi ci nascondiamo dietro e
facciamo riunioni, facciamo questo, facciamo quello. Questo è il
problema e non lo dico io, perché se io leggo solo i titoli degli
ultimi due mesi delle riviste di tutta Europa, partendo dalla
Francia: "Partouche in crisi chiede al tribunale il blocco dei
pagamenti a creditori", "Casinò europei, incassi in flessione del
6,5 percento", "Casinò francesi - la settimana successiva -:
l'allarme dei sindacati, a rischio quarantacinquemila posti di
lavoro", "Casinò e costo del lavoro, un'urgenza non più
rinviabile", "Casinò svizzeri: è crisi nera", le ultime: "Casinò di
Venezia: il bando di gara allontana i compratori", neanche più i
privati lo vogliono comprare. Allora questa è una mia provocazione,
chiaramente, al dibattito.
Ora, parliamo di un problema che è di tutti, io condivido, noi
condividiamo, ma è un problema che va affrontato con la delicatezza
che va oltre quello che è il discorso di rappresentare una linea
politica piuttosto che un'altra. Come Laurent Viérin ha detto
alcune cose, io dico che forse bisognerebbe ricordarsi che il
presente è anche l'ombra del passato proiettato sul futuro, e qui
non voglio dire altro, perché, secondo me, noi tutti dobbiamo farci
un'autocritica su quelli che sono stati questi ultimi vent'anni,
tutti, chi c'era, chi non c'era, chi era nel movimento, chi era di
qua, chi era di là, perché noi abbiamo fatto dei passaggi, quando
potevamo fare gli investimenti, abbiamo fatto altre scelte, quando
abbiamo fatto l'acquisto, l'abbiamo fatto per certi motivi. È
arrivato quindi il momento di dirci anche le cose con tutta onestà
e cercare non dico una via di uscita, ma cercare - e qui
concordiamo totalmente - un ragionamento, lo abbiamo scritto in
maniera molto chiara, che vada sul discorso dei vertici, se
vogliamo in primis, quindi con dei sacrifici invertiti rispetto a
chi guadagna di meno, ad un piano di rilancio, questo lo diciamo
tutti, ma lo diciamo ormai da trent'anni, ogni anno che passa
cambiano le maggioranze e il piano di rilancio e, come ogni anno
che passa, cambiamo tutti, no? Questo, se uno va vedersi i
dibattiti dei trent'anni, in questi due giorni me li sono stampati
insieme ai colleghi, li abbiamo letti, ci sono almeno quaranta
volte, no, forse esagero, trenta volte in questo Consiglio mozioni
per dire: "cambiamo tutti". Noi diciamo in maniera molto onesta che
qualcuno va cambiato, certo che qualcuno va cambiato, ma forse dire
"tutti" è una cosa...un eufemismo, forse bisognerebbe anche fare
delle riflessioni, o questo argomento meriterebbe delle
riflessioni. È questo il contributo che noi abbiamo portato con il
nostro comunicato stampa e con un'attenta analisi e anche con
incontri non proprio pubblici, ma per cercare di capire veramente
cosa c'era nell'attuale situazione del casinò, in modo che anche
chi vive questa situazione avesse potuto darci delle sue
sensazioni. La sensazione più forte che noi abbiamo avuto è quella
della preoccupazione di qui ad un anno, due anni di non avere
neanche più il posto di lavoro ed è questo che dobbiamo guardare in
primis.
Allora, adesso noi siamo d'accordo - e lo abbiamo scritto nero
su bianco - sul discorso di vedere quello che è anche un
ragionamento sui vertici, con il loro impegno in primis per avere
degli stipendi massimi, potremmo anche discutere che il massimo è
quello che prende il Presidente della Giunta. Ne discutiamo su
tutte le partecipate, lo potremmo anche fare, il piano di rilancio
l'ho detto...io concordo, noi concordiamo, noi non accettiamo
minacce, se qualcuno le ha ricevute, va beh, ne parleremo quando
dovremo ragionare anche sulle azioni, ma sicuramente noi siamo
contro questo sistema del fare, però anche qui abbiamo sentito
delle campane, ne sentiamo delle altre, vorremmo capire meglio.
Dopodiché noi riteniamo che si debba trovare su questa questione un
momento di approccio tra quello che è il mondo dei lavoratori, con
la dirigenza, con il Consiglio regionale, che ha la proprietà, con
la Giunta regionale per cercare di uscire da una
impasse
che, se continua, è una
impasse
che cade addosso ai
lavoratori, magari salva la politica, magari dà dei futuri politici
bellissimi a qualcuno, ma sulla pelle dei lavoratori.
Se noi parliamo di casinò e parliamo di fare un ragionamento a
breve, a medio, ma anche a lungo termine, allora dobbiamo
dimenticare il fatto politico per un momento e guardare a quello
che è stato, a quello che non dovrebbe essere più e a quello che si
può rinvigorire o mantenere, o rilanciare, o inserire di nuovo. È
questo il ragionamento che noi, come Stella Alpina, portiamo e non
abbiamo paura di dirlo, perché l'abbiamo detto anche all'esterno.
Allora dopo quest'intervento, io dico chiaramente a nome del nostro
gruppo, anche perché facciamo parte di una maggioranza e vogliamo
far parte di questa maggioranza, noi chiediamo una sospensione
anche per fare un ragionamento su quella che è stata la nostra
posizione di movimento e anche su quello che ho detto in questo
momento, per capire come vogliamo andare avanti.
Presidente -
La parola al collega La Torre.
La Torre (UV) -
Mi sento di intervenire dopo aver sentito
le parole anche del collega Marco Viérin. Evidentemente la
preoccupazione è forte, lo testimonia la presenza dei lavoratori,
che sono tanti. Credo che comunque non si possano banalizzare
queste cose, se si banalizzano, vuol dire che si viene meno ad un
senso di rispetto delle persone. La ragione e il torto non stanno
mai dalla stessa parte. Quello che dovrebbe fare la politica oggi è
trovare il buon senso di trovare delle soluzioni a quelli che sono
i problemi. Io penso che dal 2000-2003 di dirigenze ne siano
passate tante al casinò, siamo passati da tanti diversi tipi di
organizzazione, dalla orizzontale alla verticale. La situazione è
drammaticamente sempre peggiorata e drammaticamente però la
politica è sempre stata anche un po' sorda a quello che era forse
anche il grido di aiuto che qualche volta la casa da gioco mandava.
Oggi ci troviamo a ragionare a valle comunque di una scelta di
sostenere la casa da gioco, con grandi investimenti, casa da gioco
che ha visto quindi anche un periodo difficile di ristrutturazioni
in cui evidentemente le cose non potevano funzionare bene, ma nello
stesso tempo i lavoratori ci sono stati, hanno lavorato, hanno
dimostrato con il loro contributo di credere nella casa da
gioco.
Oggi io penso che noi dobbiamo veramente usare il buon senso.
Noi dobbiamo dire ai lavoratori la verità: che la casa da gioco non
funziona perché perde 20 milioni, quindi dobbiamo dire la verità,
come diceva Marco Viérin, che c'è il rischio che il numero dei
lavoratori venga considerato in esubero, c'è il rischio che il
flusso economico delle entrate non possa garantire la liquidità
dell'azienda. Ci sono questi rischi, però questi rischi, nel
momento in cui noi li trasmettiamo ai lavoratori, chiedendogli dei
sacrifici, dobbiamo avere anche la capacità di dire ai lavoratori
che questi sacrifici, se devono essere fatti, devono avere degli
obiettivi precisi, un progetto preciso, devono essere fatti da
tutti, dappertutto, perché i sacrifici sono per una collettività,
non possono essere per un singolo, quindi tutta la Valle d'Aosta
deve in qualche modo pensare come gestire le sue priorità, perché i
problemi ci sono, i problemi di bilancio ci sono, sono problemi
veri, i miracoli non si possono fare. Io credo che se noi azzeriamo
questa situazione, che sta diventando una sorta di carneficina
sociale, che sta diventando uno scontro tra valdostani e non...non
è utile, non ci fa onore, si trasmette anche qui alla politica, si
trasmette nelle sale della politica e, girando per la regione,
molti ormai ti dicono che sono stanchi, sono stufi di vedere anche
qui dentro, al di là di maggioranza e minoranza, un continuo
scontro che non dà nessuna risposta a quelli che sono i veri
problemi della gente, che sono problemi reali, che non difende
questa Regione, che è una guerra fratricida tra anche movimenti
politici di medesima matrice. Qui non è la rincorsa a chi è più o
meno unionista, qua siamo tutti valdostani e credo che da
valdostani dovremmo cominciare veramente ad avere coscienza dei
valdostani, dei loro problemi, delle loro famiglie.
I sacrifici quindi ci devono essere, si devono fare, si devono
fare dappertutto con serietà, a tutti i livelli, come diceva Marco
Viérin, sacrifici per tutti, a tutti i livelli. Non c'è nessuno che
si può tirare indietro da questo, nemmeno noi, su questo dovremmo
riflettere e andare a fondo su questo, ma anche su questo trovare
un terreno per confrontarci e dove cominciare a dare un'immagine
esterna di questo Consiglio più costruttiva. Noi dobbiamo evitare
questa carneficina sociale, dobbiamo avere rispetto prima delle
persone e poi, evidentemente, mettere in azione tutto ciò che serve
per dare delle risposte. È chiaro però che non possiamo dire - lo
ripeto - bugie. Il casinò oggi, per essere risanato, a meno che non
voglia essere ceduto, io questo non lo so, non attiene alle mie
facoltà, per essere risanato, ha bisogno di essere messo in una
sorta di dieta stretta. È però evidente che se i lavoratori e i
sindacati...poi mi sento di rivolgere comunque anche un
apprezzamento per il lavoro continuo e costante che fanno per
cercare di "collare" questa situazione che oggi sembra che non si
possa quadrare, io credo che oggi, se c'è questa volontà di
difendere i lavoratori, anche riconoscendo quelli che sono i
problemi, chiarendo bene i sacrifici, come devono essere fatti, la
dirigenza, il progetto e le cose che devono essere portate, come
diceva Marco Viérin, in tempi brevi, se su questo terreno c'è una
volontà, io penso che ci possa essere un incontro anche di questo
Consiglio per dare delle soluzioni al casinò. Se non ci sarà
questo, ci sarà uno scontro e non vorrei che poi alla fine questo
scontro lo pagassero i più deboli.
Presidente
- Ha chiesto la parola il collega Nogara.
Nogara (UVP)
- Merci Madame la Présidente.
Io sono un neofita di questo Consiglio regionale, ma mi sembra
di essere stato catapultato in un altro mondo da un momento
all'altro. Allora, quando siamo entrati otto mesi fa...ma neanche
otto mesi fa, quattro mesi fa, quando si parlava di casinò, lei,
Presidente, lei, Assessore Baccega, che all'epoca aveva le deleghe,
non so se ce le ha ancora adesso...ci parlavate del casinò come di
un'azienda floridissima, che tutte le cose che dicevamo noi erano
solo per minare non so cosa ed erano solo dei fatti politici nostri
per minare la maggioranza. Le cose che hanno detto adesso i
colleghi Viérin e La Torre noi è dall'inizio che le diciamo, cioè
di colpo voi vi siete accorti in quest'ultimo mese che le cose non
funzionano, è un disastro...poi quello che diceva il mio collega
Viérin quando ha elencato tutti gli articoli di giornale che si
parlava di casinò...dove c'erano queste affermazioni a turno tra
Assessore e Presidente che tutto andava bene.
Io poco tempo fa ho fatto qui un intervento proprio sul casinò,
dove dicevo che qua dovevamo lavorare tutti assieme, perché il
casinò è un bene per la nostra Regione, qui non si sta parlando
di...si sta sicuramente parlando di lavoratori, però il casinò alla
Valle d'Aosta ha dato tantissimo, e l'abbiamo ricordato diverse
volte, con quei soldi che sono entrati qui all'interno del Palazzo
regionale dal casinò negli anni abbiamo costruito scuole, abbiamo
fatto strade. Una cosa però che non abbiamo detto è che, quando si
ha un manager, e io l'ho già detto l'altra volta, che dal 2008 è al
comando di questa casa da gioco, del Casino de la Vallée...e non ha
costruito niente, anzi ha peggiorato, poi ci sono un sacco di
motivi, c'è la crisi, per carità, c'è tutto, però ci sono tante
cose di cui non si è tenuto conto. Io in questi anni...conosco
diversi croupier, conosco diverse persone che lavorano al
casinò...mi hanno detto in questi anni le cose che stanno
succedendo adesso; mi hanno detto in questi anni tutti i problemi
che c'erano al casinò, che stanno venendo fuori. Ma io dico: la
dirigenza che cosa fa? Un obiettivo della dirigenza sarebbe proprio
quello anche di sentire le varie parti per capire quello che non
funziona. La prima cosa che è stata detta del casinò, della
ristrutturazione del casinò, che abbiamo speso questa montagna di
soldi...ci sono delle cose che non funzionano all'interno della
casa da gioco ma come organizzazione. Abbiamo un
privé
che
non è un
privé
, che è aperto e tutti vedono chi gioca, gli
operatori non riescono a lavorare attorno ai tavoli, ma non
torniamo sugli stessi discorsi e tutto, ma quello che volevo dire è
che non c'è un legame, una collaborazione tra dirigenza e operatori
all'interno del casinò.
Un'altra cosa che volevo dire al collega La Torre: noi proprio
all'inizio della legislatura abbiamo detto queste cose e abbiamo
parlato di commissioni non dico di inchiesta, ma commissioni,
perché ci eravamo resi conto della situazione, qui sembrava che
dicessimo delle cose fuori dal mondo, addirittura che erano
sufficienti le commissioni che abbiamo, la II Commissione, la I
Commissione, quelle che si interessano del casinò erano
sufficienti, ci siamo resi conto che invece avevamo ragione noi,
quando abbiamo udito qua il manager Frigerio che ha voluto fare
un'assemblea a porte chiuse e non ha voluto far sentire quello che
dicevo, io non so se ve lo ricordate quello che vi ha detto, ve lo
ricordate? L'abbiamo sentito due mesi fa, c'era anche il capo del
personale, che diceva che era tutto perfetto, che al massimo
c'erano duecento euro di riduzione degli stipendi, che era una cosa
accettabile, che tutto funzionava, che i clienti di Macao stavano
arrivando da un momento all'altro, ma allora tutte queste bugie per
cosa sono?
Lei, Consigliere La Torre, ha detto forse una cosa giusta: che
tutte le volte...siccome qua sono abituato a sentirmi dire tante
bugie, forse il fatto di dire di buttare giù il casinò per farlo
poi comprare per pochi soldi a qualcuno...forse è anche una cosa da
prendere in considerazione, perché ormai ci abbiamo messo dentro un
sacco di soldi, lo stiamo gestendo in un modo scandaloso, ma per
cosa? Ma qual è l'obiettivo? Spiegatemi voi qual è l'obiettivo,
ormai penso che è lampante per tutti che le cose non vanno bene al
casinò, allora questo tarlo incomincia a girare nella testa, ma non
solo mia, ma di molti ormai.
Mi sono segnato altre cose, ma mi sembra di rubare dello spazio
a dei miei colleghi che hanno qualcosa in più da dire, però quello
che voglio senz'altro dire è che qui, come la storia degli operai
forestali, non si sta cercando di piantare delle bandierine, qua si
cercano di salvare, come nel caso del casinò, dei valori, dei
gioielli della nostra regione. È questo che noi cerchiamo di farvi
capire e cerchiamo di farvi capire che è importante agire presto,
immediatamente, perché, anche se io sono uno che non me ne intendo
di casinò, capisco che, se andiamo avanti così, per recuperare una
certa clientela, per recuperare una certa nomea, ci metteremo degli
anni e bisogna incominciare da subito, non aspettare che questa
casa da gioco crolli definitivamente forse per essere ceduta a
degli amici. Grazie.
Presidente -
Colleghi, la parola al collega
Donzel...chiedo scusa al collega, Viérin Marco forse aveva avanzato
una richiesta di sospensione, quindi propongo di sospendere il
Consiglio per un quarto d'ora...
(interruzione del Consigliere Donzel, fuori
microfono)
...ha chiesto una sospensione, sospendiamo il Consiglio, lo
riprendiamo tra un quarto d'ora...
(nuova interruzione del Consigliere Donzel, fuori
microfono)
...non ho deciso io, ho chiesto scusa, perché non ho accolto,
non ho capito la richiesta di sospensione, mi è stata esplicitata,
sospendiamo per un quarto d'ora, i lavori riprenderanno tra un
quarto d'ora.
Si dà atto che la seduta è sospesa dalle ore 19,33 alle ore
19,56.
Rini (Presidente)
- Colleghi, possiamo riprendere i
nostri lavori. Prima di dare la parola al collega Donzel, se è
d'accordo, ha chiesto la parola il collega Borrello, anche per
informare in merito alla sospensione...prego, collega Borrello.
Borrello (SA)
- Grazie Presidente.
Non voglio rubare spazio al dibattito, anche perché c'erano dei
colleghi che si erano prenotati, ovviamente per rendere edotti i
colleghi del Consiglio di quelle che sono state le risultanze del
dibattito, abbiamo avuto modo di confrontarci con i colleghi della
maggioranza e abbiamo depositato una risoluzione a nome della
maggioranza che abbiamo prodotto.
(interruzione di alcuni Consiglieri, fuori microfono)
Presidente
- La parola al collega Viérin Laurent su
questa comunicazione di Borrello, prego.
Viérin L. (UVP)
- Collega Borrello, tanto per
capire...intanto sappiamo che avete depositato una risoluzione sul
tema del casinò e ci fa piacere, se lei è disponibile a farlo e se
ne conosce i contenuti, se magari ce l'illustra anche...
Presidente
- Sì, ricordo che prima di passare poi al
merito della risoluzione, che non è ancora stata iscritta...appena
ne abbiamo le copie, ne chiederemo anche la distribuzione ai
colleghi, così da rendere anche il dibattito più completo. Quando
verrà distribuita, si discuterà nel punto all'ordine del
giorno.
La parola al collega Donzel, prego.
Donzel (PD-SIN.VDA)
- Grazie Presidente.
Siamo ai giochini, visto che ci avete fatto la ramanzina che la
serata è drammatica, che la situazione è grave e quant'altro,
invece di farvi i compiti a casa, venite qui oggi a fare questa
melina e scrivere il compitino dell'ultimo minuto, che poi non
siete neanche in grado di raccontarlo, bisogna aspettare che venga
presentato, iscritta la risoluzione, uno pensa che, se si è
studiato questo dossier del casinò, qualche idea gli sarà venuta in
mente.
Visto che ci occupiamo di questo tema da anni, allora mi
permetto di dire una cosa: che è vergognoso che oggi si venga di
nuovo a fare del terrorismo in quest'aula sui lavoratori, quando
solo pochi mesi fa la Stella Alpina con Baccega ci raccontava delle
missioni a Macao, dei cinesi che stavano per invadere la Valle
d'Aosta, che non avevamo abbastanza posto per ospitarli tutti,
andavi a Saint-Vincent li vedevi tutti i dipendenti, siccome le
sale erano vuote, sul muretto col binocolo che guardavano verso
est, chissà se all'alba...
(interruzione di un Consigliere, fuori microfono)
...dici: "quando il sol levante, arrivano" e i
cinesi...arrivavano due pullmini da Torino, da Milano di poveri
lavoratori, che si giocavano i poveri risparmi del duro lavoro in
qualche pizzeria, in qualche fabbrichetta e quant'altro, quindi
tutt'altro che i facoltosi clienti di Macao.
Sempre la Stella Alpina, che oggi viene a fare terrorismo sui
lavoratori, ci diceva che eravamo ad un passo dalla fine dei lavori
e dal trionfale...sempre l'Assessore Baccega faceva un comunicato
sui favolosi risultati degli ultimi due mesi del 2013, "ci sono
stati aumenti di fatturato, presenze, tutto in positivo", anche a
gennaio, eravamo fuori da ogni problema, no? Oggi si viene qui e si
dice: "opposizione tieni i toni bassi, perché qui è a rischio di
chiusura la casa da gioco", ma non vi vergognate? Nel 2011 ho
chiesto le dimissioni di Frigerio e adesso la Stella Alpina fa i
comunicati: "bisogna ritoccare un attimino la dirigenza", magari
infilarci un politico, no? Ho letto qualche giorno fa che si fanno
i nomi dei politici, magari si ficca dentro anche il nome di uno di
un altro partito, tanto per dire: "non è che vogliamo mangiare solo
noi, ve ne diamo anche una fettina". No, ve la rimandiamo al
mittente quella fettina, caro Marco Viérin, non la vogliamo la
vostra fettina, almeno noi del gruppo PD-Sinistra VdA non vogliamo
sederci al tavolo con voi, metterci lì a spartire tortine in un
momento in cui va a fondo la casa da gioco.
La nostra idea del controllo politico della casa da gioco è
tutta un'altra cosa che un consiglio di amministrazione di politici
ultra navigati e ultra compromessi col sistema regionale. Se la
politica deve fare un ruolo nel casinò, è confrontarsi seriamente
con dei manager seri, questi che abbiamo non hanno nessuna
credibilità, quindi, se vogliamo arginare la chiusura,
ricompattatevi voi della maggioranza in primis, invece di venire
qui a fare il giochino dei distinguo all'ultimo minuto, tanto il
giochino l'abbiamo capito: quando c'è da prendere, lei si alza da
ultimo e dice: "c'è anche la Stella Alpina coi forestali". Quando
c'è da prendere schiaffoni, ridate la delega: "senta, Presidente
Rollandin, vada lei a parlare coi lavoratori, perché noi, dopo
questi primi giorni così trionfali di Macao, dopo la visita a
Macao, ci abbiamo ripensato. Siccome non ce l'aspettavamo, bisogna
tagliare i salari, gli stipendi ai dipendenti e lo faccia lei,
Presidente Rollandin, noi voteremo in silenzio", magari facendo
tutta questa melina che vediamo oggi qui, ma il risultato qual è?
Qual è questo risultato? Che abbiamo messo un forte controllo
politico del Consiglio regionale, quello a cui forse spero
alludesse il collega La Torre, in cui vedo invece...cerco di
riconoscermi di più, perché è l'idea che il Consiglio regionale
cerca di riappropriarsi di un ruolo di indirizzo e di un confronto
con una dirigenza io spero, io auspico diversa da quella che c'è.
Non mi piacciono quindi questi distinguo di maggioranza tanto per
salvare la faccia, mi piace che la politica ci metta sì del suo per
dire che ha sbagliato in questi anni, ha scelto l'amministratore
sbagliato, che ha portato in rosso la casa da gioco e che, a detta
della stessa maggioranza, si è occupato soprattutto degli appalti
della casa da gioco, appalti che sappiamo sono stati costruiti in
modo tale perché ci fosse l'affidamento diretto, quindi non più
controllati dalla Regione, con tutte le procedure da una parte
burocratiche, ma anche di controllo nella gestione degli appalti e
sono andate in quella direzione. Illusioni a go-go, abbiamo visto
che, quando si avvicinava la campagna elettorale, era il momento di
passare al casinò e dire: "guardate che è possibile, magari...",
proposte choc del tipo: "tutti i benefit che avete, le mance ve le
mettiamo in busta paga", siamo riusciti a promettere aumenti di
stipendio...quando qualcuno veniva da me e diceva: "ma guarda che
gli altri promettono aumenti di stipendio durante...". Dicevo: ma
sono matti, non ci sono...
L'obiettivo che dobbiamo avere è duplice: da una parte, salvare
la casa da gioco, perché la casa da gioco è una delle aziende che
ancora hanno una chance in Valle d'Aosta di creare reddito e di
portare anche dei benefici al bilancio regionale e contestualmente
salvare l'occupazione, ma senza i giochini del butto fuori con la
scusa di un prepensionamento qualcuno che mi sta antipatico e
assumo con dei contratti capestro dei giovani, tanto per tenerli di
nuovo lì e alimentare questo continuo circuito del voto
clientelare, che ormai è una cosa insostenibile se crediamo
veramente nella salvezza della casa da gioco.
Non siamo esperti di gioco, abbiamo parlato con degli esperti di
gioco, ci hanno detto che i casinò, nonostante tutte le difficoltà,
se gestiti bene, possono ancora dare dei risultati importanti,
allora, come ha detto bene Jean-Pierre Guichardaz, perché privarci
di un nome che era conosciuto nel mondo? Casino de la Vallée. Ma
chi le ha decise queste cose? Non certo noi come coproprietari di
quest'azienda, qui in Consiglio regionale, io non ho mai votato una
roba che facesse sparire il nome del Casino de la Vallée. Chi ci
pagherà allora dei danni che voi avete fatto di immagine
inventandovi un logo nuovo che nessuno conosce al mondo, quando ne
avevamo uno che era conosciuto in tutto il mondo? Questi manager
altro che dargli anche delle...dovrebbero pagare delle penali per i
danni che hanno fatto, se faceste un'azione politica forte nei loro
confronti...
Assessore Viérin, quando le sento dire: "noi siamo per mettere
un tetto agli stipendi dei manager", quando voi della Stella
Alpina, insieme alla maggioranza, avete votato contro la proposta
di legge di mettere il tetto, come livello massimo, quello del
Presidente della Giunta, io glielo ricordo che cosa avete votato in
questa...
(interruzione dell'Assessore Viérin Marco, fuori
microfono)
...e non era ancora il momento, sì, replicherà, poi...è agli
atti che avete votato contro. Ci avete portato in un'imboscata,
avete preso tempo come volete prendere adesso, ci avete portato in
una commissione in cui Salzone ha girato intorno...volevamo
tagliare a tutto il mondo, abbiamo raccolto dossier, abbiamo
costruito una montagna di carta, poi è arrivato un dirigente
regionale e ha detto: "eh, ma non si possono tagliare gli stipendi
ai manager, sono tutelati - è agli atti questo - da un contratto
collettivo di lavoro". Ah, perché i lavoratori no? I lavoratori non
sono tutelati da un contratto collettivo nazionale di lavoro? A
loro potete ridurglielo e ai manager no? Ma che razza...ma chi è
che ha firmato quei contratti? Voi avete fatto i contratti, voi gli
avete permesso di mettere delle penali, se ci sono, tiratele fuori,
se ci sono delle penali da pagare, le dovete pagare voi che gliele
avete lasciate scrivere, non la casa da gioco, siete voi che avete
fatto quei contratti, non i lavoratori! Non si può - glielo abbiamo
detto dall'inizio - allora impostare un'azione così pesante come
quella che volete fare nei confronti dei lavoratori, i quali tutti
si sono dimostrati con grande responsabilità disponibili a fare dei
sacrifici, ma non potete chiedergli di farsi tagliare lo stipendio
da questa dirigenza, la dirigenza del fallimento, che non si è
toccata un euro. È inaccettabile, non potete pensare che noi siamo
corresponsabili con voi e questa dirigenza di un percorso simile.
Noi accetteremo di prenderci le responsabilità di proprietà e
quindi di fare la nostra parte, di parlare anche ai lavoratori, di
prendere anche noi gli insulti dei lavoratori se ci sono dei
sacrifici da fare solo se questa dirigenza va a casa e deve andare
a casa tutta, non coi trucchetti che propone lei, caro Assessore,
per infilarci il suo amico di turno al posto del silurato che è
riuscito a mandare via, questo no e poi no!
Président
- A demandé la parole la collègue Certan.
Certan (ALPE)
- Sì, certo che da quando avevo chiesto la
parola ad ora direi che tanta acqua è passata sotto i ponti. Devo
dire che, con la grande maestria che ormai vi riconosciamo, siete
riusciti abilmente ad inventare una risoluzione che dice tutto,
dice niente. Io la ritengo quasi vergognosa, perché, quando si
chiede che il Governo regionale si impegni:
"a farsi parte
attiva per ricomporre la delicata vertenza in atto e per ricercare
le soluzioni che salvaguardino l'attività produttiva
- io mi
chiedo...
(interruzione del Consigliere Borrello, fuori
microfono)
...scusi, collega Borrello, la illustro io, visto che non
l'aveva illustrata lei... -
e i livelli occupazionali attraverso
il coinvolgimento delle rappresentanze sindacali, nonché di fornire
indirizzi per un'azione di rilancio dell'azienda"
, a me viene
quasi da chiedere scusa ai lavoratori per aver, noi minoranza,
gestito male il casinò, non lo so...perché quando il Governo
regionale deve impegnarsi che è l'unico che in questi mesi, in
questi anni... Siccome io sono un po' novella del Consiglio
regionale, mi sono fatta tutte le fotocopie di tutti gli interventi
- fronte-retro per economizzare -, questi sono gli interventi dal
2011 ad oggi sul casinò qua in questo Consiglio e prendessi a caso
nel 2011...prendessi l'ultimo intervento di Baccega a gennaio, la
tiritera è la stessa e mi chiedo dal 2011...
(interruzione di alcuni Consiglieri, fuori microfono)
...c'è stata un'elezione in mezzo, dove avete detto che era
perfetto, adesso, con la nuova ristrutturazione, sarebbe uscito un
bijou
e adesso avete il coraggio questa sera di presentarci
un documento dove voi vi impegnate
"a farvi parte attiva per
ricomporre..."
, cioè siamo a fare il puzzle qua, oggi faremo il
puzzle, da adesso in poi ricomponiamo i vari pezzi, andiamo a
vedere chi coincide con...cioè ma io non lo so...
Devo poi dire che...va beh, a parte il fatto che ormai è una
prassi quella che voi chiedete di incontrarvi, di riunirvi come
maggioranza ed uscite con una risoluzione che riprende quello che
vi interessa della nostra e poi mettete chiaramente nell'impegno
quello che...boh? Se questa è serietà, per noi la serietà è
un'altra cosa, visto che siamo spesso richiamati alla serietà.
A proposito di serietà, io venerdì, collega Assessore Viérin,
non ero qua alla riunione, all'assemblea dei lavoratori con le
forze della mia minoranza, quindi non ero qui e allora ho cercato
di sapere come fosse andata, cosa fosse successo e sabato mattina,
con grande stupore, ho appreso che avevate fatto come Stella Alpina
un comunicato bellissimo. Ho detto: beh...
(interruzione di un Consigliere, fuori microfono)
...venerdì, scusi, io l'ho visto un po' più tardi...
(nuova interruzione di un Consigliere, fuori
microfono)
...scusi, guardi non sono veloce come lei a capire quand'è il
momento, quando si deve cogliere l'attimo, ha capito, io non sono
così veloce, sa lei ha un'esperienza ventennale qua in Consiglio
regionale, io è da pochi mesi che sono qua, quindi scusi se ho
sbagliato giorno. Comunque ho letto questo comunicato e ho detto:
beh, certo che la minoranza ha fatto un lavoro ottimo se Stella
Alpina esce con un comunicato del genere, dove
effettivamente...
"la Stella Alpina
a fronte
dell'urgenza...è consapevole che si debbano ricercare tutte le
iniziative utili al fine di riportare la necessaria serenità
all'interno dell'attività produttiva. La condizione per raggiungere
tale obiettivo passa attraverso delle azioni che devono produrre le
soluzioni migliori per ottimizzare le spese di gestione e ridurre
equamente il costo di tutto il personale, ricreando il giusto
equilibrio tra dirigenza e lavoratori... È convinta che in questa
fase
- notate bene questa è la parte...ho capito com'era il
puzzle in questa risoluzione da ricomporre, il numero uno è Union
Valdôtaine, il numero due è preso dal comunicato direttamente di
Stella Alpina, infatti c'è scritto -
sia da valutare e
riconsiderare l'attuale assetto di governance dell'impresa
attraverso una ridefinizione delle responsabilità"
. Benissimo,
dopo questo abbiamo detto: siamo a posto, hanno capito che ci sono
dei lavoratori che sono anche disponibili forse a valutare e a
rivalutare le loro indennità e tutto, ma a fronte, credo, di un
piano di rilancio...che non è quello che ci ha fornito e credo che
abbia fornito loro il Signor Frigerio, perché il giorno che è
venuto qua, a parte lo show bellissimo in commissione, se andassimo
a rileggerci, e non è il caso adesso...ma se andassimo a prendere
tutto quello che è stato detto, beh, veramente di serio non c'è
proprio niente.
L'ultima cosa è...leggo solo un passaggio, perché veramente c'è
da rimanere altro che basiti qua, l'ultimo passaggio di gennaio
dell'Assessore Baccega, l'ultimo passaggio trionfale, perché dopo
abdicò:
"noi ci troviamo adesso, senza fare trionfalismi, alla
riapertura del Grand Hôtel Billia Resort & Casino, una
riapertura che vede tutta la struttura operativa, che vede nuove e
importanti soluzioni turistiche e di gioco... Abbiamo visto titoli
di giornali che hanno ovviamente enfatizzato questo percorso
-
questo è il grande processo di marketing -
perché il poter
riaprire un'opera pubblica con 100 milioni di euro di
investimento
- aggiungo io, perché questo non c'è: di
investimento di soldi pubblici, perché sono di tutti -
nei tempi
previsti è davvero un fatto strano ed anomalo; fatto strano ed
anomalo che è stato anche evidenziato dal quotidiano Il Sole 24 Ore
che lo ha enfatizzato mettendo la ristrutturazione del Grand Hôtel
Billia tra le Top 10 delle opere pubbliche costruite in
Italia...
- questo a gennaio, adesso vorrei capire dov'è finito
il Top 10 -
"Noi dovremo vigilare
- condivido -,
fare
attenzione perché lì ci sono 800 e rotti dipendenti..."
, sì, in
effetti probabilmente sono rotti, hanno le ossa rotte questi
dipendenti a forza di andare avanti così. Ogni volta ci continuate
a fare la stessa manfrina, ogni volta, io sono veramente...non so
neanche più se essere stupita o amareggiata forse è troppo poco, mi
verrebbe il termine "schifata", che forse rende bene l'idea. Mi
chiedo come possano essere i dipendenti, perché...e come possano
lavorare serenamente, visto che tutto il Governo regionale pensa
alla serenità dei lavoratori, con una dirigenza e dei datori di
lavoro che si permettono di fare e di agire in questo modo.
Penso che, come hanno detto tutti i colleghi, come anche hanno
detto i colleghi, sia Chatrian che gli altri che sono intervenuti
prima di me, questa struttura poteva, potrebbe ancora essere una
risorsa per la Valle d'Aosta, perché se oggi ci sono anche tanti
lavoratori che ci tengono a seguire il dibattito, perché c'è di
mezzo il loro futuro, credo che siano anche disponibili ad
investire non solo il loro tempo, ma anche la loro energia e la
loro anche creatività per far funzionare questa struttura, ma penso
che non possano lavorare loro da soli, ma credo che - così in
questo modo faccio anche la mia dichiarazione di voto - comunque
sia sarebbe quasi meglio che la gestissero i lavoratori da soli,
piuttosto che una dirigenza che li ha portati in questo stato.
Presidente
- Grazie. Ha chiesto la parola il collega
Borrello, ne ha facoltà.
Borrello (SA) -
Grazie Presidente.
In prima battuta ho aspettato ad illustrare la mozione, perché
non avevate ancora il testo, di conseguenza, adesso posso produrre
un intervento, però, prima di andare ad illustrare questo
documento, mi permetterete, colleghi, di tranquillizzare il collega
Donzel, nessuno ha parlato di CdA, tra l'altro, l'articolo 6 della
legge del 2001 prevede già la possibilità di avere il CdA da uno a
tre membri, che poi viene nominato dall'assemblea, di conseguenza,
non abbiamo quest'intenzione e la tranquillizzo immediatamente.
Parallelamente poi io, come tutti voi, come tutti coloro che sono
dei neofiti...abbiamo l'abitudine di andare a studiare, ho studiato
e ho preso anche coscienza di alcuni passaggi che si sono
susseguiti nelle precedenti legislature e leggo una proposta del
PD, "Modificazione alla legge regionale 30 novembre 2001, n. 36",
che dice:
"sostituire il comma 1 dell'articolo 6, con il
seguente: "la Casino de la Vallée S.p.A. è amministrata da un
consiglio di amministrazione composto da cinque membri, quattro dei
quali nominati dal Consiglio regionale, di cui uno espressione
della minoranza consiliare""
. La risposta alle sue provocazioni
quindi sta in questo documento proposto dal PD.
In merito alla risoluzione che noi proponiamo, io cerco sempre
di mantenere una sorta di educazione e di calma all'interno di
questo Consiglio, perché ritengo che sia una forma di rispetto in
prima battuta nei confronti dei cittadini valdostani e poi delle
istituzioni in sé e cercherò di mantenere questo mio modo di
essere, anche in questo caso. Noi riteniamo che, al di là delle
posizioni politiche, così come è stato riconosciuto in maniera
trasversale, il problema del casinò sia un problema reale, sia un
problema che deve essere affrontato in maniera condivisa e
coordinata tenendo conto che è una delle principali aziende della
nostra regione. Noi riteniamo che gli slogan, le posizioni
preconcette e rigide sia dell'azienda...e qui faccio un passaggio
in merito anche ad alcune azioni che ha fatto l'azienda
ultimamente, che non condividiamo, nel senso che nelle fasi così
delicate di rapporti tra lavoratori e dirigenza il buon senso
porterebbe sicuramente una migliore gestione di quelli che sono i
rapporti all'interno dell'azienda stessa. Dico che queste
posizioni, questi slogan rigidi dell'azienda, a volte dei
lavoratori e - perché no? - mettiamoci anche la politica
sicuramente non portano dei benefici e dei miglioramenti a quello
che è il contesto importantissimo dell'area produttiva del
casinò.
Nel merito della risoluzione noi riteniamo molto importante il
casinò, soprattutto per l'indotto che ha sul territorio valdostano.
In prima battuta non dimentichiamoci anche l'importanza che
quest'azienda ha rispetto alle ripercussioni e alle ricadute
positive e/o negative sul territorio di Saint-Vincent, l'importanza
dal punto di vista numerico in merito all'occupazione, non ci
possiamo nascondere che più di ottocento dipendenti sono una forza
lavoro notevole. Dobbiamo anche tenere presente, così come è già
stato citato dai colleghi anche della minoranza, che c'è stato un
piano aziendale, che ha previsto tutta una serie di lavori e di
ristrutturazioni ed è stato discusso in quest'assise. A questo
punto è arrivato al termine e bisogna rilanciare, dal punto di
vista gestionale, quella che è l'attività dirigenziale della casa
da gioco. È un momento di crisi, l'abbiamo detto tutti, anche con
delle citazioni di articoli di giornale, una crisi del gioco che è
presente in tutta Europa e che si ripercuote anche sul territorio e
sul tessuto sociale valdostano.
Noi prendiamo atto del processo intrapreso dall'azienda per il
contenimento dei costi, prendiamo atto anche delle tensioni che si
sono create tra la dirigenza e i lavoratori. Noi riteniamo che il
confronto sereno, costruttivo, trasparente tra le parti che sono
coinvolte al sacrificio deve essere effettuato cercando di andare
ad abbattere quelle che sono le problematiche del costo del lavoro
dell'azienda per cercare di garantire la sopravvivenza di
quest'azienda, ma questo costo del lavoro, l'abbiamo scritto, deve
essere equamente distribuito tra dirigenti, quadri e lavoratori in
un'ottica di giusto equilibrio tra le parti. Dobbiamo tenere in
considerazione il fatto che, in un contesto di poca serenità
all'interno di un'azienda, anche quelli che sono i risultati
dell'attività produttiva possono avere delle conseguenze negative
ed è per questo che io, con la forte responsabilità rispetto a
quelle che sono le problematiche di tutte le aziende, nel caso
specifico il Casino de la Vallée, dico che dobbiamo cercare di
produrre delle azioni concrete per cercare di migliorare questo
tipo di soluzione che va sicuramente a cercare di tutelare dapprima
l'azienda, perché, se c'è un'azienda sana, ci sono i lavoratori, se
ci sono i lavoratori, c'è serenità all'interno anche dei contesti
familiari.
Detto questo, l'impegno che noi produciamo all'Assemblea è molto
semplice: è l'impegno al Governo regionale
"a farsi parte attiva
per ricomporre la delicata vertenza in atto
- perché bisogna
cercare di rasserenare gli animi -
e per ricercare tutte le
soluzioni che salvaguardino l'attività produttiva e i livelli
occupazionali attraverso il coinvolgimento delle rappresentanze
sindacali"
.
Secondo punto:
"a rivalutare e riconsiderare l'attuale
assetto strutturale dell'impresa anche attraverso una ridefinizione
delle responsabilità"
. Come tutti voi, anche noi abbiamo avuto
modo di sentire quelle che sono le problematiche. Dobbiamo
sicuramente fare un ragionamento in merito al taglio degli sprechi,
bisogna andare ad ottimizzare quelle che sono le capacità
gestionali all'interno di un'azienda. Detto questo, vi proponiamo
di votare questa risoluzione perché riteniamo che in questo momento
l'assunzione di responsabilità sia legata al fatto che dobbiamo
dare un input per il rilancio della casa da gioco per garantire
quelli che sono i livelli occupazionali, per garantire quella
serenità all'interno dell'azienda affinché ci possano essere dei
risultati positivi per il bene dapprima dell'azienda, dei
lavoratori, del territorio e del contesto economico e sociale della
nostra regione.
Presidente
- La parola al Consigliere Grosjean, ne ha
facoltà.
Grosjean (UVP)
- Grazie Presidente.
Una cosa di quello che ha detto il collega Borrello condivido:
quella di aprire le riprese televisive su tutta la sala, su tutta
l'assemblea, questa la condivido, perché veramente meriterebbe che
non solo quelli che sono qui sopra ci vedano o quelli che oggi
riempiono il salone sotto, perché c'è anche un bel gruppo di
persone sotto, ma è veramente l'unica cosa che condivido del suo
discorso.
Io vorrei ritornare con i piedi un po' per terra, perché stiamo
parlando in un politichese che forse è un po' incomprensibile per
questi Signori, lo è per me, ma per chi non è abituato ad essere
seduto qui dentro è di una confusione incredibile. Siamo partiti da
un concetto: chiediamo la rimozione del consiglio di
amministrazione perché abbiamo un'azienda che non funziona. Io
credo che in economia, in amministrazione, in gestione di aziende
sia sempre successo così: quando un'azienda non funziona, i
titolari, i proprietari, i responsabili, non so come definirci, noi
trentacinque, gli eletti che sono i proprietari di quest'azienda
hanno il dovere di incontrarsi, di mettere le carte sul tavolo e di
andare ad analizzare qual è la situazione. Non possiamo continuare
a lasciare andare quest'azienda alla deriva, e qui veramente,
Presidente, l'ho sempre ritenuto un decisionista, lei mi sta
deludendo in questo momento, o ci sono altre motivazioni che io non
riesco a capire, ma in economia è sempre stato così, non si va a
tagliare lo stipendio all'ultimo dipendente, senza aver capito
all'apice che cosa si sta facendo! Credo che qualsiasi azienda la
prima cosa che fa è prendere l'amministratore delegato e dirgli:
"fammi vedere i conti", se qui non vanno, il discorso lo faccio con
il capo, con il responsabile, con il capo azienda, non con l'ultimo
dipendente, quello che si occupa magari di fare le pulizie la sera
quando vanno tutti via, e vado a tagliare lo stipendio anche a
quello!
Qui abbiamo perso il senso dell'amministrazione, è otto mesi che
sono qui, è otto mesi che sento raccontare balle sul casinò,
sembrava che tutto dovesse improvvisamente scoppiare...l'Assessore
Marguerettaz, che si nasconde dietro al computer, l'altra
settimana, l'altra volta, quando gli ho chiesto dei posti occupati
al casinò, mi ha detto che adesso con il film riempiamo tutta la
Bassa Valle. Abbiamo sentito cosa dicono quelli che dormono al
casinò, l'altro giorno in assemblea ce lo hanno riferito: "un
cinque stelle che non ha i servizi del cinque stelle", questo ci
hanno detto, bisogna parlare, anche sentire la gente. Adesso quindi
abbiamo la fortuna di aver riempito il casinò con questi personaggi
qui, ma la situazione turistica che...volevamo un rilancio con un
cinque stelle resort lusso, non ce l'abbiamo, quindi questa è una
situazione tra le altre gravi che ci hanno segnalato i lavoratori
l'altro giorno in assemblea. Io quindi credo che veramente qui
bisogna avere il coraggio, dopo tutta una serie di illusioni, di
pie illusioni, di renderci conto che non c'è un programma, non c'è
un rilancio. Questo casinò dovrebbe essere...quest'albergo, a parte
quelli del film, che potevano riempire gli altri alberghi, dovrebbe
essere pieno e funzionante di gente che viene al casinò, ma non c'è
un programma, non c'è niente, non c'è un convegno organizzato, non
c'è niente! Questa è la situazione di questa banda che ci ha
portato...che ci ha amministrato in questi ultimi anni il casinò.
Grandi spese, spese enormi che non abbiamo ancora quantificato.
Avevo chiesto all'Assessore Baccega un preventivo di spesa per la
scala, non me l'ha ancora dato, d'altronde ha rilasciato le
deleghe, ma mi sa che i soldi li abbiamo spesi solo in questo
modo...
(interruzione dell'Assessore Baccega, fuori
microfono)
...è già fattura? Allora mi faccia vedere la fattura e mi dica
la cifra, perché mi interessa, voglio fare anch'io a casa una scala
così, cioè ma veramente, Signori, parliamo di tutta una serie di
cose politiche, qui abbiamo un'azienda sull'orlo del fallimento e
vogliamo continuare a salvare, a ricomporre la delicata vertenza?
Ma fino a ieri dove eravate? Adesso volete ricomporre la vertenza?
Prima li abbiamo lasciati allo sbaraglio e adesso vogliamo
ricomporre la vertenza? Ma ricomporre con chi? Qui dobbiamo fare
piazza pulita del consiglio di amministrazione al completo, della
parte dirigenziale, chiamatela come volete, trovare un manager
valido, che abbia le idee chiare e a quel punto si potrà
ricomporre, ma in questa situazione credo che la frattura sia
talmente grave che non si possa più ricomporre niente. Non è cioè
che dobbiamo inventarci delle cose, dobbiamo guardare cosa fanno le
aziende in economia, quindi, caro Presidente, un po' di
decisionismo ci vuole!
Presidente -
Ci sono altre richieste di intervento? Ha
chiesto la parola il collega Guichardaz per il secondo
intervento.
Guichardaz (PD-SIN.VDA) -
Grazie Presidente.
Subito per rispondere al collega Borrello, io le vedo le
faccine, ogni tanto sento i "cristoni" che arrivano da qua, quindi
non mi venga a dire, per piacere, che voi siete quelli imbalsamati,
sempre silenti e sempre rispettosi, perché, se la gente vede, si
accorge anche che il dibattito a volte assume qualche scintilla o
diventa colorito, quindi, per piacere, non facciamo queste
categorie per cui voi siete quelli che seguono sempre, che sono
assolutamente rispettosi, mentre invece noi siamo i cattivoni,
quelli che urlano, che prendono in giro o che hanno delle reazioni
inconsulte. Collega Borrello, adesso ho capito, perché ho sentito
l'Assessore Viérin sedendosi dire: "adesso li massacriamo". Eh, ci
avete massacrato veramente con le palle incatenate, avete tirato
fuori dalla naftalina una norma, una legge, una proposta di cui
peraltro il collega Borrello non ha detto quando è stata concepita,
probabilmente l'abbiamo concepita noi del gruppo PD-Sinistra VdA in
un momento di pazzia, immagino, nel corso di questa legislatura, se
fosse che l'abbiamo concepita, vi chiediamo scusa. Magari invece è
una proposta di legge che risale a chissà quale passato e magari
non era neanche riferita al gruppo PD-Sinistra VdA, era qualche
altra cosa. Collega Borrello, se questi sono i vostri proiettili,
le vostre pallottole spuntate, abbiate pazienza, ma tirateci fuori
qualche altro coniglietto dal cappello, perché davvero credo che
siano proprio...così strategie di piccolo cabotaggio.
Collega Viérin e collega La Torre, io non ho capito niente di
quello che avete detto, non ho capito una "mazza" di niente, non
riesco ad interpretarvi, non riesco a capire tutto questo...questa
retorica, questo pathos che mettete nel presentare il vostro
pensiero se è lineare, sincero o se dietro ci sono dei linguaggi
criptati. L'Assessore Viérin ha fatto su tutto un bel discorso, poi
ad un certo punto ci ha detto: "ognuno ha fatto la sua parte", che
vuol dire? Ognuno ha fatto la sua parte...come dire? ognuno ha i
suoi peccatucci e quindi è meglio che qua non ci allarghiamo
troppo. Ha scritto: "ogni anno cambiano le maggioranze e cambiano i
piani di rilancio", che è questa roba?
(interruzione dell'Assessore Viérin Marco, fuori
microfono)
...no, qua l'ho scritto. Ho tradotto esattamente quello che ha
detto, ho preso gli appuntini, mi sono scritto quello che ha
detto...beh, io non ho capito che cosa significhi, cioè cos'è
questo dire, non dire, che, peraltro, voglio dire, la vostra
risoluzione, che il collega Borrello ha presentato leggendo di sana
pianta, dice e non dice...cioè che cos'è questa roba qua? Che cosa
significa? Che cosa c'è sotto? Quando mi parlate di
"rivalutare
e riconsiderare l'attuale assetto strutturale dell'impresa anche
attraverso una ridefinizione delle responsabilità"
che vuol
dire? Vuol dire quello che ho letto su Valle d'Aosta Glocal?
"Casinò: Stella Alpina vuole un CdA, apre un fronte nella
maggioranza e spalanca la porta alla minoranza"
.
Caro collega Borrello, lei ha detto, e me lo sono segnato, se
lei non l'avesse detto, le chiederò scusa: "non abbiamo mai parlato
di CdA"...beh, allora mettetevi d'accordo col vostro Presidente,
perché il vostro Presidente dice esattamente il contrario, cioè ha
proprio detto in quest'intervista, in questa...non so che cos'è,
adesso glielo leggo:
"le cose non vanno bene e noi abbiamo
sempre detto che ad un amministratore unico preferiamo un cda e
magari con il coinvolgimento dell'opposizione"
, ma vi
telefonate, ce l'avete un numero di telefono con il quale potete
mettervi d'accordo sulle cose che dite? Avete detto...l'ha detto
lei, collega Borrello: "non ho mai parlato di CdA", come possiamo
avere fiducia nelle cose che dite, come possiamo credere in quello
che dite, nella vostra buona fede se quando parlate dite
esattamente il contrario di tutto, tutto e il contrario di tutto,
non si capisce niente. Oggi vi siete smentiti
sistematicamente...allora diteci che cosa vuol dire il punto 2,
perché qua il giornale, tra l'altro, fa delle ipotesi che sono
inquietanti: Frigerio con due badanti, Frigerio affiancato da un
componente della minoranza, che è stato pure citato qua - abbiate
pazienza...voglio dire, almeno lasciatelo scegliere a noi se mai
dovesse capitare che si parlasse di minoranza -, e un componente
della maggioranza. Frigerio deve andare via, è lui che ha causato
danni, cosa mettete delle ipotesi del genere, quando fino all'altro
ieri c'era l'Assessore Baccega che ci raccontava che tutto andava
bene! Colleghi della Stella Alpina, vi rendete conto, diciamo, in
che razza di palcoscenico vi siete andati a buttare? La cosa che,
secondo noi, dev'essere chiara è che la politica non deve più
mettere il naso nel casinò, deve dare gli indirizzi, deve scegliere
delle persone con i "contro marroni", che sappiano e che siano in
grado di tirare su questo, che è un patrimonio, quest'azienda che
era un'azienda sana, che era un'azienda che produceva. Non deve
diventare il solito luogo di spartizione delle poltrone, anche se
qualcuno probabilmente ha ancora bisogno di avere delle trapuntine
delle poltrone in cui incasellare qualcuno dei vostri.
Noi del PD-Sinistra VdA saremmo addirittura, ve lo dico, per
mettere dei manager, delle persone che siano pagate a risultato,
che siano pagate in base agli utili che fanno, persone che si
debbono sbattere, che devono trovare delle idee, che devono fare
dei piani di marketing reali, non San Luca da Frigerio! Non abbiamo
bisogno di santi, di miracolati, abbiamo bisogno di persone che
siano in grado di ritirare su quest'azienda, che è decotta, ed è
decotta non perché c'è la crisi mega mondiale internazionale
trans-universale: è decotta perché è stata governata male ed è
stata governata con l'avallo della politica, con l'avallo vostro,
avete le deleghe, il Presidente Rollandin è stato decantato da
Frigerio come l'uomo della provvidenza, intelligentissimo...beh,
dal 2008 probabilmente quest'intelligenza è stata spesa male
riguardo al casinò, perché se è quella roba lì...è quella roba
lì.
Collega La Torre, quando lei ipotizza...non so se è lei o il
collega Viérin, mi sembra il collega La Torre...quando parla di
privatizzazione, dice: "facciamo attenzione, perché sennò qua prima
o poi il rischio è quello di una privatizzazione". Io lo dico
chiaro: il casinò non può essere privato, come gli ospedali, il
casinò dev'essere pubblico per sua definizione, perché un casinò
privato, al posto di far giocare le persone, induce un gioco
patologico, crea dei ludopatici. Siccome questa è una roba
pubblica, noi abbiamo interesse che la gente giochi, che arrivi
fino ad un certo punto e non riduca sul lastrico le famiglie e, se
produce degli utili, perché un tempo produceva degli utili, questi
utili devono essere reinvestiti nella comunità, si devono creare
delle strutture per il Comune di Saint-Vincent, si devono creare
delle scuole, si devono creare delle case: questo è l'obiettivo di
un'azienda pubblica. Se noi privatizziamo il casinò, se si pensa
anche semplicemente, se si ha l'idea di privatizzare, di vendere ai
cinesi di Macao, io non so di che cosa, avremmo la Valle d'Aosta
infarcita di ludopatici, di malati patologici! Il casinò dovrebbe
essere quel luogo che porta via dai luoghi della depravazione e
della ludopatia patologica le persone, le porta lì, le tiene sotto
controllo, magari le fa divertire e cerca di arginare magari certe
pulsioni. Non parlate di privatizzazione, non immaginiamo neanche
questa cosa, facciamo funzionare meglio il casinò, mettiamo delle
persone che lo facciano funzionare e fuori dalle scatole, per
favore, i politici! I politici qua devono dare le linee, devono
dare le indicazioni, ma non possono mettere dentro persone che sono
lì solo per la fedeltà e solo per l'affinità e solo per
l'allineamento e il riallineamento politico. Non è possibile,
questo non è possibile!
Presidente -
Prima di dare la parola al collega Bertschy,
colleghi, vi propongo, se siete d'accordo, di discutere in questa
discussione anche il testo di risoluzione presentato dalla
maggioranza, poi procederemo alla mera iscrizione e votazione al
termine della discussione, così per rendere anche più completa la
nostra discussione. Siete d'accordo? Prego collega Bertschy.
Bertschy (UVP) -
Merci Madame la Présidente.
Intervengo con un po' di emozione anche oggi, perché è una
giornata nella quale la minoranza ha veramente dato dimostrazione
di grandi capacità individuali e di gruppo, quattro gruppi
differenti che in pochi mesi sono diventati una forza troppo grande
per voi. Lo dimostra ogni dibattito in quest'aula, è una
propulsione forte verso il cambiamento di questa Regione, del
governo di questa Regione. Non potete che subire, arrabbiarvi ogni
tanto, come ha fatto l'Assessore Fosson questa mattina
sull'ospedale, alzare la voce, ma sul piano delle idee purtroppo
siete confinati a quella che è l'organizzazione, il metodo di
lavoro che vi siete dati: subire il pensiero unico, e non è colpa
di chi lo impone il pensiero unico, è colpa di chi lo subisce,
perché non bisogna continuare a dare le colpe a chi comunque sta
cercando di salvarsi affidando ad altri le discussioni. Questa
grande capacità dei quattro gruppi di opposizione non nasce dalla
volontà, come dice qualcuno, di abbattere una persona, un sistema,
nasce dalla capacità di vedere i problemi che questa comunità sta
vivendo e le potenzialità che nessuno sta cercando di
sviluppare.
Noi abbiamo portato qui oggi delle persone con...dicendogli le
cose in maniera molto onesta, sia ai lavoratori dei cantieri della
forestale, sia ai dipendenti del casinò. Abbiamo dato loro il
coraggio, che fino a qualche tempo fa nessuno aveva in Valle
d'Aosta, di protestare contro il pensiero unico e non glielo
abbiamo dato facendo loro delle promesse o dicendo loro che
risolveremo i problemi degli stipendi, piuttosto che delle
promozioni. Devo dire il vero che chi si è avvicinato a noi non ce
l'ha neanche chiesto, i messaggi che abbiamo ricevuto in questi
giorni sono stati messaggi di richiesta semplicemente di aiuto per
rilanciare un'azienda, per affidare un nuovo sistema di governo
alla Valle d'Aosta, e non è poco, perché anche per noi sarà
difficile in futuro, nel caso che dovremo governare, cambiare il
sistema.
Sapere di avere a fianco a noi, con noi, dietro di noi delle
persone che hanno capito che non si può continuare nella direzione
che è stata tracciata, che le aziende non possono più stare in
piedi semplicemente perché ci si conosce, perché si conosce
qualcuno di più importante, perché si è capaci di arrivare prima
alle persone che decidono è per noi un motivo di
soddisfazione...anche per quelli che come noi vengono accusati,
anche in questi giorni, di aver fatto parte di un sistema e quindi
di non poter dire le cose ad alta voce. Noi rivendichiamo invece in
questi giorni la possibilità di dire le cose ad alta voce, perché
le cose le abbiamo viste, forse abbiamo partecipato a degli sbagli,
ma non vogliamo continuare a partecipare. Qui invece in quest'aula
c'è qualcuno che fa politica come si faceva politica a Roma fino a
due mesi fa, prima dell'avvento di qualcuno che ha detto: "forse
andiamo un po' più veloci noi, non abbiamo più tempo di discutere
tanto". Qui in quest'aula continuiamo a vedere e a sentire discorsi
di persone che tengono i piedi in 12 scarpe, non in 2 scarpe, che
cercano di lanciare delle ciambelle di salvataggio ad uno, poi di
togliergliele e di dargliele all'altro, poi cercare di
riprendersele e di darle a tutti e due, ma qualcuno affoga sempre.
Non ci interessa più.
Per quanto abbia sottolineato l'importanza di alcune piccole
uscite della Stella Alpina in passato, oggi non rivendico lo stesso
coraggio, non vedo lo stesso coraggio nell'affrontare questo che
non è un problema sul quale bisogna ancora ragionare, perché se
dovete ragionare dopo che otto mesi fa vi abbiamo chiesto una
commissione speciale, vuol dire che in questi otto mesi avete perso
del tempo o avete badato ad altri interessi, che è legittimo, però
i problemi li vediamo oggi. Allora, se dobbiamo ancora ragionare e
se dobbiamo scrivere documenti come questi, che, permettetemi, non
dicono nulla...anzi io scherzando con i colleghi dell'opposizione
ho detto: "non sapete leggere tra le righe", perché probabilmente
fra le righe c'è ancora di meno...e non andiamo più da nessuna
parte.
La nostra visione è chiara, oggi non si può più discutere di
cose facendo finta di non decidere: o è bianco o è nero. Per noi
questa dirigenza deve andare a casa; non abbiamo parlato di
risolvere contratti, di penali, quello viene dopo, se lo dovrà
gestire qualcuno. Questa dirigenza ha portato...e non parlo dei
nomi, a me non interessa come si chiamano, mi interessa il
risultato che oggi vive l'azienda. Oggi l'azienda vive un risultato
che mette in condizioni di smentire le dichiarazioni che il
Presidente della Regione, persona che da sempre ha dimostrato di
dire una cosa e di mantenerla...che smentisce le dichiarazioni che
il Presidente della Regione ha fatto pochi mesi orsono e ancora
qualche tempo orsono, nel 2014 è diventato più cauto anche il
Presidente della Regione. Chi ha detto che non esistono piani di
ridimensionamento, chi ha detto che tutto va bene quindi è smentito
oggi dai fatti, smentito oggi da chi comanda nella dirigenza per
conto suo e questo non è un elemento sul quale si può transigere, è
così ed è così perché qualche giorno fa il Presidente, con a fianco
questa volta sì due badanti, ha dichiarato lo stato di crisi
dell'azienda. Allora come ne veniamo fuori da questo stato di
crisi? Come ne veniamo fuori da questo conflitto? In maniera ancora
più intelligente qualcuno questa settimana ha voluto esasperare,
ecco, con queste lettere, che non vogliamo, tra l'altro, dare
l'impressione che giustifichiamo i comportamenti scorretti, su
quelli ci sono altri elementi per andare a discutere, però non ci
sembra il caso, veramente, di esasperare una situazione che a
livello contrattuale è già di questo livello... Voi allora che cosa
ci proponete? Di risolvere questi conflitti con le stesse persone
che hanno creato questi conflitti, che hanno creato questo
disastro? Ma che tipo di uscita...che tipo di proposta politica è
questa? Ma dove vogliamo andare? Con chi vogliamo lavorare noi?
Allora, il nostro documento è chiaro, non è una roba con scritte
due...è chiaro: a casa la dirigenza, ci state o non ci state. I
lavoratori chiedono questo e chi non lo chiede probabilmente è
interessato che rimanga questa dirigenza, non che rimanga questa
dirigenza per sviluppare l'azienda, che rimanga questa dirigenza
perché va bene così, perché a livello personale probabilmente le
cose funzionano meglio se rimane questa dirigenza, e questo bisogna
dircelo ed essere chiari dicendocelo, perché, se non è così,
l'altra proposta dev'essere: "li salviamo e li teniamo...", eh,
inutile che sbattiamo le teste, ci farete capire qual è la vostra
proposta, la nostra è limpida e chiara, noi vogliamo cambiare la
dirigenza, se vogliamo veramente dare una risposta alla nostra
comunità, se vogliamo veramente far capire che abbiamo tutti
insieme l'interesse per rendere alla politica il servizio che deve
dare e far capire che la privatizzazione è una scelta che viene in
mente a qualcuno solo perché la politica non riesce ad ottenere i
suoi risultati. La politica può fare quello che ha detto
Jean-Pierre Guichardaz: dare degli indirizzi chiari, uscire una
volta per tutte dall'azienda, permettere attraverso un mandato
chiaro di riorganizzare questa struttura, dare ai dirigenti degli
obiettivi chiari e di dare un'organizzazione che non c'è più, dare
un entusiasmo che non c'è più, dare una dignità che non c'è più
dentro quell'azienda. Tutto questo nell'interesse dell'azienda,
nell'interesse della Valle d'Aosta, perché il Casinò di
Saint-Vincent può rappresentare ancora e per lungo tempo un
atout
anche per il nostro progetto di sviluppo turistico,
perché non tutte le Regioni possono contare su un servizio di tale
qualità e di tale differenza.
Allora diamo tutti insieme, se possibile...noi della minoranza,
sotto questo profilo, non cambieremo la nostra mozione, le nostre
idee sono chiare: noi vogliamo dare all'azienda una nuova
dirigenza, vogliamo far capire ai dipendenti che, se ci saranno da
fare dei sacrifici, saranno da fare dei sacrifici, ma con degli
obiettivi chiari, da inseguire tutti insieme, vogliamo che si
ricrei una squadra all'interno dell'azienda, vogliamo soprattutto
che insieme a quest'ennesimo risultato negativo si abbia il
coraggio di presentare delle dimissioni, perché non si è più in
grado di dare risposte alla comunità, non si estrae più il cilindro
dal cappello come si faceva un tempo e non si dà più, soprattutto,
entusiasmo e valore ai cittadini valdostani e alla comunità
valdostana. Non c'è più voglia di sviluppare insieme un progetto
per il futuro della Valle d'Aosta, quindi lasciate lo spazio,
riorganizziamo, avviamo la politica, che qualcuno comincia a dire
nelle interviste...e facciamo in modo che la Valle d'Aosta possa di
nuovo avere un Governo di persone che si prendono veramente a cuore
i problemi della gente e gli interessi della Valle d'Aosta.
Presidente -
La parola all'Assessore Baccega.
Baccega (SA)
- Sì, grazie Presidente.
Il tema è sicuramente preoccupante perché la presenza di tante
persone nella tribuna sopra e sotto...gli interventi che si sono
succeduti quest'oggi ci fanno capire che tutti quanti abbiamo forte
attenzione rispetto a questa casa da gioco. A volte dai banchi
della minoranza vengono fatte affermazioni o ci vengono attribuite
affermazioni che magari non vengono fatte o non vengono dette da
noi. Io invito davvero a guardare con grande attenzione quelli che
sono stati gli interventi di questi mesi in cui ho ricoperto
l'incarico del casinò. Ora non sono più l'Assessore al casinò. Io
ho sentito parlare di azienda sana in passato, negli anni '80
sicuramente, certo, lo abbiamo detto, c'è stato un percorso che
fino quasi alla fine degli anni '80 aveva visto grandi risultati
dal casinò, c'era un mercato diverso, c'era un modo diverso di
operare, non c'era la concorrenza che il mercato del gioco ha in
questo momento e quindi, il Casinò di Saint-Vincent faceva profitti
importanti per la società stessa, ma soprattutto per la Regione. È
poi iniziato il declino, è un dato certo: dal 1994 al 2008 la casa
da gioco ha perso il 50 percento delle quote di mercato, risalendo
sensibilmente dal 2009 al 2011. Che cosa è successo in quel
periodo? È successo che dal 1994 al 2002 sono state assunte 200
persone, è successo che dal 2003 al 2008 altre 43 persone...ma come
mai in un'azienda che decade assumono delle persone?
(interruzione di alcuni Consiglieri, fuori microfono)
...lo abbiamo sottolineato prima. Ora, quello è l'inizio del
declino, quello è l'inizio di un percorso che ha visto più di un
consiglio di amministrazione nella stessa legislatura, tre consigli
di amministrazione che si sono avvicendati, quello che era costato
meno ammonta a 2.319.000 euro. Devo dire quindi che c'è sicuramente
da fare una riflessione rispetto alle considerazioni che vengono
fatte. È arrivato questo nuovo Amministratore delegato, che ha
proposto al Consiglio regionale, ai Consiglieri regionali, ai soci,
come dite voi, dell'azienda un piano di sviluppo che è stato
votato, che è stato approvato, un piano di sviluppo che aveva un
percorso e che aveva una data conclusiva. Questo piano di sviluppo
prevedeva una serie di interventi di ristrutturazione
significativi, perché? Perché la Regione aveva comprato per ben 63
milioni di euro il Grand Hôtel Billia, un impegno importante,
significativo, ma il Gran Hôtel Billia così com'era non poteva
funzionare, doveva essere risistemato, completamente ristrutturato.
È chiaro allora che gli interventi di ristrutturazione poi hanno
visto ulteriori investimenti, però erano necessari, abbiamo...hanno
votato e abbiamo approvato e abbiamo costruito una struttura che ha
una serie di risorse turistico-alberghiere che fanno da corollario
al Casino de la Vallée. Direi un'operazione straordinaria,
interessante, che personalmente ho subito condiviso, e ribadisco:
ritengo che sia stato fatto un buon lavoro in quell'ambito, in quei
termini. A questo punto per evitare...in futuro un'inevitabile
chiusura di quella struttura.
Io mi ricollego a quanto detto dal collega La Torre, io ho
capito bene cos'ha detto: dobbiamo fare quadrato, dobbiamo guardare
con attenzione a quello che succederà, a come si andrà nella
direzione di questo tipo di gestione, io ho la sensazione che
l'opposizione abbia un po' prevaricato quello che è il suo compito,
perché si è sostituita al sindacato rispetto a certi passaggi, lo
abbiamo visto in occasione della vertenza dei funiviari, quando
c'era da parte vostra una forte richiesta affinché la politica si
facesse carico di intervenire, abbiamo detto: no, lasciamo che il
sindacato faccia il suo ruolo, abbiamo fatto sì che il sindacato
portasse a compimento la vertenza, non ci sono state interferenze
di carattere politico. Noi crediamo che questa tensione che c'è in
Consiglio regionale si sia inevitabilmente trasferita al Casino de
la Vallée, 840 dipendenti che in qualche modo...
(brusìo in aula)
...mi fanno sorridere...in qualche modo...guardano da una parte
e dall'altra e, da quanto mi pare di capire, tutti quanti hanno
dato ampia disponibilità a fare delle valutazioni tecniche. Il
messaggio che voglio dare è: facciamo fare al sindacato il suo
lavoro, noi facciamo il nostro lavoro in Consiglio regionale.
(trambusto in tribuna)
Presidente -
Per cortesia...ha chiesto la parola il
collega Fabbri.
Fabbri (UVP) -
Merci Madame. Beh, il nostro lavoro mi
pare che lo stiamo facendo abbastanza bene, eh...
(interruzione di un Consigliere, fuori microfono)
...va bene. Allora, io ritorno un attimino su dei concetti che
sono già stati espressi, ma, come si dice,
repetita iuvant
,
anche perché, effettivamente, credo che tutti condividano il fatto
che i tempi del "politichese" e del piede in due scarpe siano ormai
finiti. È ora di parlare chiaro, l'ha già detto il Presidente tante
volte. È ora che finalmente si parli chiaro e si affrontino i
problemi. Mi sembra che la nostra mozione sia una mozione che parla
estremamente chiaro:
"si invita il Governo a revocare
immediatamente ed in modo inderogabile l'intera dirigenza del
casinò"
. La vostra mozione parla il solito "politichese", ci si
impegna:
"a farsi parte attiva per ricomporre la delicata
vertenza in atto e per ricercare le soluzioni che salvaguardino
l'attività produttiva e i livelli occupazionali attraverso il
coinvolgimento delle rappresentanze sindacali, nonché di fornire
indirizzi per un'azione di rilancio dell'azienda. A rivalutare e
riconsiderare
- qui c'è pure un ossimoro -
l'attuale assetto
strutturale..."
e via di seguito. Dicevo, è ora di parlare
chiaro. La situazione è grave, la situazione va risolta in un modo
chiaro ed incisivo.
Mi rivolgo un attimo al collega La Torre, il quale diceva che
qui si fa un inutile scontro politico. Oggi stesso l'abbiamo
smentita, collega La Torre, perché oggi abbiamo dimostrato di aver
fatto un lavoro costruttivo, avendo risolto un problema reale dei
lavoratori del reparto forestale, vede quindi che è grazie anche ad
uno scontro magari duro, anche ad uno scontro che ha portato però
alla risoluzione di un problema grave. Vi chiediamo adesso di
approvare la nostra mozione e di risolvere insieme a noi,
veramente, in un modo reale questo problema. Grazie.
Président
- A demandé la parole le collègue Perron.
Perron (UV)
- Grazie Presidente.
Vorrei dire che in un Consiglio regionale che spesso vede i
banchi del pubblico vuoti per i suoi lavori, noi guardiamo con
molto rispetto e con molta attenzione ad una presenza così robusta
del personale della casa da gioco, che ringraziamo per la presenza.
Non sottovalutiamo e non prendiamo assolutamente in alcun momento
sottogamba o con disattenzione le difficoltà che i lavoratori della
casa da gioco stanno vivendo sulla loro pelle.
Io non vorrei parlare della casa da gioco, perché sulla casa da
gioco si sono spesi in quest'aula fiumi di parole, non sarebbe
difficile aggiungerne altri. Vorrei soffermarmi in modo più o meno
puntuale sul documento che abbiamo presentato, cioè sulla
risoluzione che porta la firma non del Governo regionale, ma di noi
Consiglieri ed è un documento che richiede al Governo regionale
espressione di questa maggioranza un impegno preciso di attivarsi
in tal senso sulla materia delicata e difficile della casa da
gioco. Così facendo, partiamo, colleghi, da una considerazione di
base e cioè che diciamo che all'interno della casa da gioco non
tutto è perfetto. Ci sono delle politiche da rivedere, ci sono
forse delle azioni più incisive da fare, pertanto io cercherò di
affrontare questa materia da una parte, permettetemi, con la giusta
umiltà e, dall'altra parte, cercando di trovare il giusto
equilibrio, perché è vero questo clima così difficile, legittimo
forse da un punto di vista politico non aiuta la casa da gioco nel
suo complesso. Certamente con delle visioni diverse ci accomuna,
questo sì, l'alta considerazione che abbiamo per questa struttura
che appartiene alla collettività valdostana e sulla quale tutti
insieme dobbiamo fare delle giuste valutazioni per garantire un suo
sviluppo futuro.
Partiamo dal fatto che i lavori, questo robusto piano di lavori
che è stato effettuato all'interno della casa da gioco e sulla
parte
hôtelière
era, a nostro avviso, una ristrutturazione
necessaria per permettere alla casa da gioco di cercare di
continuare a rimanere nel mercato, quindi in questo senso oggi si
apre una fase importante di possibile rilancio della casa da gioco.
I lavori che sono stati fatti in questi anni, a nostro giudizio,
sono dei lavori che andavano fatti per permettere alla casa da
gioco di rimanere competitiva, di rimanere sul mercato. Oggi si
apre la possibilità per il Casino de la Vallée di continuare a
rimanere nel mercato del gioco italiano e non solo. Ciò detto,
quindi è necessario attuare delle politiche, sviluppare un piano di
rilancio dell'azienda, se è necessario, ottimizzando la gestione
anche da un punto di vista economico. Ciò facendo non escludiamo
che si debba andare ad una rivisitazione dei costi di gestione,
all'interno dei quali sono ricompresi anche i costi del personale.
Dicendo questo però diciamo in modo chiaro, anche se forse lo
abbiamo scritto in "politichese", che, se sacrificio ci deve
essere, il lavoratore è disponibile al sacrificio, ma il sacrificio
deve avvenire per tutti i livelli occupazionali all'interno della
casa da gioco, cioè se al lavoratore è richiesto un sacrificio, un
sacrificio dev'essere richiesto anche ai quadri, questo credo che
sia inevitabile. Lo scriviamo laddove immaginiamo e chiediamo alla
Giunta che, relativamente al costo del lavoro, debba essere
equamente distribuito tra dirigenti, quadri e lavoratori in
un'ottica di equilibrio tra le parti. Noi impegniamo il Governo
regionale...chiediamo al Governo regionale espressione di questa
maggioranza, un impegno forte, un impegno a farsi parte attiva per
cercare in qualche modo di ricomporre questa vertenza che ci
preoccupa molto, perché questo clima di scontro tra la dirigenza e
il personale è un clima che avvertiamo difficile, che certamente
non fa bene alla casa da gioco nel suo complesso.
Chiediamo al Governo regionale di continuare ad immaginare delle
soluzioni, se possibile, che salvaguardino le attività produttive
all'interno della casa da gioco, cosa non indifferente. Chiediamo
al Governo regionale di farsi parte attiva coinvolgendo anche le
rappresentanze sindacali, che hanno un peso molto forte e quindi
debbono essere prese in considerazione all'interno della casa da
gioco. Cosa importante chiediamo nella risoluzione di fornire degli
indirizzi, cosa che la politica deve fare, cosa che la proprietà
deve fare, quindi in questo caso il Consiglio regionale...noi lo
impegniamo nei confronti della Giunta, a fornire degli indirizzi
chiari e puntuali per un'azione di rilancio dell'azienda. Facendo
questo diciamo che siamo disponibili oggi...proprio perché è finita
una fase, quella della ristrutturazione, forse è necessario aprire
una fase nuova, noi diciamo che siamo disponibili e impegniamo in
tal senso il Governo anche a rivalutare, anche a riconsiderare
l'attuale assetto della struttura dell'impresa, anche attraverso
una ridefinizione delle responsabilità, cioè ciò significa che
siamo disposti anche a discutere - chiediamo che la Giunta si
attivi in tal senso - dell'esistente, se sono necessari dei
cambiamenti, si facciano, se sono necessarie delle rimodulazioni,
che vengano fatte, agendo non con una logica, che è impensabile, di
taglio delle teste, ma agendo con una logica che in qualche modo
dia della valorizzazione agli investimenti che sono stati fatti,
soprattutto per quell'area di marketing che credo debba essere
adesso il vero settore sul quale investire, il vero settore che in
questo momento è nella condizione di dare un senso preciso e
puntuale agli investimenti che sono stati fatti all'interno della
casa da gioco, perché, senza un marketing preciso, un marketing
forte, un marketing robusto che guarda al mercato, non c'è la
possibilità di avere dei clienti e quindi non c'è la possibilità in
qualche modo di valorizzare la casa da gioco.
Semplicemente noi pensiamo e questa risoluzione va in tal senso,
che questa struttura, una struttura rinnovata, abbia ancora tutte
le possibilità di produrre reddito e i lavoratori sono certamente
la parte più importante di quest'importante struttura che la Valle
d'Aosta ha, questa struttura rinnovata ha ancora la possibilità di
produrre del lavoro, noi pensiamo che i lavori e gli investimenti
che sono stati fatti abbiano un senso. Chiediamo quindi al Governo
regionale in questa fase di farsi parte attiva, cercando in qualche
modo di ricomporre o di contribuire a ricomporre una situazione di
difficoltà e cercando di fare tutti gli sforzi possibili ed
immaginabili anche attraverso una redistribuzione del
management
, affinché la casa da gioco possa continuare ad
avere quella situazione di benessere anche da un punto di vista
degli stipendi e del lavoro che ha conosciuto in tanti decenni
della sua storia. Grazie.
Président -
La parole au collègue Viérin Laurent.
Viérin L. (UVP)
- Abbiamo ascoltato con attenzione i
tentativi di risposta che sono arrivati da parte della maggioranza,
perché eravamo curiosi dopo questa lunga sospensione in cui non si
sa bene se...e ci chiedevamo, non si sapeva bene se passasse la
solita linea democristiana del non decidere, prendendo tempo, o
quella di chi ogni tanto manifesta qualche perplessità, salvo poi
però continuare ad appoggiare ed avallare le scelte che vengono
imposte dall'alto. Siamo sinceramente molto delusi da questo vostro
testo, tanto per usare un eufemismo, e abbiamo ascoltato anche i
goffi tentativi di chi ha cercato di difendere l'indifendibile, più
che altro per salvare la propria poltrona, perché sappiamo
benissimo che i vostri destini politici oggi nelle due risoluzioni
che noi abbiamo presentato sono strettamente connessi. Il destino
di questa dirigenza è strettamente connesso al futuro politico di
questo Governo ed è per questo che voi continuate, con obiettivi
diversi, a difendere quest'Amministratore unico e questa
dirigenza.
Beh, diciamo che non c'era e non c'è da stupirsi se l'intervento
che ci ha più appassionato è quello dell'Assessore Baccega. Non è
una novità, Assessore Baccega, che probabilmente si è dimenticato
del motivo per cui ha restituito le deleghe, probabilmente oggi
l'ha rimosso. Oggi, Assessore, lei ha il
toupet
di venire in
aula e di distribuire patenti agli uni e agli altri sulla casa da
gioco quando lei l'unica cosa che è stato capace a fare in questi
mesi è di affidare un incarico di consulenza a suo figlio?
(
trambusto in tribuna
)
...cioè lei la delega l'ha spesa per questo...e viene qui in
Consiglio a parlare del 1998...collega Perron, mi pare che nel 1998
ci fosse già lei, quindi magari parlatevi anche...quando il casinò
versava alla Regione negli anni prima il 52 e poi il 48 percento,
oggi siamo al 10 e volete anche rinunciare a quel 10 e versava -
qualcuno l'ha ricordato - milionate di euro oggi, miliardi
all'epoca di investimenti che poi ricadevano sul territorio. Lei
oggi viene qui a dire...mi sembra l'Assessore Farcoz..."è colpa del
passato, oggi le cose non vanno", le scuole, le classi è tutto
colpa del passato e della dispersione scolastica, ma dico: voi
siete seduti lì da otto mesi e cosa avete fatto? È colpa del
passato? Ma intanto giratevi al vostro fianco, perché il passato
più recente è lì seduto in centro a questa Giunta, il Presidente è
sempre lo stesso. Il Presidente è quello che ha creato i cantieri
forestali e poi li ha distrutti, ma è qui da 40 anni e voi adesso
andate a scaricare sul passato la responsabilità, ma voi dove
siete? Avete il coraggio di venire qui in Consiglio, alzarvi e
dire: "ma c'è la crisi del gioco, ci sono dei problemi". Sì, tutti
assieme bisogna cercare di smorzare i toni, dopo che per 8 mesi non
avete voluto ascoltarci e oggi bisogna cercare di approvare un
documento che non dice niente, ma lasciamo stare il politichese,
qui sono scritte delle cose che non cambieranno niente al casinò,
se non il disastro che sta avanzando.
Piano di sviluppo...addirittura lei, Assessore Baccega, ci dice
che noi abbiamo prevaricato i sindacati, cioè è diventato
sindacalista anche lei oggi, quando noi ci siamo semplicemente
presi in carico dei problemi di persone che voi vi siete
dimenticate, anzi ve ne siete ricordati solo alla vigilia delle
elezioni e poi avete cancellato i numeri di telefono e non li
conoscete più, non rispondete più al telefono, probabilmente vi
vergognate anche un po', qualcuno soprattutto. E noi avremmo
prevaricato, quindi la colpa è nostra di questa tensione che al
casinò si è sviluppata, ma non vi chiedete...ma voi non uscite? Non
parlate con la gente? Ora queste persone che voi avete
rappresentato, perché lei, Assessore, ha avuto la delega per
qualche mese della casa da gioco, ha detto che addirittura lei ha
girato non so quanti casinò, speriamo lei abbia vinto almeno
giocando nel tour che ha fatto...lei oggi ci viene a dire che noi
abbiamo prevaricato. Noi crediamo che invece in questo momento ci
siamo fatti interpreti di preoccupazioni, di disagi e anche noi,
collega Perron, ringraziamo le persone che oggi sono qui, che sono
sotto nel salone, che sono venute venerdì e che hanno sfidato il
sistema e che hanno sfidato rischiando anche il posto di lavoro,
perché le lettere che sono arrivate sono conseguenza degli
interventi che sono stati fatti nell'aula qui sotto, venerdì...è
una vergogna! E se noi non avessimo denunciato queste lettere,
addirittura l'azienda diceva che queste lettere non c'erano! Ma
queste persone dovrebbero andare a casa prima ancora della
risoluzione che noi oggi dobbiamo votare! Amministratori da 300
mila euro all'anno che raccontano bugie agli organi di informazione
e voi siete qui a difenderli dicendo: "ma bisogna ricomporre". Ma
ricomporre che cosa? Continuate a tenerveli questi amministratori,
purtroppo non siete voi che ve li tenete, non siamo noi che ce li
teniamo, è l'intera comunità valdostana e soprattutto chi lavora al
casinò, che domani mattina dovrà continuare ad operare, se non
succede come dice il Presidente, perché, collega Perron, lei oggi
viene qui e dice: "ma noi proponiamo alla Giunta di trovare delle
soluzioni". Il vostro capo ha già deciso, ha detto che, se non si
accettano i tagli, nel giro di 10 giorni si chiude il casinò, ma
questo l'ha detto qui sotto e parla a nome vostro anche, fino a
prova contraria.
Allora, a parte la delega delle consulenze familiari, a parte i
disastri che continuiamo a subire, collega Marco Viérin, lei con lo
specchietto retrovisore è molto bravo a dire: "ma andiamo a vedere,
siamo un po' tutti responsabili". L'ha detto bene il collega
Bertschy: ma chi ha mai negato di aver condiviso un percorso di
rilancio della casa da gioco attraverso questa dirigenza? Forse non
ha ascoltato il mio intervento: io ho detto che c'eravamo nel
credere ad un certo rilancio, ma non ci siamo più; allora, invece
di chiedere l'autocritica degli ultimi 20 anni, iniziate a
vergognarvi per questi ultimi mesi e dite che avete sbagliato,
invece di continuare a perseverare nei vostri sbagli! Insomma, ogni
tanto riuscite a vedere le cose che fate voi, invece di continuare
a negare l'evidenza! Allora oggi, sì, è un dibattito interessante,
collega Perron, vari colleghi sono intervenuti, siamo tutti
d'accordo, come per i forestali: "salviamo la casa da gioco,
salviamo i lavoratori, non tagliamo solo i dipendenti, tagliamo i
manager", ma allora votate la nostra risoluzione, insomma, dice
esattamente di mandare a casa chi non si è fatto un minimo taglio
da nemmeno un euro su proposta di chi? Su proposta dell'azionista,
cioè di chi rappresenta oggi la Regione. Allora, qual è la
conclusione di quest'interessante dibattito? È che voi arrivate
come per altre questioni con una risoluzione che non dice niente,
che prende tempo e domani mattina saremo da capo, perché qui il
contatore dei soldi che non entrano, delle presenze che non ci sono
e dei tagli stipendiali è un conto alla rovescia. Qui non c'è più
tempo da perdere, noi siamo stufi delle soluzioni democristiane,
ecumeniche, del perder tempo e soprattutto siamo stufi delle balle,
di venire qui in Consiglio a farci prendere in giro da voi che
prendete tempo, ogni volta una settimana per rimanere col sedere al
caldo sulla vostra poltrona ancora per un po' di tempo, ma volete
tenervele queste poltrone? Tenetevele, ma almeno risolvete i
problemi della gente!
La soluzione Stella Alpina, il rimedio Stella Alpina è chiaro,
capra e cavoli, un po' qui un po' lì: "ma io sono con te, però sai
difendo anche loro, però...io ci sono, però non ci sono, ma ci
sarò, c'ero...non c'ero, dormivo". No, se per piazzare...mi spingo
oltre, perché il collega Guichardaz mi ha giustamente anticipato
sull'ipotesi del consiglio di amministrazione, giustamente non si
capisce se c'è, se non c'è - il collega Borrello probabilmente è di
una corrente diversa all'interno della costellazione stelluta -, ma
il consiglio di amministrazione che un po' si legge tra le righe,
nel senso di rivedere, salvaguardando e rivedendo, no? Ma volete
piazzare qualcuno nel consiglio di amministrazione? Pensate di
"risolvere" qualcuno con qualche promozione laggiù, cercando di
difendere qualche capetto e il giorno dopo tutto torna come prima.
Cambiare tutto per non cambiare niente, tanto per dirla con il
linguaggio del
Gattopardo
. Noi non ci stiamo, questa
risoluzione è irricevibile, questa risoluzione è da vecchia
politica e soprattutto noi vogliamo che quest'azienda, che ha perso
20 milioni l'anno scorso e che perde 20 milioni quest'anno, non nel
1998, nel 1999 e dopo, Assessore Baccega, li sta perdendo adesso e
non dimentichiamoci che sono già stati tagliati i dipendenti del
Billia, quelli sono già stati tagliati, ci sono già stati dei
licenziamenti, degli esuberi che sono andati nell'ottica di un
ridimensionamento, e qui si continua a tagliare sui dipendenti.
Allora, noi sapete cosa vi diciamo? Che la dirigenza di un'azienda
che perde 20 milioni nel 2013 e 20 milioni nel 2014 deve andare a
casa. Un'azienda che prende provvedimenti contro i dipendenti in
pieno sciopero, per qualcuno che ha avuto il coraggio di alzarsi e
di esprimere il proprio dissenso, per qualcuno che è rappresentante
sindacale che apre un
blog
, anzi un dibattito su
Facebook
chiedendo in un gruppo chiuso ad ognuno di dire la
propria idea e qualcuno entra, viola e ancora poi minaccia sanzioni
attraverso lettere...beh, la dirigenza di quest'azienda deve andare
a casa, un'azienda che mente spudoratamente deve andare a casa,
un'azienda che fa concorrenza...siamo in presenza di un'azienda che
continua a far concorrenza al territorio, abbiamo speso 90 milioni
di euro, più di 90 milioni di euro per un hôtel che fa concorrenza,
adesso ci mettiamo a fare le feste, così siamo contenti
che...insomma, i locali di Saint-Vincent saranno contenti e ogni
attività concorrenziale fa morire il territorio. La dirigenza di
quest'azienda deve andare a casa. Un'azienda che fa causa coi soldi
nostri, perché i provvedimenti dei dirigenti, dei dipendenti, i
provvedimenti di minaccia o anche di querela nei nostri confronti
arrivano coi nostri soldi, coi vostri soldi, coi soldi di tutti i
valdostani, è facile così, è facile guadagnare 300 mila euro
all'anno...
Presidente
- Concluda collega.
Viérin L. (UVP)
- ...avere gli uffici legali che
preparano le cause e prendersela con i Consiglieri, con i
dipendenti e con tutti quanti osano dire che il casinò sta perdendo
e che questi devono andare a casa? I dipendenti non hanno detto
altro che le cose che noi stiamo dicendo qui, ma sono meno
tutelati.
Concludo, Presidente, dicendo una cosa molto semplice: uscite
per una volta per chi ha il coraggio dall'ambiguità, abbiate la
dignità di prendere posizione, le smorfie, collega Borrello, sono
le smorfie di vergogna nel guardare il coraggio che non avete: ecco
quali sono le nostre smorfie. Noi allora crediamo che sia finito il
tempo del
"tracassa-té pa, lèi penso mé, l'è totte a poste"
(traduzione letterale dal patois: "non preoccuparti, ci penso io, è
tutto a posto"), perché le bugie che sono state dette in campagna
elettorale, che continuano e sono continuate nei mesi oggi non
possono più continuare, siete smascherati, la polvere è uscita da
sotto il tappeto, abbiate almeno la dignità di difendere chi fino
ad ieri avete cercato solo per la campagna elettorale, per i
voti.
Presidente
- La parola al collega Ferrero.
Ferrero (M5S) -
Cosa dire dopo tutto quello che è stato
detto? Qualcosa sicuramente controcorrente. A nome di tutta
l'opposizione, un ringraziamento, perché ogni volta che parlate
sono soldi in meno che noi spenderemo in campagna elettorale,
quindi un grazie di cuore da parte del Movimento Cinque Stelle e da
parte dell'opposizione. Avete fatto cose buone, sì, tante cose
buone, non basterebbe un giorno per elencarle tutte, un ex
salumiere tra i quadri, la moglie di un dirigente, una vera e
propria
Dynasty
per quanto riguarda i primi livelli, con il
marito, la prima moglie, il figlio e, per non farsi mancare niente,
anche la seconda moglie. È ovvio poi che questi dirigenti sono
preoccupati per il futuro dei loro figli e allora per i lavoratori
interinali ecco che troviamo le giovani promesse, che si fanno le
ossa, tutte le giovani promesse hanno una collocazione e una bella
tesserina in tasca. Per fortuna, ci possiamo consolare nel famoso
resort che va a pezzi, per fortuna, possiamo guardare il soffitto
della casa da gioco, quei pannelli che, quando qualcuno avrà la
compiacenza di rispondere alle nostre richieste sulle
fatture...sembrerebbe siano costati 60 mila euro l'uno, dei
pannelli inquietanti, sembra di intravedere un paesaggio infernale,
forse il paesaggio infernale che toccherà a qualcuno che ha messo
mano alla casa da gioco, oppure le insonorizzazioni, che non
esistono, o ancora un'illuminazione fantasiosa e favolosa, alla
quale si è dovuto porre rimedio con delle striscioline di carta,
perché le luci davano fastidio. Ecco dove sono finiti gli oltre 100
milioni che sono stati investiti in quest'operazione di
salvataggio, che è stata un'operazione invece di...che ha affondato
la casa da gioco.
Vedete, quello che dà ancora più fastidio è che tra i banchi
della maggioranza siede un lavoratore della casa da gioco, che
dovrebbe conoscere la casa da gioco, che in certi periodi ha
frequentato molto la casa da gioco per chiedere qualcosa magari ai
suoi colleghi, per chiedere fiducia ai suoi colleghi. Non c'è nulla
di male, ecco adesso forse sarebbe anche il momento di restituire
la fiducia che gli era stata accordata, per una semplice ragione di
onore, se per voi l'onore esiste ancora. Vedete, noi abbiamo anche
letto delle fantasiose ricostruzioni, peccato per quest'apertura
della Stella Alpina, che è stata veramente un'apertura con la zip,
che si è ritirata su immediatamente, un'apertura che ha fatto
intravedere scenari che la stampa ha portato alla luce, con un
consiglio di amministrazione che dovrebbe portare fuori la casa da
gioco dalla situazione di crisi composto da politici, cioè ci
vogliamo mettere i soliti trombati, i soliti disoccupati per tirare
fuori da una situazione del genere la Casa da gioco di
Saint-Vincent? È una cosa pazzesca, noi vogliamo una pulizia
totale: totale vuol dire che tutte queste persone devono andarsene.
Gli potremo dare una liquidazione, ma ogni giorno che la dirigenza
e Frigerio stanno al Casino de la Vallée è un danno di dimensioni
enormi per la casa da gioco. Possiamo prenderli e spedirli tutti o
lasciarli estinguere fino al momento della scadenza dei contratti o
al momento in cui per noi sarà più economico eliminarli, ma queste
persone vanno assolutamente eliminate.
Sappiamo che i dipendenti della casa da gioco nei confronti di
molti valdostani non godono di una buona nomea, ma noi abbiamo
visto questa volta, veramente, tra i dipendenti, delle persone che
sono disponibili a rinunciare a quelli che per certi periodi sono
stati anche dei privilegi, ma hanno capito che la situazione è
grave. Sono disponibili a rinunciare, ma sono disponibili se hanno
una prospettiva. Noi abbiamo parlato di responsabilità fino adesso,
sarebbe venuta l'ora di parlare di prospettive, di soluzioni. Le
soluzioni sono manager qualificati, laureati, perché siamo andati a
vedere negli altri casinò, abbiamo dei laureati in economia e
commercio quanto meno, con delle esperienze, andate a vedere per il
Casinò di Venezia e per gli altri casinò...dell'esperienza, dei
fiori d'esperienza! Noi abbiamo preso delle persone che non erano
all'altezza e allora sarà dura, Presidente...
die i
quezeun: "Mondjemé! Tourna fire caque tsouza ma ita pa
inque"
(traduzione letterale dal patois: ...dire al cugino:
"Mamma mia! Torna a fare qualcosa, ma non restare qui"). Certo,
sarà dura, però bisognerà dirlo, perché noi non andiamo e non
facciamo un passo avanti con queste persone. Quello che vi
chiediamo quindi è una pulizia assoluta. Non raccontateci delle
frottole, non prendete tempo, non possiamo permetterci di prendere
tempo, perché veramente è a rischio una risorsa che è una risorsa
per la Valle d'Aosta.
Un'ultima considerazione: attenzione, c'è una responsabilità in
tutta questa vicenda che è anche del Comune di Saint-Vincent, un
Comune che, pur essendo con una quota che è una quota minima
rappresentativa, non ha mai avuto voce in capitolo. È stato un
Comune asservito, è stato un Comune che ha visto la chiusura degli
esercizi di ristorazione e degli esercizi alberghieri senza muovere
un dito, quindi un'inadeguatezza degli Amministratori della
cittadina di Saint-Vincent. Questo dev'essere chiaro, perché non ci
può stare un casinò in un cittadina che è diventata una città
fantasma, Saint-Vincent la sera è una città fantasma! Mentre gli
altri casinò possono annoverare una vita notturna, la vita notturna
del Casino de la Vallée l'avete ridotta alla prostituta nigeriana
che a 50 metri dall'entrata del casinò staziona e che non la
mandano via.
Président -
La parole au collègue Chatrian.
Chatrian (ALPE) -
Grazie Presidente.
Io avevo l'onere e l'onore di illustrare quest'importante
risoluzione. Colleghi, sono uno dei diversi Consiglieri che...sono
stato minacciato dai vertici della casa da gioco, e non solo. Non
abbiamo ancora sentito le parole del grande capo, ma noi sappiamo
cosa pensa e soprattutto sappiamo come opera. Dobbiamo noi forze di
opposizione, al di là di fare la fotografia dello stato dell'arte,
purtroppo questo brutto stato dell'arte della nostra casa da gioco,
come in questi mesi abbiamo fatto su diversi altri dossier...la
contro-finanziaria proposta dai 17 Consiglieri di opposizione, la
lente di ingrandimento sulle altre società partecipate, sui veri
motori economici e sociali in Valle d'Aosta, passando dal gruppo
CVA, toccando come questo pomeriggio... Penso che possiamo essere
soddisfatti del lavoro che è stato fatto, non ancora al 100
percento, per quanto riguarda i forestali. Come il gran lavoro che
stiamo facendo con i colleghi di maggioranza in II Commissione su
come trovare delle soluzioni per quanto riguarda i contributi
pregressi, parliamo del 2012-2013.
Noi ci siamo, colleghi, noi di opposizione ci siamo, vi forniamo
la documentazione, cerchiamo di rendervi edotti, cerchiamo di darvi
una mano, perché notiamo lo scollegamento tra Consiglio e Governo
regionale, assolutamente, quindi sui temi noi abbiamo portato il
nostro contributo per trovare delle soluzioni, perché noi abbiamo
un mandato dai cittadini, non siamo dei nominati, ma siamo degli
eletti e soprattutto abbiamo un mandato forte, che è quello di
portare, comunque, delle proposte, delle soluzioni solo nel momento
in cui però i cittadini valdostani devono conoscere lo stato
dell'arte e la fotografia. Ho detto questo perché, ascoltando il
capo della Stella Alpina, la gente che ci ascolta forse poi non può
capire, perché questa è una mia provocazione, così ci è stato
detto, mi sono segnato le parole: "ma no, dobbiamo arginare, qui
nessuno può...", ci sarà un ruolo all'interno di questo Consiglio
regionale? Ci sarà un ruolo? Il collega Marco Viérin mi sembra che
nella scorsa legislatura ha fatto l'Assessore per tutta la durata e
mi sembra che conti o abbia contato qualcosa all'interno delle
scelte della casa da gioco. Oggi qual è la posizione, la posizione
che noi sentiamo è questa presa in giro non solo per i lavoratori,
ma per tutti i valdostani, punto di domanda?
Seconda riflessione: dicevo prima, sappiamo cosa pensa e come
opera il capo, l'abbiamo visto in questi sei anni. Ho avuto l'onore
ed onere di fare il Consigliere di opposizione nella passata
legislatura, non ci siamo mai fidati del Presidente della Regione,
riconosciamo le sue doti, le sue capacità, io nascevo e il
Presidente faceva già il Sindaco del Comune di Brusson. Evviva!
Lunga vita, lunga esperienza e soprattutto grande carriera
politica. È finita un'era, colleghi, è finita un'era! Se
domani...se noi presentiamo ancora qualcosa questa sera, domani
sarà di nuovo lo stesso film, non ci siete più, fate acqua da tutte
le parti, colleghi, non riuscite più a star dietro al lavoro
dell'opposizione, non riuscite più a dare neanche le minime
risposte a quelle persone che vi hanno dato
confiance
il 27
di maggio 2013 e che avete cercato, che avete illuso e che avete,
scusatemi, preso in giro anche, perché se oggi siamo qui a
discutere, sei anni in questo Consiglio...il gruppo ALPE, e non
solo, più volte ha cercato di fare luce, non di trovare delle
soluzioni, fare luce...forse vi stanno raccontando delle balle,
forse la casa da gioco non sta andando bene, forse le dichiarazioni
che qualcuno continua a dirvi non sono così, forse non è vero che
la casa da gioco è la "maglia rosa", forse. Questo è il risultato
di questi anni, cari colleghi...e, caro collega Borrello, noi la
ascoltiamo, ma lei, quando interviene, interviene perché fa parte
di una maggioranza, perché quando interviene è perché rappresenta,
immagino, qualcuno...quando interviene, probabilmente avete anche
condiviso un certo percorso, noi rimaniamo senza parole, quando lei
ci dice: "dobbiamo eliminare gli sprechi", a noi! Collega Borrello,
eliminare gli sprechi? O dobbiamo magari parlare di "parentopoli",
o dobbiamo andare oltre? Ma qualcuno in maggioranza, qualcuno in
questo momento forse dovrebbe eliminare gli sprechi, forse qualcuno
dovrebbe trovare delle soluzioni, forse qualcuno dovrebbe invertire
la rotta, se siamo qui oggi a parlare di questo dramma, forse
qualcuno non ha gestito tanto bene questa casa da gioco, o è colpa
sempre degli altri? Di 10 anni fa, di 7 anni fa, di 15 anni fa o di
30 anni fa.
Affrontiamo le cose, affrontiamole, non prendiamo però in giro
chi ci sta ascoltando e soprattutto le tante persone che in questo
periodo avete illuso. Faccio quindi un unico appello: sapete
perfettamente che noi ci fermiamo a 16 con questa nostra
risoluzione, quindi abbiamo bisogno di qualche Consigliere di
maggioranza, perché ci sia la possibilità di approvare e mandare a
casa questa dirigenza, che ha fallito. Non parliamo al gruppo della
Stella Alpina, abbiamo capito: a voi interessa di nuovo qualche
miseria, qualche briciola, qualche aiutino e poi è colpa di
Rollandin, il cattivo è Rollandin, perché forse, Presidente
Rollandin, i maggiori sponsor negativi sul territorio regionale
sono proprio i democristiani, sono proprio i suoi colleghi di
maggioranza, perché qua all'interno ce la cantano e ce la suonano e
ci presentano queste risoluzioni che sono impresentabili e fuori il
cattivo è il Presidente Rollandin, allora noi facciamo
quest'appello ai colleghi dell'Union Valdôtaine, Consiglieri e non
solo: per favore, evitiamo e continuiamo...evitate, evitiamo tutti
insieme di far brutta figura e diamo veramente dignità di nuovo a
questa Valle d'Aosta.
Presidente -
Colleghi, non ci sono altre richieste di
intervento? Ha chiesto la parola il collega Gerandin.
Gerandin (UVP)
- Merci Madame la Présidente.
Io parto da una considerazione che ha fatto il collega La Torre
quando parlava di guerra fratricida. Beh, io non parlerei di guerra
fratricida, è una presa di coscienza di un momento molto difficile,
di un momento che rischia di essere un momento senza ritorno per
una risorsa così importante come il casinò e lei, quando parlava di
immagine del Consiglio costruttiva, beh, io l'ho detto in altre
occasioni e lo ripeto oggi, che, quando si parla di immagine del
Consiglio, immagine costruttiva, bisogna incominciare a dire la
verità e soprattutto bisogna portare rispetto a cittadini e
lavoratori. Qualcuno che mi ha preceduto lo ha già detto, ma io ne
sono assolutamente convinto, con questa risoluzione voi non portate
rispetto ai lavoratori del casinò. Quando lei, collega Borrello,
paragona i lavoratori alla dirigenza, quando lei parla di slogan e
posizioni preconcette e rigide, bene, voi li offendete questi
lavoratori, perché non potete permettervi di paragonare
l'atteggiamento che ha avuto la dirigenza e quello dei lavoratori.
Nella vostra risoluzione voi parlate di sacrificio
"equamente
distribuito tra dirigenti, quadri, lavoratori in un'ottica di
giusto equilibrio tra le parti"
. Ebbene, voi con questa
certificate il fallimento della vostra politica, del vostro
amministratore. Una politica saggia e un amministratore saggio
avrebbe già fatto quello che voi scrivete in questa risoluzione,
avrebbe cominciato a coinvolgere i lavoratori, le organizzazioni
sindacali e soprattutto avrebbe cominciato a tagliare dall'alto,
dando l'esempio e non cominciando a presentare dei piani in cui
l'unica preoccupazione era quella di tagliare risorse alle
categorie più deboli.
Noi abbiamo avuto un incontro e ho potuto vedere direttamente
con i miei occhi una busta paga di una dipendente del Billia, beh,
le hanno tolto 180 euro, ne guadagnava 1.300, per cui non sono le
cifre di cui parlate in giro, non sono le cifre milionarie, di
migliaia di euro di cui parlano in giro, hanno cominciato a
tagliare le categorie più deboli, hanno cominciato a dividere i
lavoratori, tagliando prima al Billia, poi al casinò, hanno messo
lavoratore contro lavoratore. Questa allora non è una dirigenza
credibile, non è una dirigenza in cui si può ipotizzare e si può
parlare...è una dirigenza che ha perso ogni tipo di credibilità, e,
quando parlate di impegnare il Governo regionale, è quel
Governo...quella
longa manus
del Governo che a precisa
domanda dei lavoratori, quando hanno chiesto di incontrare la
proprietà, ebbene, è quella rappresentanza del Governo che ha
pensato bene di presentarsi con le due guardie del corpo,
legittimandoli pubblicamente. I lavoratori si aspettavano
qualcos'altro, Presidente, quando lei li ha incontrati, si
aspettavano ben altro, si aspettavano di avere un interlocutore che
avesse la volontà e la capacità politica di dire di fermare questo
massacro. Lei li ha legittimati, ha legittimato
quest'atteggiamento, ha legittimato questa forma di imposizione, ma
lei è andato anche oltre, Presidente, è arrivato a dire che, se si
continuava e non si condivideva questa proposta riorganizzativa,
avrebbe addirittura messo in discussione i contratti, questo
succede in quei Paesi dell'est, succede dove non c'è democrazia,
succede dove il diritto almeno di manifestare anche con lo sciopero
è un diritto acquisito dei lavoratori. Noi rimettiamo in
discussione quei diritti, rimettiamo in discussione dei passaggi
che i lavoratori hanno acquistato a fatica, allora veramente se
questo è l'atteggiamento della maggioranza, questo non può essere
tollerato per i lavoratori della casinò, non è accettabile! La
vostra proposta è l'esatta fotografia del metodo con cui voi
gestite le risorse e il futuro della Valle d'Aosta. Moltiplicate le
poltrone nei CdA, rifiutate di tagliare i compensi dei manager,
addirittura di restituire i premi, perché, bontà sua, Frigerio l'ha
restituito, ma per sua iniziativa...nella nostra mozione voi avete
detto che..."addirittura quando l'abbiamo incontrato, il Signor
Frigerio ci ha detto: "no, ma nessuno mi ha chiesto di restituire
il premio", questo è stato quanto ci ha detto", per cui neanche il
coraggio di chiederglielo, non di imporglielo, neanche il coraggio
di chiederglielo di restituire un premio che veramente gridava allo
scandalo! Rifiutate di tagliare i compensi dei manager, l'ho detto,
rifiutate di ridurre i costi della politica, abbiamo proposto di
ridurre i costi della politica, di penalizzare...continuate a
penalizzare le categorie più deboli, promettete e non mantenete.
Questo è veramente lo slogan
à la une
, perché su questo
abbiamo vissuto prima della campagna elettorale, avete proposto di
tutto e di più, però poi alla fine non si mantiene.
Per il casinò purtroppo il tempo è scaduto, questa è la cosa che
ci preoccupa di più. Il tempo è scaduto perché abbiamo voluto noi
vedere, provare a capire le varie proposte che l'Amministratore ci
ha presentato, quale possa essere il futuro della casa da gioco.
Ebbene, c'è poco di credibile in quelle proposte, veramente poco di
credibile, c'è poco di credibile perché i numeri non tornano, dopo
due mesi siamo già lontani anni luce da quei numeri. Rischiamo di
chiedere ai lavoratori di fare dei sacrifici e tutti hanno detto
che erano disposti a fare la loro parte, ma sacrifici inutili,
perché, se non c'è prospettiva, non c'è un minimo di
prospettiva...sono sacrifici che annualmente chiederemo ai
lavoratori, senza nessun tipo di prospettiva, nessun tipo di
futuro.
Abbiamo sentito in audizione quella che era un po' la posizione,
quella che era l'idea che aveva l'Amministratore unico dei propri
dipendenti ed è una cosa mortificante. Ha parlato di privilegiati,
ha parlato di lavoratori che percepiscono salari più alti dei
dipendenti, parlava di mandare a casa gente con il sorriso sulle
labbra. Quando gli si contestavano dei dati, diceva: "no, non è
possibile, no, ma figurarsi!", ma poi parlava di milioni da
tagliare come fossero noccioline! Abbiamo letto i piani, i bilanci
dei vari anni, non si è parlato, non si è messo nessuna risorsa per
un minimo di formazione, per cercare di incentivare e dare un
futuro a questa casa da gioco. Quando gli si diceva: "ma, scusi,
qual è la visione che si ha del futuro?", lui ci diceva: "no, ma io
ho fatto anche ben altro, ho fatto anche il direttore dei lavori e
non mi toccava, non era neanche un mio compito, erano degli
obiettivi che avevano messo per arrivare al salario di
produttività". Ebbene, noi siamo riusciti con questi 60 milioni a
creare forse un cast di un film, ecco, perché adesso stiamo
guardando giornalmente quello che succede con
The Avengers
2
, quando vediamo che stanno ricostruendo con il cartongesso
delle scene di un film, purtroppo, qua non è un film, qua è la
pelle dei lavoratori! Ci abbiamo "smenato" 60 milioni per cosa? Per
qualcosa che non ha in questo momento nessun futuro, nessuna
possibilità di andare avanti con questa gestione.
Quello che veramente è inaccettabile, e concludo, è quello che
ha detto lei, Assessore Baccega, quando si è permesso di
strumentalizzare la presenza di lavoratori, di dipendenti, di
lavoratori che sono qua ad assistere al Consiglio, dicendo che era
un frutto di un clima teso che si sta vivendo in Consiglio. Se
questa maggioranza vuole affondare, è libera di farlo, ma non può
affondare e far affondare una risorsa così importante come il
casinò, ma meno che meno può affondare tirandosi dietro i
dipendenti che liberamente hanno scelto di manifestare il loro
dissenso verso un'amministrazione che non ha futuro,
un'amministrazione che è veramente penosa. Il futuro della Valle
d'Aosta allora nasce da queste prese di posizioni, da queste prese
di coscienza, dalla volontà di metterci la faccia, mettere la
faccia perché questo sistema è un sistema che non ha futuro, ma voi
lo sapete questo, voi lo sapete, l'ha detto molto bene il collega
Bertschy quando vi ha parlato di quella che è una visione politica
del momento e voi dietro questa maschera, dietro queste proposte
che state continuando a...dietro cui vi state continuando a
mascherare, voi state manifestando tutta la vostra fragilità dal
punto di vista politico. Questa è l'ultima opportunità che diamo,
dopodiché - e lo dico pubblicamente - io penso che l'unica cosa sia
andare tutti a casa! Elezioni anticipate, perché non vi meritano,
non ci meritano.
Président
- Il y a d'autres requêtes d'intervention? La
parole à l'Assesseur Viérin Marco.
Viérin M. (SA) -
Grazie Presidente.
Non cercherò di utilizzare tutto il tempo, perché tanto ho
capito che qui, a prescindere da che cosa si dice, dalle parole...o
negli interventi, vogliamo cercare di un dare un contributo,
vogliamo cercare di farci autocritica, vogliamo cercare di mettere
al primo posto la pelle dei lavoratori, alla fine chi ci ha
ascoltato, che non è dipendente dal casinò o non fa attività di
aula, credo che, guardando lo schermo, visto la politica del
politichese. Sono i vostri interventi che lo dimostrano, perché
quando...a dir la verità, abbiamo cercato di fare un'autocritica e
ringrazio anche il collega Laurent che l'ha detto: "c'eravamo, ma
ci siamo...non ci siamo più e quindi guardate in questi ultimi
mesi...", ci può stare e quant'altro, no? Ecco, però quando si
dice: "il rimedio di Stella Alpina è come capra e cavoli", si dice
di tutto, non si guarda neanche ad un'azione anche amministrativa
che abbiamo fatto con i colleghi di maggioranza, con l'Union
Valdôtaine. Come quando il collega Bertschy dice: "sul piano delle
idee non è più il tempo di ragionare", probabilmente è proprio il
tempo e il momento di ragionare e, se non si ragiona in questo
momento sulla situazione che c'è, dove anche qui nessuno di voi ha
parlato della situazione generale, perché non fa comodo parlare
della situazione generale europea, dei casinò privati, non privati,
pubblici e...
(interruzione di alcuni Consiglieri, fuori microfono)
...è inutile, provateci, provate a portare dei nomi che vi
possano dare garanzie, anziché fare esclamazioni, bisogna provare,
perché a persone che ho detto: "dateci una lista di 10 nomi", tutti
nomi che hanno già fallito ovunque, in tutti i casinò del mondo, e
allora cosa mi dite? Questo è un discorso per ragionare sulla
situazione che c'è, perché altrimenti ci vedremo tra due anni ad
avere momenti ancora più tristi. Allora io dico solo che abbiamo
cercato di portare il nostro contributo su questo discorso, perché
nella nostra proposta abbiamo detto in maniera molto chiara anche
il fatto che i sacrifici devono partire dall'alto e a caduta e non
come è stato iniziato il discorso coi sindacati e coi dipendenti,
tanto per essere chiari. Dopodiché ancora a dimostrazione che si è
fatta solo politica e poca sostanza in questa discussione di
oggi...qualcuno ha detto: "non riesco a capire che cosa hanno detto
il collega La Torre"...e il sottoscritto, probabilmente lo abbiamo
detto in maniera non sufficientemente chiara, non lo so, ma, se uno
va a riascoltare gli interventi, capisce perfettamente che noi
abbiamo lanciato dei messaggi che non sono molto distanti da quello
che dice l'opposizione in questo momento, ma anche però con, se
vogliamo, un distinguo, un percorso un po' diverso, proprio per far
capire che siamo in una situazione generale delicata sulle case da
gioco.
Scusate poi, passatemi il termine, perché, visto che facciamo
solo politica e ho visto che qui si è fatto solo politica oggi, non
si è guardato ad altre cose, perché, come dico, niente si è detto
sulla situazione generale, niente su cosa fare in maniera chiara se
non dire: "tutti a casa, la dirigenza", e poi cosa facciamo? No?
Ebbene, poi quando qualcuno dice: "è un problema solo e proprio dei
democristiani", io forse a qualcuno gli direi di andare a studiare.
La provocazione la faccio anch'io, collega La Torre, perché, se uno
ha passione, sa da dove viene e sa cosa ha fatto, è chiaro che ha
un cuore, chi invece strumentalizza per anche far girare i
"marroni", li fa girare, ma con tranquillità li facciamo
girare...uno dovrebbe guardarsi allo specchio e guardare se era
meglio quando c'erano i democristiani, per la casa da gioco, come
per altre cose, rispetto a quello che è venuto dopo! Diciamo che mi
arresto su quest'esclamazione.
Il problema è, caro Chatrian, che o parliamo delle cose che sono
contingenti al momento, o parliamo delle cose per cui abbiamo
passione nel cercare di affrontarle, o parliamo di eventuali cose
concrete rispetto alla situazione generale che non possiamo
nasconderci...e arriviamo al problema del rischio più grande, che
vi ho detto sia all'inizio e che ribadisco adesso: arriviamo dove
con questa casa da gioco e quale rischio corriamo? Un rischio ben
peggiore di quello che abbiamo oggi e allora facciamo una
riflessione su tutte le cose che si potevano far meglio, sulle cose
che possiamo fare, una parte della dirigenza...facciamole, ma oggi
abbiamo fatto solo un ragionamento di contrapposizione politica e
il risultato che ognuno voleva avere era di avere un risultato di
mantenere il suo consenso politico questo mi dispiace.
Presidente -
Ha chiesto la parola la collega Fontana.
Fontana (PD-SIN.VDA) -
Grazie Presidente.
Non volevo intervenire perché i miei due colleghi sono stati
esaustivi, ma dopo aver sentito l'Assessore Marco Viérin, non posso
non fare una riflessione. Ha parlato di collaborazione, la
collaborazione su questa situazione...la maggioranza doveva avere
la capacità di riunire i Capigruppo, valutare la nostra
risoluzione, vedere insieme di trovare una soluzione. Cosa avete
fatto? Vi siete fatti una risoluzione per i fatti vostri, dicendo:
"siamo maggioranza e comandiamo noi". Questa è la collaborazione,
secondo lei, Marco Viérin? Io non credo che sia una soluzione, qui
non si guarda la questione politica, si deve vedere il bene della
Valle d'Aosta e dei lavoratori, allora lei questo doveva fare,
siete ancora in tempo, chiedete una sospensione, vediamo se si
trova una soluzione, qui vediamo la vostra disponibilità, se non è
così, prendetevi le vostre responsabilità!
Si dà atto che dalle ore 21,59 assume la presidenza il
Vicepresidente Lanièce.
Lanièce (Presidente) -
Non ho nessun altro iscritto.
Qualche altro collega che intende prendere la parola? Non ci sono
altre richieste...la parola al Presidente Rollandin, ne ha la
facoltà.
Rollandin (UV) -
Grazie Presidente.
Le forze sindacali e le delegazioni di reparto avevano chiesto
un incontro per esaminare la problematica relativa ad una
impasse
in cui ci si è trovati nel merito di una trattativa
abbastanza complessa. La trattativa è iniziata nel luglio dell'anno
scorso e doveva in un primo tempo affrontare la tematica di quelli
che avevano l'età per andare in pensione, che con l'accordo
sindacale potevano in qualche modo dare spazio, eventualmente, in
un secondo tempo, ad altre persone che potevano essere inserite
nella casa da gioco. Questo calcolo all'inizio era stato fatto di
un certo numero di persone, 120 persone; nella sostanza poi,
nell'esaminare le situazioni individuali, si è visto che nel
triennio il numero è molto più ridotto. Se erano 120, il risparmio
conseguente a quest'operazione portava ad una ricaduta importante
che era sui 10 milioni di euro, cosa che non si è verificata,
tant'è che adesso parliamo di qualche decina di persone, che
possono avere questo tipo di accordo e che è già oggetto di un
accordo specifico sindacale.
Parto da questo punto per arrivare alla discussione che è stata
fatta sulla casa da gioco, casa da gioco che ha vissuto, come è
stato qui ben ricordato da tutti, periodi altalenanti e difficili
già nel tempo. Dal 2008 in avanti...noi abbiamo avuto nel primo
semestre 2008 un periodo molto difficile, che aveva portato a due
ricapitalizzazioni in sei mesi, per cui si è cercato di trovare una
soluzione che era stata individuata in questo percorso. Ora, questo
percorso ha portato nei tre anni ad un aumento dei risultati, fino
a che si è messo in atto quel piano di ristrutturazione che
qualcuno ha ricordato e che, caso unico, voglio ricordarlo ancora
una volta, è stato comunque fatto nei tempi previsti, perché dico
questo? Perché si sono create le premesse per avere quella
posizione come casa da gioco, che potesse guardare al futuro con
una certa fiducia, malgrado le difficoltà di tutti i casinò, e non
ricordo, è già stato detto tutti i casinò...questo fa dire che se
ci fossero delle formule così facilmente applicabili, non credo che
saremmo così stupidi da non guardare cosa succede... A livello
nazionale come internazionale i risultati sono quelli che
conosciamo, in tutti i casinò c'è stata una riduzione del costo del
personale, che è una delle componenti della riorganizzazione. Ora,
sotto quest'aspetto, io credo sia giusto fare una valutazione, che
è stata oggetto di riflessione da parte di molti colleghi, che non
è sicuramente sufficiente per dare il rilancio. Questo è necessario
tenendo conto di una contingenza che si è creata, tenendo conto di
una situazione che non sto a ricordare, molti lo hanno già detto, e
il mercato, tutto il resto sono cose che conosciamo.
Quello che oggi ci interessa è vedere come poter rilanciare la
casa da gioco senza penalizzare i lavoratori e senza soprattutto
penalizzare una strutturazione che deve essere in qualche modo
rivista, per certi aspetti. Qualcuno mi ha già credo anticipato
dicendo giustamente che uno dei punti per rilanciare la casa da
gioco è il discorso di dare in qualche modo nuova linfa, dare la
possibilità di avere giocatori nuovi. Da dove possono arrivare
giocatori nuovi? Non è che portando via qualche giocatore al Casinò
di Sanremo o al Casinò di Campione o a quello di Venezia risolviamo
i nostri problemi, l'hanno provato altri e hanno visto che questo
non succede. I giocatori veri, quelli di una volta, non hanno più
questa disponibilità e lo sappiamo, dappertutto, lo sanno anche i
lavoratori del casinò, che seguono quest'indirizzo. Quindi si è
cercato di andare con una clientela diversa, che è quella
dell'oriente, che a breve potrà dare una verifica se questa è stata
una situazione valida, in quanto da questi primi arrivi si capirà
se effettivamente siamo in grado di risolvere questa problematica
del gioco, al di là della ristrutturazione che era un'emergenza e
che rischiava di portare a dei tristi risultati. Allora da questo
credo che la soluzione non sia oggi quella di "bene, mandiamo a
casa qualcuno e abbiamo risolto il problema". Io credo sia corretto
andare ad individuare sicuramente delle difficoltà che ci sono,
vedere come tradurle in fatti, in dati positivi, e la cosa è
possibile. Nell'audizione che è stata fatta, nell'incontro con i
sindacati questo è emerso, è evidente che c'è una carenza di
fiducia, questo l'hanno detto anche a noi, questo è palese. La
carenza di fiducia è legata anche a dei risultati che oggi sono
sicuramente difficili, ma perché il momento che si è vissuto della
chiusura per i lavori da una parte, per quelle che sono state le
difficoltà...hanno sicuramente dato delle difficoltà. Voglio
ricordare che adesso che sono finiti questi lavori, in questi pochi
mesi il trend comunque è cambiato...
(
brusìo in aula
)
...questo è innegabile, sono i dati che parlano, mi dispiace che
si voglia strumentalizzare, almeno i dati credo che sono oggettivi
e questo è un dato di fatto. Allora, sicuramente non è sufficiente,
non è quello che noi vogliamo, però questa è la dimostrazione che
si può fare molto e si può fare anche con delle giuste riflessioni
su quello che è stato ad oggi fatto. Tutto il resto poi, io credo
che ci siano alcune precisazioni che devo anche ad alcuni colleghi,
perché qui si è parlato all'inizio di quote di mercato, benissimo,
andiamo a vedere quali sono le quote di mercato fra i casinò e poi
credo che facciamo una riflessione su quello che è stato fatto, la
differenza con quello che succede oggi rispetto a quello che era
successo negli anni precedenti.
Anche, lo dico per correttezza...qui si è parlato come di un
evento della posizione di un dipendente a Roma, il dipendente a
Roma è un distaccato, non è più dipendente della Casino, è legato
alla Federgiochi ed è pagato dai quattro casinò, però non è un
dipendente...no, per correttezza, lo dico per correttezza dei
fatti, io non entro nel merito su quello che si fa. Su altre
situazioni credo sia corretto individuare dei percorsi su cui si
può arrivare, i percorsi vanno nella logica di attivare all'interno
quelle figure che sicuramente possano in qualche modo collegarsi
con una ritrovata voglia di lavorare con un certo spirito, che
sicuramente in questi ultimi tempi è venuto a mancare. Questo non
credo che sia collegabile o collegato anche con l'ultimo episodio
che sicuramente non ha fatto piacere: il fatto che ci sia stata una
contestazione per quattro persone che hanno espresso delle
valutazioni su
Facebook
...
(interruzione di un Consigliere, fuori microfono)
...ma la contestazione è stata fatta a quattro persone...
(nuova interruzione di un Consigliere, fuori
microfono)
...la contestazione, da quello che io so, ad oggi è stata fatta
a quattro e questa mattina c'è stata un riunione con le forze
sindacali, che hanno chiuso, per quanto riguarda le persone
interessate, il verbale di incontro. La Casino de la Vallée e le
organizzazioni sindacali si sono incontrate per esaminare la
contestazione e le sospensioni che la società ha opposto nei giorni
scorsi a quattro lavoratori, dalle stesse organizzazioni
rappresentanti, per il venir meno di taluni importanti obblighi
contrattuali. Sono state da tutte le parti evidenziate le gravi ed
inopportune dichiarazioni dei dipendenti, al tempo stesso è stata
valutata l'opportunità di non alimentar ulteriormente il clima teso
e difficile caratterizzato dalle trattative in corso. A tal fine,
la società, su richiesta delle organizzazioni sindacali, si è
impegnata a non dare corso ai procedimenti disciplinari in atto.
Questa è la soluzione che è stata trovata con le forze
sindacali.
Ora, credo che su queste tematiche sia giusto anche mettere un
punto chiaro su che cosa si deve registrare, nell'ambito di quello
che è sicuramente un fatto a cui non...personalmente e anche da
parte di tutta la maggioranza registriamo che questo è un
dispiacere, però credo che non sia in questa direzione che si deve
andare, non è in questa direzione, quindi credo che sia un evento,
un elemento che non debba ripetersi. Credo che questo...le do copia
del...
(interruzione di alcuni Consiglieri, fuori microfono)
...gli obiettivi che si sono evidenziati credo che stiano a dire
dell'interesse della Regione a mantenere tutta l'attenzione verso
la casa da gioco, compreso il futuro dei lavoratori. Ora, mi
dispiace che ogni tanto si venga, non tanto velatamente, a
risuggerire il discorso della privatizzazione, ora noi non abbiamo
mai parlato, lo dico in modo che non ci siano dubbi sulle
intenzioni...non si è mai parlato di privatizzazione, come non si è
mai detto che si è sull'orlo della chiusura del casinò, si è detto
che si è in una situazione, dico, per quanto riguarda il rapporto
con i sindacati, si è detto che si è in una situazione difficile e
soprattutto collegato al problema della volontà di vedere un
rilancio e di ritrovare fiducia, che oggi è mancata, questo è il
punto dolente.
Ora, noi crediamo che l'impegno che dobbiamo mettere in questa
direzione, senza ripetermi su tutta una serie di appunti che
condivido...oggi o si riprende un dialogo forte sulla gestione del
patrimonio che abbiamo, che è non patrimonio del Consiglio, è
patrimonio della Regione, che è una cosa diversa. Il patrimonio non
è nostro, è della Regione, dell'Amministrazione regionale, non è
dei Consiglieri, noi amministriamo, con tutti i difetti che
abbiamo, ognuno con le proprie responsabilità, perché noi, come
Governo, abbiamo responsabilità maggiori ed è giusto che lo
diciamo. Chi ci stuzzica giustamente per cercare di trovare delle
soluzioni ha anche lui le sue responsabilità e come tale le vuole
esercitare. Noi però su questo vogliamo dire che se si pensa che in
linea di massima basti cambiare il tassello, spostare uno, mettere
al posto di uno tre, credendo che questo dall'oggi al domani
cambia, si sbaglia indirizzo, l'abbiamo già anche detto...
(nuova interruzione di alcuni Consiglieri, fuori
microfono)
...e su questo...non è il tema della discussione, non è
credo...
Presidente
- Per cortesia!
Rollandin (UV)
- ...no, ma non è quello che...non è un
problema. La discussione di oggi credo sia stata importante sotto
il profilo dell'accentuare l'attenzione nei confronti di un
passaggio che è indispensabile, che deve portare ad un accordo tra
le parti, un accordo che veda responsabilmente un contratto, che
deve rimanere, un atteggiamento proficuo nei confronti di una
trattativa difficile, ma che si deve chiudere con un accordo che
vada nella logica che ho appena auspicato, altrimenti possiamo
cambiare anche tutti i manager, ma non è certo cambiando solo i
manager che risolviamo questo problema: questa è l'unica cosa
certa. Allora, tanto vale credere che, con un sano e proficuo
lavoro di ripresa, in un momento in cui ci sono oggi le forze, si
possano trovare dei risultati importanti, tenendo conto di quello
che è stato fatto e di quello che si può fare insieme. Grazie.
Si dà atto che dalle ore 22,09 riassume la presidenza il
Presidente Emily Rini.
Rini (Presidente) -
Ci sono richieste di intervento?
Possiamo passare alla votazione, colleghi, della risoluzione? Ha
chiesto la parola il collega Cognetta.
Cognetta (M5S) -
Grazie Presidente.
A nome dei gruppi di opposizione, anche se non è nostra
abitudine, tra l'altro, non è nel nostro DNA chiedere il voto
segreto, però per questa votazione chiediamo, a nome di tutti, il
voto segreto, solo per ricordare che il 21 febbraio di quest'anno
durante il Consiglio straordinario c'era l'assenza del mio collega,
no? e poi qualcuno ha mandato in giro la questione che avevamo
salvato Frigerio, non so se ve lo ricordate. Adesso quindi diamo un
invito che sia chiaro: noi ci siamo, basta un voto, vediamo se
adesso c'è veramente chi voleva mandare a casa Frigerio e chi
invece se lo vuole tenere, chiaro?
(brusìo in aula)
Presidente -
Colleghi, vi invito veramente all'ordine. È
quindi stato richiesto il voto segreto, passiamo alla votazione
sulla risoluzione presentata dalle forze di minoranza. Prego, la
votazione è aperta...
(interruzione di un Consigliere, fuori microfono)
...della minoranza, esatto, quella originale da cui poi è stato
depositato l'altro testo. Tutti hanno votato? Perfetto, possiamo
chiudere la votazione. La votazione è chiusa.
Presenti: 33
Votanti: 33
Favorevoli: 17
Contrari: 16
Il Consiglio approva.
Colleghi, manteniamo, per cortesia, un po' di rispetto per
l'aula, lo chiedo anche a chi è nelle tribune, per cortesia...
(brusìo in aula
)
...per cortesia! Colleghi, non abbiamo detto niente durante la
seduta, dalle tribune non si può...per cortesia, un po' di
rispetto, per cortesia!
Dobbiamo procedere all'iscrizione della risoluzione, prima la
parola al collega Viérin Laurent, prego.
Viérin L. (UVP) -
Intanto per esprimere soddisfazione per
questa votazione, una maggioranza che evidentemente è al capolinea
e per farle una richiesta, Signor Presidente...la maggioranza che
probabilmente è stata smentita dalla vostra necessità o tentativo
di difendere l'indifendibile, cari colleghi. Allora, Presidente
Rini, visti gli impegni che già sono stati votati in quest'aula,
vedasi la restituzione del premio dell'Amministratore unico
Frigerio, che poi della nostra risoluzione se n'è fatto un baffo,
chiediamo a lei di farsi garante...anche il Presidente della
Regione di darci indicazioni su che cosa ha intenzione di fare in
questo momento il Governo regionale, perché il Presidente ci ha
ricordato che è il Governo l'azionista e noi vorremmo, anzi
vogliamo, pretendiamo che ciò che è stato votato oggi, dopo ore di
dibattito, da quest'Assemblea sia immediatamente eseguito,
immediatamente e non che si prenda di nuovo tempo dicendo: "ma,
bisogna vedere, l'applicazione, non l'applicazione". Oggi il
Consiglio si è espresso, la maggioranza è stata battuta, questa
maggioranza che è al capolinea deve, almeno come ultimo atto,
nell'attesa di discutere la risoluzione definitiva, almeno prendere
un impegno davanti a questo Consiglio, che non sarà azionista, come
dice lei, ma oggi le ha dato un mandato ben preciso, Presidente, a
lei e al suo Governo: di mandare a casa questa dirigenza. Noi
vogliamo che sin da stasera il Consiglio regionale trasmetta,
attraverso il Governo, attraverso quello che volete, le direttive
alla casa da gioco affinché questa dirigenza vada effettivamente a
casa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK