Consiglio Regionale della Valle d'Aosta - Oggetto del Consiglio n. 3088 del 21 dicembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CAVE, MINIERE E TORBIERE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3088 del 21 dicembre 2023 - Resoconto
OGGETTO N. 3088/XVI - Interpellanza: "Risoluzione delle
problematiche relative alla gestione del sito minerario di Servette
nel Comune di Saint-Marcel".
Bertin (Presidente) -
Punto 38: per l'illustrazione, la
parola al consigliere Brunod.
Brunod (RV) -
Grazie Presidente. Il 27 novembre 2023 è
stata approvata la delibera di Giunta regionale 1403, avente il
seguente oggetto: "concessione di un contributo per l'anno 2023 ai
comuni di Cogne, Brusson e Saint-Marcel per la gestione delle
attività educative, ricreative, sportive e artistico-culturali dei
siti minerari inseriti nel parco minerario ai sensi delle leggi
regionali 5/2008 e 12/2008".
Richiamati i contenuti delle premesse della delibera di Giunta
1403, viste le leggi regionali 5/2008 e 12/2008, richiamate le
deliberazioni della Giunta regionale di approvazione e rilascio
della concessione per la gestione e valorizzazione dei siti
minerari dismessi, in particolare la delibera numero 388 del 2013,
avente per oggetto l'approvazione, ai sensi della legge 12/2008,
dell'inserimento dei siti minerari dismessi di Brusson e
Saint-Marcel nel parco minerario e rilascio, al Comune di
Saint-Marcel, per un periodo pari a anni 30, della concessione per
la gestione e valorizzazione dei siti minerari dismessi in località
Servette, e con la quale erano stati, tra l'altro, approvati i
progetti di recupero e valorizzazione dei siti minerari dismessi di
Chamousira nel Comune di Brusson e di Servette nel Comune di
Saint-Marcel, all'interno della tipologia di intervento di cui
all'articolo 4, comma 1, della legge 12/2008.
Richiamato l'articolo 1 della legge 12/2008 che recita, "tenuto
conto della rilevanza storico e socioculturale dell'attività
mineraria svolta sul territorio regionale e della pericolosità
dello stato di abbandono in cui si trovano i siti minerari
dismessi, la Regione promuove e sostiene le attività educative,
ricreative, sportive e artistico-culturali compatibili con i valori
da tutelare".
Abbiamo appreso dalla delibera di Giunta sopracitata che nella
parte del deliberato vi sono le seguenti informazioni: di approvare
la concessione in contributo per l'anno 2023 ai Comuni di Cogne,
Brusson e Saint-Marcel per la gestione delle attività educative,
ricreative, sportive e artistico-culturali dei siti minerari
inseriti nel parco minerario previsti ai sensi delle leggi 5/2008 e
12/2008; di stabilire che, nelle more della definizione dei criteri
e delle modalità previste dall'articolo 1, la Regione intende
comunque dare avvio alle attività di promozione previste dalla
legge; di prenotare la somma complessiva di 30.000 euro per l'anno
2023; di stabilire che la somma prenotata verrà distribuita ai
Comuni di Cogne, Brusson e Saint-Marcel in modo proporzionato sulla
base dell'afflusso annuale dei visitatori presso i tre siti
inseriti nel parco minerario, riportato in apposita relazione.
Tenuto conto che, in data 29 maggio 2023, abbiamo appreso su
"aostasera.it" le seguenti notizie: "le miniere di Saint-Marcel si
preparano alla chiusura, dal prossimo sabato 1° luglio il sito
minerario di Servette a Saint-Marcel non sarà più visitabile, la
chiusura è la diretta conseguenza della decisione da parte del team
di Mine Experience di rescindere anticipatamente il proprio
contratto di gestione con scadenza al 2030, dopo dieci anni alla
guida delle miniere di pirite del paese, i costi dell'attività
hanno finito con rilevarsi insostenibili visto il drastico calo di
visitatori negli ultimi anni, scesi dai circa 2.000 annui del 2015
ai 400 annui dell'ultimo periodo".
Oltre al netto calo di visitatori degli ultimi anni, si apprende
sempre dal medesimo articolo che ci sono anche altre diverse
criticità o limitazioni che hanno purtroppo contribuito a prendere
tale decisione da parte dei gestori; evidenziamo che spiace
sicuramente molto aver appreso tale notizia, in quanto rimarrebbe
così chiuso uno dei luoghi più belli della Valle d'Aosta, oltre che
tra i migliori dell'arco alpino, un sito molto ricco in termini di
storia, paesaggio e geologia.
Si interpella l'Assessore competente per conoscere se, ad oggi,
tenendo conto anche dei contenuti della delibera di Giunta numero
1403, siano stati risolti i vari problemi evidenziati nelle
premesse relativi alla gestione del sito minerario di Servette nel
comune di Saint-Marcel e come si intende procedere in vista
dell'apertura del sito per la stagione 2024. Grazie.
Sapinet (UV) -
Grazie Presidente, grazie collega Brunod,
grazie veramente di cuore per aver portato questa tematica
all'oggetto del Consiglio, in modo da poter già fare qualche
anticipazione e dare qualche informazione che ritengo preziosa.
Due premesse, rischiando di ripetere magari in parte quello che
ha detto lei: con la delibera 388 dell'8 marzo, è stata rilasciata
al Comune una concessione del sito per la sua valorizzazione e la
sua gestione per un periodo di anni 30; una concessione che poi il
Comune aveva dato in gestione il sito al team Mine Experience fino
al 2030, al fine di organizzare visite guidate ed eventi. Il team
gestore ha valutato, come ha ben detto, in seguito a delle
problematiche legate allo scarso afflusso, in parte condizionate
dagli effetti anche della crisi pandemica che ha inciso sulla
mancata ripresa successiva alla fine della pandemia, quindi è
mancata un po' la ripresa del flusso dei visitatori, tutta una
serie di problemi, troncando in piena stagione l'organizzazione
delle visite al sito minerario e lasciando pertanto in difficoltà
l'Amministrazione comunale.
I competenti uffici hanno conseguentemente attivato un confronto
fin da subito con l'Amministrazione comunale, invitandola a trovare
nuove soluzioni e nuove strategie per la futura gestione del sito;
la struttura regionale si è attivata, anche per prevenire il
ripetersi di tale situazione, proprio con la delibera 1403 del
2023, che rappresenta la prima azione di sostegno economico
nell'ambito del parco minerario verso gli enti locali, gestori dei
siti.
Venendo alla risposta del quesito, come detto, le gestioni dei
siti minerari sono in capo all'Amministrazione comunale, pertanto
l'Amministrazione regionale porta avanti un'azione di supporto e
anche di regia; a tal proposito, dopo la chiusura l'Amministrazione
comunale, dimostrando comunque dinamismo e operatività, si è
prontamente attivata con tutta una serie di azioni: individuazione
di un nuovo soggetto gestore, quindi una predisposizione di una
gara d'appalto, organizzando un apposito corso di formazione per il
personale.
La gestione del sito, che si può sostanziare nella manutenzione
degli impianti elettrici all'interno delle gallerie nel corso della
prossima primavera, poi, ha attivato un corso mirato alla
formazione dei nuovi gestori del sito ai fini della riapertura nel
corso del 2024, mediante un iniziale affido diretto e
successivamente con una gara d'appalto per un incarico a lungo
termine.
Collaborazione con gli "Amici delle miniere", che è un gruppo di
volontari che aveva fatto dei corsi di formazione e che è operativo
dal 2015, per un supporto ai nuovi gestori in tutta l'attività,
anche compresa quella di pulizia, di manutenzione, di assistenza
alle visite e organizzazione degli eventi.
L'avvio poi di un progetto di ridestinazione d'uso dei
fabbricati di Servette, da utilizzare come punto tappa e poi lo
sviluppo di un progetto per l'implementazione della potenza
energetica dei fabbricati di Servette, nonché all'interno delle
gallerie con copertura del segnale Wi-Fi nel sito minerario; poi la
progettazione della caratterizzazione del Comune di Saint-Marcel
come paese di miniera, con allestimenti a tema minerario sulle
rotonde che conducono al paese e tutta una serie anche di attività
e di campagne pubblicitarie. Un approccio, come dicevo, dinamico e
operativo da parte del Comune, che stiamo e che assolutamente
supporteremo.
Come detto, l'Amministrazione regionale intende, dal canto suo,
rafforzare questa che è l'azione di promozione e sostegno a
supporto dei siti minerari, ai sensi delle leggi regionali 5 del
2008 e 12 sempre del 2008, fornendo inoltre un supporto mediante
incentivi economici agli Enti locali e a queste iniziative.
Nel bilancio che abbiamo approvato la settimana scorsa, a
dimostrazione di questa volontà, sono state stanziate risorse pari
a 100 mila euro nel triennio, quindi da definire poi in seguito
quello che sarà il metodo di suddivisione. Colgo l'occasione per
ricordare che l'azione di sostegno all'iniziativa del parco
minerario valdostano si è sviluppata in continuità nel tempo, e
prendo ad esempio la recente apertura del comprensorio minerario di
Ollomont e Valpelline, finanziato nell'ambito del progetto MIMonVE,
finanziato con Fondi europei; quella è stata anche un'occasione per
ribadire quanto espresso oggi in occasione di quest'iniziativa:
l'impegno economico, ma soprattutto l'importanza del ruolo della
Regione per la necessità di fare rete e la necessità di
supportare.
A questo proposito, con i Sindaci coinvolti ci ritroveremo dopo
le Feste proprio per dare atto ancora di più a quello che sono le
nostre intenzioni. Grazie.
Presidente
- Per la replica, il consigliere Brunod.
Brunod (RV) -
Grazie, Presidente. Diciamo che ci ha
fornito parecchi dati, molti dei quali li avevamo già ritrovati
all'interno di questo articolo datato fine maggio, dove venivano
elencate benissimo tante criticità, oltre a quelle che poi hanno
fatto portare a termine la gestione da parte di questa associazione
delle famose miniere di Saint-Marcel.
Sicuramente, un aspetto che può essere parzialmente positivo è
il discorso del sostegno attraverso il contributo che è stato dato
attraverso le leggi dedicate al settore minerario; però, come lei
ha detto e come è scritto ovviamente nella delibera, questo
contributo di 30.000 euro sarà la somma prenotata e verrà
distribuita ai Comuni di Cogne, Brusson e Saint-Marcel in modo
proporzionato sulla base dell'afflusso annuale dei visitatori
presso i tre siti.
Come abbiamo detto nelle premesse, purtroppo uno proprio dei
motivi è stato il drastico calo dei frequentatori che è passato
nell'ultimo anno a 400 e per fare un paragone, gli stessi gestori
del sito di Brusson nell'articolo dicono che si parla di 2.500
presenze all'interno dell'anno nel sito della Val d'Ayas;
sicuramente la parte che andrà destinata al comune di Saint-Marcel
sarà una parte che da una parte va bene, ma non crediamo che sia
poi sufficiente per superare tutte le diverse criticità.
Come è stato evidenziato da lei, anche noi valorizziamo tutte le
attività che l'Amministrazione comunale sta cercando di portare
avanti; ovviamente non sono iniziative così semplici, anche perché
una delle criticità che è stata esposta è che questo sito minerario
si trova a una distanza significativa rispetto a quello che è il
fondo valle, ma, soprattutto, dal punto dove tutti i potenziali
fruitori devono lasciare l'auto ci va una mezz'oretta a piedi per
raggiungere il sito, questo è un altro dei problemi.
Un'altra cosa che noi sollecitiamo, ed è stato rimarcato bene
all'interno dell'articolo, è che quando si portano avanti questi
progetti, anche attraverso i Fondi europei
-
che sono
indispensabili, altrimenti non si riuscirebbero a ottenere queste
importanti iniziative e opere di valorizzazione dei nostri numerosi
siti minerari
-
, ci andrebbe poi un'azione di continuità e
ancora più coordinata negli anni a seguire, per non fare un grande
progetto nell'immediato e poi che non vi siano delle azioni di
continuità per cercare di recuperare o comunque di migliorare
quelle criticità che vengono presentate dai gestori o comunque
dalle Amministrazioni comunali.
Noi ci auguriamo che al più presto il Comune, in sinergia con la
Regione, cerchi i modi migliori per dare di nuovo lo slancio che si
merita questo sito, per il bene della Valle d'Aosta, per il bene
turistico della nostra Regione, che ha tutte le qualità e
potenzialità. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK