Consiglio Regionale della Valle d'Aosta - Oggetto del Consiglio n. 192 del 18 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 192 del 18 ottobre 2018 - Resoconto
OGGETTO N. 192/XV - Approvazione di mozione: "Impegno per
ottenere la revisione delle concessioni autostradali stipulate con
le società RAV e SAV".
Fosson (Presidente) -
Punto n. 29 dell'ordine del giorno.
La parola al Consigliere Bertschy per l'illustrazione.
Bertschy (UVP) -
Non ruberò molto tempo, anche perché
penso sia un tema che tutti i gruppi hanno avuto modo di
approfondire e conoscono. Credo che tutti i gruppi, nonché noi
eletti, sappiamo bene quanto questa situazione incide sul costo dei
nostri trasporti, sulla qualità della vita dei valdostani e, in
generale, sulla nostra economia e sul nostro sviluppo.
L'intenzione che ci ha motivato a presentare pubblicamente una
nostra idea, un nostro studio, che sarà speriamo uno dei tanti che
favorirà un dibattito e un confronto su questo argomento, è quella
che ci porta a dire che, a distanza di numerosi dibattiti che
abbiamo già fatto, sono successe purtroppo cose tragiche, come
quella di qualche tempo fa a Genova, che hanno messo in condizioni
il Governo, le società concessionarie e tutti coloro che svolgono
attività politica di affrontare il tema delle concessioni e tutto
quello che poi ne ricade sui territori. Noi riteniamo che il
problema dei costi dei pedaggi e l'influenza che questi hanno oggi
sulla nostra comunità non siano un tema dell'UVP e non siano
patrimonio di un movimento piuttosto che di un altro, ma sia un
argomento da affrontare con una forza corale, con un'azione se
possibile collegiale, trasversale; non abbiamo la soluzione in
tasca, ne abbiamo proposta una. Sicuramente l'obiettivo comune è
quello di ridurre questi pedaggi e mettere in condizioni i
valdostani in primo luogo, ma coloro che frequentano la nostra
regione di poter utilizzare una delle due vie di percorrenza
sull'asse centrale della nostra regione: una è la statale, l'altra
è quest'autostrada. Per alcuni tratti abbiamo la strada che
fiancheggia l'autostrada, però le due vie importanti sono la
statale e l'autostrada e quest'ultima oggi vede vincolato il suo
utilizzo dai costi che presenta percorrerla anche per pochi
chilometri.
Siamo quindi a presentare questa idea, l'abbiamo presentata e
data a tutti i gruppi, presentata a Confindustria, alla Camera di
commercio, all'Associazione albergatori. Ripeto: non è che una
formula che dà importanza ad uno studio che abbiamo realizzato,
credo che non sia tanto della formula che ci siamo innamorati, ma
quello che è interessante è capire se in Valle d'Aosta possiamo
introdurre l'abbonamento, la
vignette
, il
passepartout
, come lo vogliamo chiamare, però un qualche
cosa che ci permetta di utilizzare la nostra autostrada nei momenti
di bisogno e per ridurre il traffico che oggi c'è sulla statale a
un prezzo che non deve essere conveniente, deve essere un prezzo
uguale a quello che c'è per tante altre tratte autostradali in
Italia. L'idea di portare questa mozione e di creare un dibattito
nell'aula è quella di cercare un consenso attraverso l'obiettivo da
raggiungere piuttosto che lo strumento che mettiamo a disposizione
e la nostra idea è quella che si possa raggiungere quest'obiettivo
attraverso un abbonamento. In ogni caso siamo aperti al dibattito
sul tema, ma soprattutto aperti ad aprire un'azione che esca dalla
sterilità che c'è stata in passato dibattendo in quest'aula di
questo tema, ne abbiamo parlato più volte. Solo noi abbiamo nello
scorso Consiglio prodotto circa una ventina di iniziative, le cose
non sono cambiate in maniera così importante. È vero che è stato
ridotto il modello Telepass riducendo i passaggi da otto a quattro,
con sconto del 50 percento, però si tratta sempre di abbonamenti a
tratta fissa comunque su pedaggi ancora costosi. Qualcosa è stato
fatto, ma si può fare molto di più e noi speriamo di poterlo fare
con l'appoggio degli altri gruppi politici e di tutti coloro che
vorranno unirsi a una battaglia, se così possiamo chiamarla, giusta
nell'interesse dei valdostani e della Valle d'Aosta, come più volte
un po' tutti ricordiamo in quest'aula.
Non sto a spiegare lo studio, i dati li avete visti, li avete
letti, ci sono altri dati da aggiungere, vi chiediamo l'interesse
per questo tema e anche l'interesse per sostenere insieme un
percorso che ci veda convintamente uniti a dare una dimostrazione
che su alcuni temi trasversali si può fare qualche cosa insieme per
migliorare la vita dei valdostani e per raggiungere obiettivi
importanti per la Valle d'Aosta.
Presidente -
Apro la discussione generale. La parola al
Consigliere Vesan.
Vesan (M5S) -
Volevo ringraziare i colleghi di UVP per
aver presentato questa mozione, è sicuramente un tema importante
all'ordine del giorno, ho avuto l'occasione di approfondire, pur
non avendo partecipato al loro convegno, gli atti dello stesso e le
proposte presentate con l'occasione dalla vostra forza politica,
che si sono poi tradotte in questa mozione in modo un po'
semplificato rispetto a tutto quello che è stato l'argomentare del
dibattito.
La nostra posizione rispetto alle concessioni autostradali, sia
a livello nazionale che a livello locale, è sempre di estrema
perplessità fin da prima del caso di Genova e adesso a maggior
ragione. L'atteggiamento da parte dei gestori a maggioranza privata
delle nostre due concessioni ci ha sempre sollecitato numerose
perplessità: noi ci troviamo in una situazione di costo
autostradale fuori da ogni possibile valutazione. In passato ci
siamo preoccupati di avere sconti del 30-40-50 percento, ma che non
sono assolutamente risolutivi di una situazione in cui il costo
chilometrico è, per quello che riguarda il tratto SAV, tre volte
tanto il costo medio nazionale e, per quello che riguarda il tratto
della RAV, qualcosa di più: arriviamo a quasi a quattro volte
tanto. Quattro volte tanto è un ordine di grandezza su cui uno
sconto calcolato in punti percentuali non ha nessun significato.
Perché costano così care le autostrade ci sono probabilmente
molteplici valutazioni da fare, tra cui però non considererei in
alcuna maniera quella climatica, perché il costo dell'Autobrennero
da Trento al confine di Stato è più o meno equivalente al costo
medio autostradale nazionale: siamo intorno agli 0,80 euro per
dieci chilometri, quando noi arriviamo abbondantemente a superare i
2,50 euro o i 3 euro.
Non è un problema per noi appoggiare questo tipo di mozione,
perché la soluzione prospettata, cioè la realizzazione di un
abbonamento che consenta uno sconto a fronte di uno studio che
garantisce una maggiore frequentazione dell'autostrada può essere
almeno parzialmente una soluzione al problema. Le condizioni che
vorremmo però evidenziare sono che l'abbonamento sia realizzato in
questi termini: a fronte di uno studio che garantisca l'incremento
di traffico da parte degli abbonati, perché se il riconoscimento di
questo abbonamento si traduce con un aumento delle altre tariffe o
della tariffa ordinaria per garantire un'utilità alla parte privata
del concessionario, a questo punto per la Valle d'Aosta non sarebbe
un vantaggio, ma sarebbe uno svantaggio terrificante. È vero che la
proposta di abbonamento, per come ho potuto vederla, è aperta anche
ai frequentatori turistici della Valle d'Aosta, ma proprio le
modalità dell'abbonamento possono aver significato solamente per
l'eventuale proprietario di seconda casa, mentre il frequentatore
di albergo o chi frequenta la Valle d'Aosta per un breve periodo di
vacanza naturalmente non avrebbe alcun vantaggio da questa
soluzione. Chiederemmo quindi che fosse specificato nel testo della
mozione il fatto che non ci sia nessun aumento per quello che
riguarda le tariffe ordinarie.
Siccome noi parliamo di una revisione della concessione,
purtroppo in passato le revisioni delle concessioni tutte le volte
che sono state affrontate hanno comportato un aumento della durata
della concessione. Noi ci troviamo di fronte a due tratte
autostradali, di cui quella fino ad Aosta è stata completata nel
1973, quindi la durata della concessione ha permesso al
concessionario di rifarsi in modo più che abbondante delle spese
affrontate per la realizzazione dell'opera, quindi le ragioni per
cui quest'autostrada non debba essere in mano al Ministero dei
trasporti o, meglio ancora, alle Regioni Valle d'Aosta e
Piemonte... ci sembra assolutamente non pensabile che si debba
tradurre con un prolungamento della concessione. La posizione del
Movimento Cinque Stelle relativamente a questa vostra proposta
quindi è favorevole, siamo disponibili a votarla se riusciamo a
modificare il testo inserendo il fatto che questa revisione non
comporti un aumento della durata della concessione e un aumento
delle tariffe ordinarie.
Presidente -
La parola al Consigliere Bertin.
Bertin (IC) -
Questa questione del costo autostradale è
stata oggetto di diversi dibattiti in questo Consiglio, come
sottolineava anche il collega Bertschy, ma alla fine, dal punto di
vista pratico, i risultati sono stati pochi per tante ragioni. In
questa fase, com'è stato sottolineato anche nel precedente
Consiglio, vi è un periodo nel quale le concessioni autostradali
sono messe in discussione per i noti fatti che conosciamo. È un
elemento nuovo che bisogna in qualche modo cercare di utilizzare,
poiché la tratta Aosta/Pont-Saint-Martin, come giustamente ha
sottolineato il collega Vesan, è ormai
ultra
pagata dal
punto di vista economico, un investimento fatto tempo fa che è
stato ampiamente pagato, oggi è soltanto una rendita per i
concessionari o poco di più. Non ci sono giustificazioni né per
allungare la concessione e nemmeno per dei costi così eccessivi,
costi che fanno di questa tratta, come dicevo anche nell'altra
occasione, certamente la più cara d'Italia con queste
caratteristiche, probabilmente d'Europa e non è escluso del mondo.
È qualcosa di assolutamente fuori da ogni logica un costo del
genere, che non si giustifica per una tratta che è stata realizzata
anni fa e che non ha neanche, dal punto di vista del tracciato, dei
costi particolari. Se la paragoniamo all'Aosta/Courmayeur, le
differenze sono del tutto evidenti. Immagino che il concessionario
del Tunnel del Monte Bianco, la famiglia Benetton, stia facendo dei
guadagni enormi e tutte le esternalità negative ricadono sui
territori nei quali poi le attività sono svolte, in particolare in
questo caso sulla nostra Regione. È il momento di affrontare anche
tale questione, perché dei costi del genere non sono sostenibili
per gli utenti e gli effetti negativi sono evidenti: da una parte,
l'utilizzo della statale da parte di tutti, ciò che comporta rischi
per chi intraprende la statale e un costo anche dal punto di vista
ambientale, perché l'utilizzo della statale aumenta anche
l'inquinamento delle automobili e tutta un'altra serie di disagi
che poi ricadono tutti sul nostro territorio. È importante agire e
agire in fretta per riportare, almeno per quello che riguarda
l'accessibilità da un punto di vista dell'autostrada, a dei costi
accettabili per questa Regione, perché è condizionata negativamente
proprio in ragione delle difficoltà di accesso con una ferrovia
degna dell'Ottocento e di un'autostrada con questi costi, poi non
parliamo dell'aeroporto! È necessario intervenire in fretta per far
sì che si ritorni a una situazione accettabile che non penalizzi
eccessivamente la nostra Regione come in questo periodo.
Presidente -
La parola al collega Ferrero.
Ferrero (MOUV') -
Chi potrebbe essere contrario alla
diminuzione delle tariffe dell'autostrada valdostana? Io penso
nessuno sano di mente, quindi su questo ovviamente non penso
neanche che ci sia da trovare un accordo. Siamo tutti sempre stati
per una diminuzione dato che la nostra autostrada è provato sia una
delle più care d'Italia. Dall'altro lato non vorrei che iniziassero
quei discorsi di analisi del sesso degli angeli che si protraggono
e continuano ad andare avanti, per cui ci si trova tutti d'accordo
su una cosa che poi, dal punto di vista pratico, ha dei problemi
grandissimi. Per sintetizzare, io di certo mi sono documentato
personalmente, non ho fatto uno studio articolato come quello che
hanno fatto i colleghi, però terra terra la situazione bisogna dire
come sta e lo devono sapere anche i cittadini. Il regime di
concessione delle autostrade non è regionale, è statale, quindi è
lo Stato che può fare eventuali variazioni. Come funziona, usando
sempre il linguaggio di tutti i giorni, la cosa? Funziona che
l'incremento della tariffa, cioè quello che paghiamo noi
dell'autostrada annualmente viene determinato con una delibera del
CIPE che tiene conto dei costi di ammortamento dell'opera, di
quanto è costato fare l'autostrada e anche dei costi di
manutenzione dell'autostrada. Ci sono quindi queste due varianti
che comportano poi degli aumenti, quindi sono dei ladri i titolari
o gli amministratori delle autostrade che chiedono gli aumenti? Si
avvalgono semplicemente di una norma che attualmente è criticata da
tanti, non è stata ancora variata, speriamo che adesso a livello
nazionale si riesca a fare qualcosa.
Nell'ottica di questa onestà intellettuale nell'affrontare
l'argomento, per non fare propaganda, le vie per addivenire a una
vignette
, addivenire a una riduzione, addivenire a una
facilitazione sono due: o con una legge che viene fatta
ad
hoc
la Regione si impegna a dare del
cash
, dei soldi
alle società delle autostrade per dire: "voi avete costo 100, ma
noi copriamo costo 30, di conseguenza potete abbassare la tariffa"
e, quando porti quello al CIPE, loro possono dire di avere comunque
un bilancio a posto, sennò ce le compriamo. Attualmente, secondo
me, queste sono due ipotesi molto interessanti, sarebbe altrettanto
interessante sapere in questo momento dove andiamo a prendere i
soldi.
Presidente -
La parola alla Consigliera Minelli.
Minelli (IC) -
Io ho letto con attenzione lo studio che è
stato commissionato dai colleghi dell'UVP e che ci è stato girato e
mi riconosco nelle osservazioni che ha fatto precedentemente il
collega Vesan e le osservazioni che sono state formulate anche dal
collega Bertin. A proposito di quanto detto poc'anzi dal
Consigliere Ferrero, mi chiedo se sia il caso davvero di pensare di
caricarci anche di un onere come quello dell'acquisto di
un'autostrada che mi pare francamente qualcosa di assurdo. Quello
che però volevo dire riguarda proprio la questione degli
abbonamenti, che sarà ovviamente da discutere: nello studio che ho
letto si parla di tre fasce di abbonamento, che dovrebbero essere
sia per residenti che per turisti, che per operatori economici, io
credo che su questo, nel momento in cui si dovesse arrivare a una
discussione, bisognerà riflettere bene, perché, come diceva il
collega Vesan, il fruitore occasionale della tratta autostradale
valdostana potrebbe non essere ovviamente interessato a pagare un
biglietto che abbia dei costi superiori che permettano invece di
garantire un abbonamento come quello ai residenti. Ho letto che
questa previsione potrebbe essere, per esempio, per la tratta
Pont-Saint-Martin/Aosta di 30 euro mensili. Io mi chiedo se questa
sia un'ipotesi davvero fattibile, perché i 30 euro mensili sono
meno della cifra per i tre passaggi (un'andata e un ritorno e
un'andata). Su questo, se si deve arrivare poi in futuro a un
ragionamento, quindi mi chiedo se è una cifra che la società
potrebbe accettare senza pensare a un ritocco delle tariffe del
biglietto unico.
L'altra cosa che temo un po' è che, di fronte a un abbassamento
sensibile dei costi che tutti auspichiamo, non ci sia anche il
rischio di andare nella direzione di incentivare ancor di più il
trasporto su gomma, e non pensare invece a un potenziamento del
trasporto su rotaia. Per fare solo un esempio, l'abbonamento
mensile della tratta ferroviaria Pont-Saint-Martin/Aosta costa
49,60 euro. È chiaro che l'abbonamento autostradale di 30 deve
calcolare per chi viaggia il costo del carburante e l'ammortamento
del mezzo. Sulle tariffe però credo che, se si arriverà a questo,
bisognerà fare una riflessione, soprattutto tenendo conto che c'è
chi attraversa la regione tre volte all'anno e non potrà di certo
pagare un eventuale biglietto ancora maggiorato, altrimenti davvero
c'è il rischio che questa regione perda in termini di frequenza
turistica. Dobbiamo pensare sicuramente al passaggio dei pendolari,
di chi lavora, studia, vive e si sposta all'interno della Valle, ma
certo non possiamo non tenere conto anche di chi la nostra Valle la
deve frequentare per altri motivi.
Presidente -
La parola al Capigruppo Marquis.
Marquis (AC-SA-PNV) -
Il tema è di grande attualità a più
livelli, a livello nazionale e regionale. A livello nazionale per
la disgrazia che è avvenuta qualche mese fa in quel di Genova ha
riportato l'argomento di grande attualità e abbiamo sentito anche
delle grandi speculazioni politiche sullo stesso, perché è un tema
sensibile sull'opinione pubblica perché è un problema sentito dalla
comunità intera a livello nazionale. Purtroppo anche su quello che
è stato l'approccio a livello nazionale però ci si rende conto, man
mano che passa il tempo, che ci sono delle regole a cui, al di là
dell'enunciazione di principio, pian piano ci si deve adattare e se
ne deve tenere conto.
Per quanto concerne la situazione a livello locale, sono anni
che dentro quest'aula, come ha detto prima bene il collega
Bertschy, parliamo di problemi delle autostrade, ce ne siamo
occupati un po' tutti da ogni posizionamento che è stato occupato.
È un tema su cui si è dibattuto su due livelli: quello astratto,
dove si è cercato di dare delle soluzioni definitive, delle
soluzioni di impatto per gratificare le esigenze della comunità e
dei fruitori dell'autostrada e l'altro sul piano della concretezza.
Sul piano della concretezza sono stati fatti tanti lavori in questi
anni nel rispetto chiaramente dell'alveo legislativo, perché le
prerogative nostre sono esercitabili nell'ambito delle previsioni
di legge. Sotto questo profilo, quindi l'impegno che c'è stato come
Regione è stato quello di rendere transitabile a livello gratuito
la circonvallazione di Aosta, la tratta tra Aosta est e Aosta
ovest, l'introduzione, anche se non risolutiva perché non soddisfa
le reali esigenze, della riduzione del 50 percento, seppur su una
tratta fissa, agli utenti dotati di Telepass del costo del pedaggio
con un numero di passaggi massimo di 48 mensili, questo si è potuto
fare dopo un grande impegno e grande fatica, perché rapportarsi con
le concessionarie autostradali e ottenere questi obiettivi chi ci
ha provato e chi si è adoperato ha avuto il suo bel da fare. Non
sono state sicuramente delle operazioni semplici.
Per quello che concerne le due realtà che abbiamo noi, sono due
realtà completamente diverse la RAV e la SAV. La SAV,
l'Aosta/Quincinetto è una concessionaria che ha la concessione sino
al 2032, ha dei proventi che sono molto positivi: 70 milioni di
incasso nel 2017 e un utile di esercizio di 18 milioni, 15 milioni
di dividendi, di cui 4,5 milioni alla Regione. La situazione della
RAV è diversa: è un'autostrada che presenta ancora un disavanzo
gestionale che ha delle problematiche sotto il profilo
economico-finanziario, i conti devono essere riequilibrati. Qui in
aula si parla sempre di ridurre le tariffe, ma io dico che il
problema vero è evitare che aumentino, perché al 31 dicembre di
quest'anno è di nuovo previsto un aumento di circa il 6 percento
sulla tratta Aosta/Monte Bianco, la tratta della SAV non credo che
preveda degli aumenti, quindi bisogna fare fronte a una situazione
di oggettiva difficoltà. Bisogna intervenire a livello strutturale,
perché il margine di manovra, al di là dei ragionamenti che
facciamo noi senza tenere conto però del sistema legislativo, è
ridottissimo allo stato attuale: è ridotto perché le concessioni
non sono degli strumenti giuridici dove ognuno a sé stante, in
funzione delle sue esigenze, modella il contratto, discendono tutte
da un contratto unico, da uno schema unico nazionale che è stato
introdotto con legge del 2006. Il problema pertanto è che bisogna
cambiare quello schema. La titolarità di intervento su quello
schema non è nostro, è del Parlamento, è dello Stato, è lo Stato
che ha le prerogative per poter lavorare su quel piano: noi
possiamo intervenire negli spazi che sono discrezionali all'interno
della convenzione.
Mi dispiace, collega Vesan, doverla contraddire, ma l'unico
margine per poter diminuire le tariffe è quello di allungare le
concessioni. È una formula matematica, perché il problema sono gli
ammortamenti degli interventi realizzati e i costi di costruzione.
La formula pertanto è semplicissima: i ricavi sono dettati dalla
tariffa chilometrica per numero delle auto o dei mezzi pesanti che
percorrono quella tratta e che devono recuperare i costi di
costruzione e di gestione. Pertanto, se la tariffa è elevata, per
poterla diminuire, bisogna spalmare la concessione su un periodo
più lungo. Oggi non è possibile farlo perché ci sono delle norme
europee che lo impediscono e questo è il problema che sta
affrontando oggi lo Stato. Fintanto che non vengono concesse queste
possibilità dall'Europa, non c'è del grosso margine perché, al di
là dei principi che anche a livello nazionale stanno annunciando,
di fatto, il problema non è stato risolto. La nostra realtà,
purtroppo, è la punta dell'iceberg del sistema autostradale
italiano, perché siamo una delle tratte che è meno percorsa. Noi
abbiamo circa 10.000 passaggi al giorno contro i 70.000-80.000
passaggi al giorno dell'autostrada del Brennero. È per questo che
loro hanno una tariffa più bassa per poter ammortizzare i costi di
realizzazione e di gestione dell'opera. Il problema quindi è molto
complesso.
Ringraziamo i proponenti della mozione per aver voluto portare
l'argomento all'attenzione e come maggioranza noi vorremmo
proporre, per essere poi conclusivi, di intraprendere un percorso
di audizioni dove andiamo a sentire i rappresentanti chiaramente
del Governo, i Parlamentari, i rappresentanti delle concessionarie
affinché ci venga detto con chiarezza quali sono, nell'ambito dello
strumento legislativo attuale, le possibilità che abbiamo noi di
intervento per rivedere o intervenire sulle concessioni per
finalizzare la nostra azione di contenimento del costo o di
riduzione. Credo quindi che questo sia un percorso corretto,
importante, perché almeno tutta l'aula, tutti i Consiglieri possono
avere contezza del nostro spazio di manovra. Diversamente
rischieremmo di parlare tra di noi senza di fatto riuscire a
rappresentare effettivamente delle soluzioni a dei problemi
concreti che toccano tutti i fruitori valdostani dell'autostrada,
non solo coloro che sono interessati a muoversi internamente alla
regione, ma anche tutto il traffico turistico e di attraversamento.
Il problema pertanto è complesso e come tale va trattato. Dobbiamo
fare questo percorso, proponiamo di fare questo percorso di
audizioni nel più breve tempo possibile chiaramente, per poter poi
proporre delle soluzioni, perché diversamente rischieremmo di
fronte all'opinione pubblica di proporre delle iniziative che, di
fatto, poi non sono perseguibili, alimentando delle speranze che
non possono essere poi concretizzate.
Presidente -
La parola alla Consigliera Pulz.
Pulz (IC) -
Io intervengo brevemente solo per
sottolineare che ho trovato di grande interesse lo studio assai
completo che il gruppo UVP ha commissionato sull'introduzione
dell'abbonamento mensile per il libero transito autostradale,
studio che forse sarebbe stato utile svolgere anni fa, perché è da
tempo che la cittadinanza aspetta iniziative urgenti di fronte al
caro autostrada. Una problematica che ci coinvolge tutti e che ha
da tempo convinto moltissimi cittadini a utilizzare l'autostrada
solo quando i tempi del lavoro non permettono di farsi un giro
lungo la poetica statale che segue lo sviluppo della Dora, mettendo
però di fatto, al di là della poesia, a rischio la propria vita,
come dimostrano gli interessanti dati di confronto tra gli
incidenti in strada statale e in autostrada presenti nel
dossier
, laddove si dice che lungo la statale 26 il valore
degli incidenti per chilometro è del 341 percento maggiore rispetto
a quello autostradale: un dato che mi ha colpito moltissimo, quindi
spostare il traffico sull'autostrada sembra voler dire poter
salvare delle vite umane. Se poi pensiamo allo stato dei
collegamenti ferroviari, questo è stato detto tante volte, con
insopportabili ritardi che si accumulano troppo sovente, è chiaro
che l'autostrada, perlomeno in questo momento ancora e speriamo non
per lungo tempo, è una scelta perlopiù obbligata. La propensione
all'uso dell'auto come mezzo di trasporto principale è il dato che
caratterizza il nostro contesto con - leggo sempre dal
dossier
completissimo - 1,17 autovetture
pro capite
a
fronte dello 0,62 vetture pro capite a livello nazionale. La
mozione quindi ci trova e mi trova favorevole e personalmente anche
grata.
Propongo un piccolissimo emendamento tecnico: di sostituire alla
parola "
valdostani
" il termine "
residenti
" soltanto
perché, essendo più tecnico, questo termine è più adeguato a stare
vicino alle categorie utilizzate dopo, che sono i turisti e gli
operatori economici, che, tra l'altro, se ho capito bene, la
categoria degli operatori economici comprende anche i mezzi pesanti
che le aziende tendono a far circolare lungo la viabilità
ordinaria, visti i costi dell'autostrada, il che però di nuovo
aumenta i rischi di incidenti di cui parlavamo.
Penso che poi andrebbero specificate da parte vostra le formule
che vorreste adottare, ma forse non è ancora questo il momento, se
ho capito bene. La vostra mozione è generica, sarà un lavoro
successivo. Mi piacerebbe però capire come verrà formulato, se si
parla di abbonamento settimanale, mensile, annuale e con quali
costi relativi.
Rispetto all'intervento del Consigliere Marquis, mi piacerebbe
capire meglio che margine di manovra ha la Regione rispetto al
Governo: quale possibilità di pressione ha la Regione sul Governo,
in modo che a livello nazionale si tenga conto della peculiarità
del nostro territorio di montagna.
Presidente -
La parola al Consigliere Rollandin.
Rollandin (UV) -
Je crois que, dès le début, la question
de l'autoroute a été une question capitale pour notre Région.
Lorsqu'on avait décidé de faire l'autoroute dans la Basse Vallée,
il y a eu un débat extrême sur la question de devoir utiliser toute
la zone plus importante pour réaliser l'autoroute, et je ne parle
pas de l'autre tronçon de l'autoroute d'Aoste jusqu'à Courmayeur,
où il y a eu des recours, des dénonces pour ne pas faire réaliser
cette autoroute. Maintenant qu'on a les autoroutes, justement
depuis des années, si nous allons voir les comptes rendus de toutes
les législatures qu'il y a eu, on peut voir que chaque fois il y a
eu la reprise de ce thème. Cela parce que c'est un thème capital,
comme vous venez de dire, pas seulement pour les résidents, mais
aussi, de plus en plus qu'on veut avoir les touristes, et je parle
des touristes qui viennent et s'arrêtent en Vallée d'Aoste... mais
quand même pour le tourisme en général est un thème strictement lié
à la notre possibilité de faire de façon que les gens qui arrivent
en Vallée d'Aoste ne doivent pas payer trop cher l'autoroute.
Je ne veux pas répéter ce qu'on a déjà dit, les collègues ont
demandé ce qu'on va faire pour essayer de réduire les coûts de
l'autoroute. N'oublions pas que nous sommes en société avec ces
Autoroutes (28 pour cent pour ce qui concerne la SAV et 46 pour
cent pour ce qui concerne la RAV) et je veux dire les pourcentages
de participation pour dire que nous sommes directement liés aussi
aux concessions. Pour ce qui est de la concession, évidemment c'est
un fait de l'État, c'est l'État qui va allouer à une société plutôt
qu'une autre, avec des termes que le collègue a déjà dit. Le débat
qu'il y avait avec les Autoroutes s'était de dire que la RAV
représente le problème le plus important, car c'est la société qui
a des pertes, au contraire la SAV a une situation financière
meilleure et les faits le disent parce que la Région, qui a cette
participation, a un revenu proportionnel à sa participation. Je dis
cela pour dire que ce que nous venons de demander - et nous le
demandons chaque fois -: de réduire le coût de passage, est un
aspect très délicat.
Le concessioni - è stato detto - sono statali, io 15 giorni fa
avevo presentato un'interrogazione per capire quali erano i margini
oggi possibili di trattativa con lo Stato, tenendo conto che adesso
finalmente si sanno quali sono i termini delle concessioni, perché
finora questo era tabù. Solo dopo la tragedia di Genova sono state
rese pubbliche le concessioni, con tutto quello che ne deriva.
Avere il quadro delle concessioni ci dà la possibilità anche di
capire, e rientro nella logica di cercare di uscire da solo la
richiesta di dire: "vogliamo lo sconto del", al che ti chiedono a
che titolo, perché e come. Se invece abbiamo degli elementi di
finanza, cioè di dire: "bene, sono previsti
tot
ogni anno e
negli anni con uno scarto del 7-8 percento, in generale c'è un
aumento di... c'è una decrescenza di...", bisogna che ci siano
delle proiezioni che ci permettano di avanzare delle richieste e
questo lo dico perché oggettivamente il tema di semplificare e
dire: "noi potremmo anche risolvere il problema, compriamo il resto
delle azioni"... non è così. Non è che comprando il tutto puoi fare
quello che vuoi sul discorso delle concessioni. Il problema è che
le concessioni hanno dei parametri che tengono conto rispetto ai
costi della manutenzione, com'è stato detto, qual è la possibilità,
il
range
entro cui lavorare. Credo che oggi, avendo
coscienza e conoscenza di questi fatti, abbiamo qualche elemento in
più rispetto a quello che abbiamo cercato di fare per ottenere
qualche agevolazione che vada oltre a quello che abbiamo ottenuto
fino adesso. Credo che questo sia un passaggio importante, ritengo
che sia una situazione che va collegata anche con una sensibilità
un po' maggiore oggi sul discorso della tutela dell'ambiente. Le
autostrade prima venivano viste giustamente come la parte che
offendeva l'ambiente, perché nella loro realizzazione, tranne ad
Aosta e Courmayeur che passa tutto in galleria, nella parte bassa
dell'autostrada sappiamo che dei problemi ci sono. Se lo guardiamo
anche sotto questo aspetto, il fatto dell'autostrada con quelli che
saranno adesso, come ci auguriamo tutti, i motori elettrici, i
sistemi di trasporto anche su gomma meno impattanti di quanto non
siano stati fino adesso... tutto questo deve portarci a dire in
base a che cosa parametro il nuovo costo del pedaggio autostradale.
Facciamo in modo di valorizzare anche gli studi, molti hanno
ricordato lo studio che è stato fatto dai colleghi tramite un
esperto sulle differenze, quelli che sono gli incidenti in meno...
tutta una serie di valori che hanno in qualche modo una valenza
importante oggi che si fa finalmente attenzione anche a questi
parametri. Prima si diceva solo spendo dieci, devo avere dieci
perché non posso andare sotto, oggi questa logica, per fortuna, sta
cadendo e noi dobbiamo trovare il modo di far capire che
l'implementazione del passaggio autostradale, in particolare nella
nostra Valle, dove oggi obbliga tutti i mezzi pesanti a passare
sulla strada; sulla strada statale, che veniva normalmente nei
piccoli tratti utilizzata dai valdostani, non si può passare,
perché bastano due camion che si fermano, al di là dei limiti di
velocità.
Tutti questi fatti, senza farla troppo lunga, possono portare a
un obiettivo che oggi può essere raggiungibile, sempre tenendo
conto che, per quanto riguarda la trattativa, non possiamo decidere
autonomamente, se non dire: "i soldi che non prendi di lì...", però
il problema cambia radicalmente. Noi poi con questo daremmo anche
una soluzione a tutto il traffico che va verso la Svizzera e la
Francia, non dimentichiamolo, perché là abbiamo anche tutta la
tratta per arrivare al Gran San Bernardo, che è tratta normale, ma
è utilizzata come se fosse autostradale. Dall'altra parte lo stesso
discorso: non dimentichiamo che con il Fréjus molto del traffico
pesante prenderà quella via. Lo dico perché i conti oggi per la
parte della RAV sono soprattutto legati alla resa del traffico
pesante; se viene spostato, aumenta ancora il
deficit
della
RAV.
Ora, messe assieme queste piccole osservazioni e questi
possibili elementi che devono portarci ad aprire una trattativa,
oggi abbiamo i dati, con il Ministero competente per dare la
possibilità di valutare questa nostra situazione, che è
obiettivamente aberrante, perché i costi sono aberranti. Non esiste
e ce lo ripetiamo: la più cara d'Italia, la più cara d'Europa, non
esiste! Questo deve portare a una riflessione che ci deve vedere in
qualche modo prima ragionare sui dati, perché prima non li avevamo,
adesso li abbiamo. Giustamente è stato detto: "ma se la SAV a
questo punto guadagna 4 milioni, quale valutazione facciamo di
questa riduzione dei costi?", togliamo "X" e, se già guadagna, ha
ammortizzato i prezzi, le manutenzioni sono state fatte, e così
via, quindi possiamo ragionare su un'integrazione di una
concessione... che è più difficile per la RAV obiettivamente,
perché lì la perdita è pesantissima, il discorso quindi è un po'
più difficile.
Su questo siamo d'accordo di lavorare, premettendo che non
bisogna fare in modo che la gente dica: "adesso da domani
succede...", non succede! È inutile dare delle illusioni alla
gente, meglio dire le cose come sono: trovare il modo di lavorare
in un gruppo che sia un interlocutore tecnico prima di tutto, con i
Ministeri competenti, che possa predisporre un tavolo su cui
lavorare per ridurre questi costi, che obiettivamente hanno un peso
altissimo per l'investimento che noi facciamo anche sul turismo.
Noi facciamo propaganda, andiamo dappertutto, "venite in Vale
d'Aosta", ma "come venite in Val d'Aosta? Voi ci spennate già solo
per arrivarci!". Ma lo vediamo, molti escono a Quincinetto, mica
vengono a Pont-Saint-Martin, vengono a Quincinetto per andare nella
Val d'Ayas, questo la dice lunga!
Queste sono osservazioni che giustamente devono essere tenute in
considerazione per un ragionamento che sia serio. Non è che si
dica: "bene, da domani noi non paghiamo più l'autostrada";
cerchiamo di capire quali sono le valutazioni che oggi possiamo
fare e che ci permettono di dire che questo tipo di logica
giustamente, poi lo chiamiamo come vogliamo... i mezzi tecnici per
ridurre questo impatto siano quelli che meglio la tecnica ci può
dare, però dobbiamo partire giustamente con un percorso che possa
portare a dei risultati, sennò è solo "propaganda". Noi non
possiamo solo dire: "ho provato, non ci sono riuscito", dobbiamo
cercare di utilizzare dei metodi e dei mezzi che siano plausibili
con un sistema che sicuramente ha delle ricadute altissime per la
nostra Regione.
Presidente -
La parola al Consigliere Bertschy.
Bertschy (UVP) -
Siamo disponibili a tutte le correzioni
che si ritengono utili al testo, perché è un testo che presentiamo
come punto di partenza di un lavoro e non come punto di arrivo
assolutamente, anche per capire meglio la metodologia che abbiamo
voluto portare fino a questo punto e quella che vorremmo continuare
a inseguire, che non è quella di illudere nessuno, collega Ferrero
- e la ringrazio per essere stato molto diretto così come tutti gli
altri colleghi che sono intervenuti -, altrimenti l'avremmo fatto
diversamente. Tra l'altro, è di questi giorni una petizione di
1.400 firmatari che chiede l'autostrada a 80-100 euro. Basterebbe
fare un comunicato: "50 euro all'anno,
vignette
alla
Svizzera" e abbiamo risolto il problema. Sappiamo, perché ne
abbiamo parlato più volte, che l'argomento è complesso, complicato,
il percorso è lungo e non dobbiamo illudere la gente. Su questo
quindi credo che la serietà in quanto eletti ci deve rinvenire ed è
il lavoro che dobbiamo fare.
Noi abbiamo semplicemente provato a fare un discorso partendo da
un po' più lontano, visto che fino adesso abbiamo solo fatto parole
e non abbiamo ottenuto grandi risultati. Abbiamo prodotto questo
studio che speriamo sia utile, insieme ad altri studi, che vadano
ad implementare questa banca dati in termini economici per mettere
in grado tutte le persone che hanno una rappresentanza nelle
istituzioni e in questo caso credo che i nostri due Parlamentari
possano fare qualche cosa a riguardo, per dire che questa piccola
Regione oggi è, purtroppo, ostaggio di un sistema di concessioni
legittimo, ma che la danneggia fortemente. Il fatto che qualche
parlamentare, addirittura un Ministro e più Ministri abbiano detto
che il tema delle concessioni va oggi discusso, che non vuol dire
risolto, ci ha messo in condizioni di dire qualche cosa di più in
quest'aula. È chiaro che lo strumento da andare ad approfondire è
quello delle concessioni, altrimenti le Autostrade oggi più lavoro
fanno e più aumentano i pedaggi, perché questo crea la condizione
per dire che i due equilibri devono stare in piedi. Dentro a questa
concessione, che oggi è un contratto che danneggia la nostra
Regione, quindi noi dobbiamo riuscire ad argomentare in termini
politici per capire se poi in termini tecnici e amministrativi
riusciamo a raggiungere dei risultati, questa banca dati ha questo
scopo. Non dobbiamo immaginare che l'abbonamento porti degli
aumenti delle tariffe per gli altri, perché sarebbe assurdo e
neanche ci siamo spesi sul tema dell'allungamento delle
concessioni, anche perché è molto più complesso. Noi in passato
abbiamo addirittura provato a studiare l'argomento della libera
circolazione delle merci, il Trattato dell'Unione europea perché ci
sentiamo per qualche verso anche condizionati in questo senso,
perché comunque qui il costo dell'autostrada è almeno di un terzo
superiore a quello di altri territori.
Prendetelo per come ve lo presentiamo: un punto di partenza, non
un punto di arrivo, non è la soluzione sicura, ma è un percorso
che, se riusciamo tutti insieme a migliorare e a renderlo più
solido e soprattutto a farlo uscire da questo Palazzo e quindi a
raggiungere tutte quelle categorie e i cittadini che ci possono
dare una mano, permetterà a chi ci rappresenta in Parlamento e in
altre istituzioni di avere una voce più forte e solida. Dico anche
che però gli abbonamenti oggi sono previsti su alcuni territori:
SITAV e ATIVA hanno degli abbonamenti non su tratte dove ci sono i
caselli all'uscita ma su tratte libere, però intanto è un sistema
di pagamento dell'autostrada che esiste e che può essere
utilizzato.
A noi fa piacere, grazie degli interventi con tutte le
colorature del caso, compreso quello che non prendiamo più
autostrade e meno ferrovia: abbiamo bisogno di tutte e due, anzi
abbiamo bisogno soprattutto che tutte e due funzionino. Oggi le
abbiamo tutte e due a mezzo servizio, quindi lavoriamo affinché il
nostro territorio sia più raggiungibile, però proviamo anche a non
essere troppo passivi e neanche remissivi. Sappiamo tutti che è una
sfida difficile, probabilmente, per certi versi, anche quasi
irraggiungibile, però io credo che se una comunità presenta un
problema a uno Stato dicendo che questa situazione è ormai
gravemente compromettente, se c'è uno Stato che ha voglia di
ascoltarti, una soluzione tra tutti la si troverà.
Se quindi ci ripresentate l'emendamento... mi pareva che anche
nella premessa, giustamente perché sia un tema condiviso, si chiede
che venga tolto la presentazione dello studio, nessun problema,
facciamo un testo che ci aiuta. Se ho capito bene, l'emendamento
della maggioranza è quello in cui si chiedono le audizioni e poi di
presentare delle soluzioni, quindi forse anche l'osservazione che
veniva dai colleghi Cinque Stelle no aumenti in questo momento può
ancora essere "osservata" nelle audizioni. Comunque troviamo la
soluzione affinché il testo possa accontentare l'obiettivo comune,
che è quello di fare un lavoro serio. Ci impegniamo a non
presentare altre iniziative, così da non creare quella condizione
che sembra che ogni tanto dobbiamo venire qua a farci lo
spot
. Se c'è la volontà di lavorare seriamente, questo è un
percorso che noi vorremmo fare al di là del ruolo che abbiamo.
Dico anche che la base dati è fatta su un vecchio studio che ha
valutato come in passato un certo flusso fosse finito sulla
statale. Aggiornare oggi questo studio - e potrebbe farlo
sicuramente il Governo in questo senso - secondo me, implementerà
ancora questi dati, che, attraverso la formula dell'abbonamento,
dimostrano che l'abbonamento, quindi recuperando del traffico
sull'autostrada e diminuendo il traffico sulla statale... questa
condizione, se viene raggiunta, supera quello che ci è sempre stato
fatto osservare da parte dell'azienda e anche dai nostri
rappresentanti. Il fatto che, se creiamo un danno alla società,
questo non può essere un obiettivo neppure nostro che siamo soci.
Se queste due condizioni vengono raggiunte, la società forse non
guadagnerà tutti i milioni di euro, soprattutto la SAV, che oggi
guadagna, ma sicuramente sarà sempre soddisfatta di avere
un'azienda in Valle d'Aosta.
Presidente -
La parola al Capogruppo Marquis.
Marquis (AC-SA-PNV) -
A questo punto, data la
disponibilità dei colleghi proponenti, chiederei la concessione di
una breve sospensione per poterci raccordare a livello di tutti i
gruppi politici per trovare una soluzione condivisa.
Presidente -
Sospensione concessa.
La seduta è sospesa dalle ore 17:58 alle ore 18:04
.
Fosson (Presidente) -
Riprendiamo i lavori dalla
discussione generale. La parola alla Presidente della Giunta.
Spelgatti (LEGA VDA) -
Visto il tenore iniziale della
mozione in cui nel testo c'era scritto proprio "
al fine di
ottenere la revisione delle concessioni RAV e SAV
", avevo
preparato tutta una lunga risposta in cui si specificava tutto
quello che poi è venuto fuori ampiamente nella discussione generale
in maniera precisa e tutte le varie difficoltà che si vanno a
incontrare nel momento in cui si tenta di andare a ridiscutere le
concessioni. Direi che posso quindi essere molto breve, soprattutto
perché abbiamo trovato un testo condiviso, che tutti i temi sono
stati ampiamente affrontati. Il testo definitivo della mozione che
quindi chiederei a tutti di votare è diventato: "
Rilevata
l'importanza che il dibattito sulle concessioni autostradali sta
assumendo a livello nazionale dopo i tragici fatti di Genova;
constatata la rilevanza che hanno le concessioni RAV e SAV sulla
comunità valdostana e sui flussi turistici ed economici in termini
di costi e di pedaggi; ricordato l'ampio dibattito che si è
sviluppato e arricchito negli anni sulla materia in Consiglio
regionale, come nella comunità intera con l'apporto di tutti i
gruppi politici, il Consiglio regionale impegna la commissione
consiliare competente ad audire i parlamentari e i rappresentanti
delle società concessionarie RAV e SAV per individuare le possibili
azioni di intervento sulle concessioni esistenti per ridurre il
costo del pedaggio per i valdostani, gli operatori economici e i
turisti
"...
(interruzione di alcuni Consiglieri, fuori microfono)
... aggiungiamo: "
valdostani e residenti
" o
"
valdostani residenti
"? Non ho capito. Volete togliere
"
valdostani
" e mettere "
residenti
"? Io preferisco
"
valdostani
"...
(nuova interruzione di alcuni Consiglieri, fuori
microfono)
... va bene, mettiamo: "
per i residenti
". Mi dicono gli
uffici che sarebbe meglio mettere "
residenti
" perché
"
valdostani
" è un termine generico.
Presidente -
Non ci sono altri interventi, pongo pertanto
in votazione la mozione come emendata. La votazione è aperta. La
votazione è chiusa. Comunico l'esito della votazione:
Presidente: 34
Votanti           
: 34
Favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK