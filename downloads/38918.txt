Consiglio Regionale della Valle d'Aosta - Oggetto del Consiglio n. 2331 del 21 settembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2331 del 21 settembre 2016 - Resoconto
OGGETTO N. 2331/XIV - Interpellanza: "Tempistica per la
prosecuzione degli interventi di ammodernamento della strada
regionale della Val d'Ayas".
Rosset (Presidente)
-
Punto n. 22 dell'ordine del
giorno. Per l'illustrazione ha chiesto la parola il Consigliere
Gerandin; ne ha facoltà.
Gerandin (GM) -
La mia sarà un'illustrazione molto breve,
nel senso che i contenuti dell'interpellanza sono molto chiari:
eravamo a settembre 2011 quando venne siglato, dall'allora
Assessore alle opere pubbliche Marco Viérin e dal Sindaco di Verrès
Luigi Mello, l'accordo per gli interventi sulla strada regionale
della Valle d'Ayas, la strada regionale 45. Era un primo intervento
verso il fondo della strada regionale per un importo di 3,854
milioni di euro a base d'asta, e la scadenza del bando era a maggio
2012. Questo intervento è stato eseguito e la mia domanda è
riferita al fatto che in quell'occasione venne esplicitato che
questo era esclusivamente un primo lotto di circa un chilometro
facente parte di un progetto complessivo che prevedeva interventi
fino all'incrocio della strada con la frazione Targnod, nel comune
di Challand, per una lunghezza complessiva di quattro
chilometri.
Considerato che probabilmente la Valle d'Ayas per quel che
riguarda la viabilità è rimasta un po' una Cenerentola, nel senso
che forse è una delle valli in cui sono stati fatti meno interventi
- questo è palese - volevo chiedere se c'era la volontà e
l'intenzione da parte del Governo regionale di procedere ad
ulteriori interventi di allargamento, ammodernamento, sistemazione,
e quali tratti erano interessati.
Presidente -
Per la risposta ha chiesto la parola
l'Assessore Baccega; ne ha facoltà.
Baccega (SA) -
Il Consigliere Gerandin ha riassunto molto
bene il percorso dal 2005 del progetto preliminare per la
sistemazione e l'ammodernamento della strada regionale 45 della
Valle d'Ayas; l'importo era significativo: si parlava di 15 milioni
circa, più Iva e oneri accessori. Si è dato il via ad un primo
lotto che si è completato nella primavera dell'anno in corso e sono
attualmente in fase di collaudo i lavori del primo lotto che ha
visto un investimento di 3,89 milioni di euro e che va a completare
questa prima parte. In fase di predisposizione del programma
regionale, dal 2005 ad oggi sono successe purtroppo tante cose,
soprattutto dal punto di vista delle risorse a disposizione. Si era
previsto un ulteriore lotto, una seconda parte di 220 metri, per un
importo stimato di 850 mila euro, quindi di 1,2 milioni di euro
compresi gli oneri accessori, ma non avendo reperito le risorse
necessarie si è valutato di verificare nel programma regionale di
previsione dei lavori pubblici 2017/2019, quindi il prossimo
programma triennale, se inserire ulteriori nuovi lotti, ovviamente
compatibilmente con le risorse che il bilancio metterà a
disposizione.
Siamo in una fase in cui si sta lavorando anche per predisporre
il bilancio relativo al prossimo triennio, e quindi, rispondendo
alla sua interrogazione, non sono ovviamente in grado di dare un
cronoprogramma definitivo.
Presidente -
Per la replica ha chiesto la parola il
Consigliere Gerandin; ne ha facoltà.
Gerandin (GM) -
Assessore, la ringrazio per la chiarezza
e il modo franco con cui ha risposto, anche assumendosi il poco
gradito compito di dire che quel rilevante progetto da 15 milioni,
che prevedeva un importante intervento sulla viabilità della strada
regionale della Valle d'Ayas, è per il momento accantonato oltre i
3,8 milioni di euro spesi. Non posso che dirmi rammaricato, nel
senso che l'intervento fatto è stato assolutamente corposo, a mio
modesto parere ha anche allargato in maniera significativa e
abbondante quel tratto in cui siamo intervenuti. Allora era il
tempo della
grandeur
, per cui ci si poteva permettere di
fare interventi in cui si può addirittura procedere con la doppia
corsia. In questo momento, però, tenuto conto anche dei tratti più
difficoltosi, per la Valle d'Ayas sarebbe interessante prevedere un
intervento.
Mi auguro che la Valle d'Ayas venga considerata per quella che
è, nel senso che si è parlato per anni di circonvallazione, di
rivedere soprattutto i tratti più difficoltosi; in questo momento
abbiamo un tratto che assomiglia ad un'autostrada e poi ci
infiliamo in un imbuto che, di fatto, vanifica un po'
quell'intervento eseguito, molto corposo e significativo. Tornerò
sull'argomento, perché in sede di previsione del piano lavori
probabilmente un
rappel
non è mai sbagliato. Vorremmo che la
Valle d'Ayas fosse considerata come le altre.
Concludo invitando l'Assessore a fare un tratto di strada del
Col du Joux e della Valle d'Ayas per vedere in che condizioni è
l'asfalto prima dell'inverno, perché o si interviene in maniera un
po' rapida, altrimenti potremmo avere una viabilità ancora più
dissestata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK