Consiglio Regionale della Valle d'Aosta - Oggetto del Consiglio n. 2944 del 8 luglio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2944 del 8 luglio 1987 - Resoconto
OGGETTO N. 2944/VIII - ITER DEL DISEGNO DI LEGGE PER LA
COSTITUZIONE DELLA SOCIETÀ DI GESTIONE DELLE RETI DI DISTRIBUZIONE
DEL METANO. - (Interpellanza)
PRESIDENTE:
Do lettura dell'interpellanza in oggetto
presentata dai Consiglieri Millet e Mafrica:
INTERPELLANZA
Dopo oltre due anni di ritardo nel gennaio scorso la Giunta
regionale ha finalmente presentato un disegno di legge per la
costituzione della società che dovrebbe costruire e gestire le reti
comunali del metanodotto.
Il disegno di legge in questione, per le diverse posizioni
emerse in Consiglio e nell'ambito della stessa maggioranza, non ha
però fatto passi in avanti.
Poiché il ritardo nelle scelte porta comunque oltre che alla
mancata utilizzazione di un investimento costato oltre 30 miliardi,
anche a ritardi nell'uso di una fonte energetica meno inquinante e
più economica per i cittadini,
i sottoscritti Consiglieri regionali del Gruppo
comunista
INTERPELLANO
la Giunta regionale per conoscere le sue intenzioni rispetto
all'iter del disegno di legge in questione e soprattutto rispetto
al pratico avvio delle procedure e degli interventi necessari per
la costruzione delle reti comunali del metanodotto.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Speravo di non dover più presentare
interpellanze sulla questione del metano, ma periodicamente e
puntualmente è necessario sollecitare la Giunta regionale a far
muovere qualche passo in avanti al disegno di legge.
Nel mese di gennaio, dopo anni di ritardo, la Giunta regionale
ha presentato un disegno di legge sulla costituenda società per
azioni e, nel corso del suo esame in seno alla competente
Commissione, sono emerse posizioni diverse. Da allora, da quando
cioè la Giunta è stata delegata a sentire il consorzio degli
artigiani ed il consorzio dei Comuni interessati, non si è più
saputo nulla in merito.
Sollecito, quindi, l'Assessore a farci conoscere la situazione
di fatto e, soprattutto, le questioni politiche che impediscono il
decollo del disegno di legge. Io ritengo, infatti, che la
difficoltà di fondo sia una divergenza di carattere politico nella
maggioranza sul modo in cui dovrebbe essere costituita tale
società.
Vorremmo raccomandare di fare in fretta, perché il ritardo nella
presentazione del disegno di legge non è di soli due anni, come
abbiamo scritto nelle premesse dell'interpellanza. Già in passato
abbiamo avuto modo di dire che il risparmio, per ogni cittadino
valdostano, si aggirerebbe intorno al 25% annuo e, visto che il
metano dal novembre dello scorso anno può giungere in Valle
d'Aosta, ipotizzando una spesa di 1 milione all'anno, ogni
valdostano ci rimette 250.000 per ogni anno di ulteriore
ritardo.
Noi ci auguriamo che la società sia costituita entro il 1987,
anche se nutriamo forti dubbi in proposito, visto che ormai si sono
persi due o tre mesi senza alcuna ragione plausibile, a meno di non
credere ad alcune divergenze politiche all'interno della
maggioranza. Noi eravamo disponibili a dare il nostro apporto, pur
non condividendo certe scelte della maggioranza la quale, specie su
certi problemi, non è andata molto per il sottile ed ha fatto
"digerire" a quella parte della maggioranza che non era d'accordo
delle decisioni "della maggioranza della maggioranza".
Le nostre preoccupazioni su questo problema sono molto serie,
anche se dobbiamo riconoscere che i cittadini valdostani non sono
molto sensibili e solleciti in merito, forse perché sono abituati
ad avere qualcosa e quindi a non vedere oltre l'interesse più
immediato, e quindi la Giunta regionale ha buon gioco nel
contribuire ad addormentare le cose. Sta di fatto, però, che
intorno a questo problema si mettono in forse i reali interessi
della gente che, di fatto, perderà un buon 25% all'anno nelle spese
per il riscaldamento e per gli usi domestici in genere.
Vorremmo sapere dall'Assessore come stanno in realtà le cose,
sperando che, alla ripresa dei lavori del Consiglio, ci si possa
rapidamente avvicinare ad una decisione definitiva. Non
pretendiamo, ovviamente, che tale decisione coincida con la nostra
proposta, anzi, il sottoscritto aveva preparato degli emendamenti
al disegno di legge della maggioranza, ma non è stato in condizioni
di poterli presentare, perché in Commissione si è ancora in attesa
di riesaminare il problema e si attendono gli ultimi orientamenti
della Giunta dopo i suoi incontri con il consorzio delle ditte
artigiane e con i Comuni.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Come è già indicato nelle premesse
dell'interpellanza, la Giunta ha predisposto la legge per
promuovere la costituzione di una società per azioni per la
costruzione e l'esercizio in concessione dei gasdotti comunali e
consortili nel territorio della Regione valdostana. Il disegno di
legge, che è stato presentato alla Commissione competente, è già
stato sottoposto all'esame delle amministrazioni comunali in vari
incontri, nel corso dei quali sono state avanzate richieste di
chiarimenti, anche perché l'iniziativa regionale di approvare una
legge per la promozione di una società ha fatto sollevare dei
problemi sui contenuti della stessa società, sulla sua forma, sugli
obiettivi, sulla salvaguardia delle forze imprenditoriali locali e
della mano d'opera locale.
In una riunione della Commissione competente erano stati
ribaditi questi concetti e la Giunta aveva dichiarato il suo
impegno a predisporre e ad esaminare insieme, oltre alla legge,
anche una bozza di statuto o di atto costitutivo, nonché di impegni
che la società avrebbe dovuto assumere per tutelare gli interessi
degli imprenditori locali e della mano d'opera locale.
L'Amministrazione regionale ha predisposto la bozza dello
statuto e le formule per garantire gli interessi locali e,
pertanto, credo che la Commissione competente possa essere
convocata anche prima delle vacanze estive, per l'esame dello
statuto e delle garanzie che erano state richieste.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Poiché mi sembra che le Commissioni non
possano essere convocate dopo il 15 luglio, non so che cosa sia
possibile fare prima di quella data. Di solito la Giunta presenta
in ritardo i vari disegni di legge e poi, all'ultimo momento, ci
sollecita a decidere in fretta. Anche in questo caso essa avrebbe
potuto provvedere prima, presentando quel disegno di legge fin
dallo scorso mese di gennaio. È bene rispettare i tempi, in modo
che chi tergiversa si assuma le proprie responsabilità.
Mi sembra che nella ricerca di una soluzione a questo problema
si seguano dei ritmi piuttosto lenti e non certamente da infarto
che, se possono essere positivi sotto l'aspetto sanitario, non lo
sono sotto l'aspetto economico. A livello di battuta si può
aggiungere che la SNAM, di recente, si è impegnata per la
salvaguardia del Parco, mentre noi non diamo alcuna mano al
metano.
È nostro intento porre all'attenzione della Giunta la gravità di
questi ritardi e ricordarle che eventuali divergenze all'interno
della maggioranza non devono ulteriormente ritardare l'uso del
metano in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK