Consiglio Regionale della Valle d'Aosta - Oggetto del Consiglio n. 1638 del 16 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula
Oggetto del Consiglio n. 1638 del 16 novembre 2000 - Resoconto
OGGETTO N. 1638/XI Situazione del movimento franoso della
Becca di Nona sull'abitato di Pollein. (Interpellanza)
Interpellanza Richiamate le tragiche conseguenze
dell’alluvione che ha colpito la Valle
d’Aosta;
Rilevato:
- che le eccezionali precipitazioni hanno colpito in maniera
disastrosa soltanto alcuni comuni, lasciando indenne la stragrande
maggioranza degli abitati valdostani;
- che tra i comuni più duramente colpiti c’è
anche quello di Pollein già esposto a rischio di frana;
Richiamata l’interpellanza presentata nel
novembre 1999 dal gruppo Consiliare di Forza Italia, nella quale si
chiedevano specifiche spiegazioni sul movimento franoso della Becca
di Nona sull’abitato di Pollein, del suo pericolo e
delle procedure messe in atto dall’Amministrazione
regionale al fine di garantire la sicurezza dei cittadini;
Considerato:
- che l’Assessore ai Lavori Pubblici, illustrando
la sua relazione, rassicurava il Consiglio sul fatto che erano in
atto, sul movimento franoso alla base della parete occidentale
della Becca di Nona, attenti controlli e monitoraggi continui al
fine di salvaguardare la pubblica incolumità e che tali movimenti
rilevati dai sensori posti quantificavano in 2 cm
all’anno lo smottamento in atto e che non si
identificavano pericoli nell’immediato ma che era
stato predisposto eventuale un piano di emergenza;
- che il 21 gennaio 1999 in accordo con i comuni di Pollein e
Charvensod la Protezione Civile aveva predisposto ed approvato un
piano d’intervento che individuava i piani di
protezione per la popolazione e il concerto delle attività di
coordinamento delle eventuali evacuazioni;
i sottoscritti Consiglieri regionali
Interpellano
l’Assessore al territorio, ambiente e opere
pubbliche per sapere:
1) se gli risulti che nella notte di sabato 14 ottobre la zona è
stata interessata da movimenti franosi fermatisi prima
dell’area abitata;
2) perché la popolazione della zona considerata a rischio -
sulla quale domenica mattina si è abbattuta la rovinosa frana - non
è stata né allertata né fatta evacuare;
3) quale futuro prevede per gli insediamenti di frazione
Chenaux.
F.to: Lattanzi - Frassy - Tibaldi
Président La parole au Conseiller Lattanzi.
Lattanzi (FI)
È normale che a distanza di un mese
dall'evento si debba cominciare ad entrare nel dettaglio delle
singole situazioni che si sono create con questa alluvione; credo
che il Consiglio abbia il dovere di riflettere, discutere e
dibattere grazie alle interpellanze presentate dalle minoranze
anche delle singole situazioni.
Parlando dell'interpellanza che abbiamo presentato, abbiamo
voluto mettere l'attenzione del Consiglio su una di quelle
situazioni che fra quelle avvenute ci è parsa tra le più strane,
tra le più incomprensibili, fra quelle più difficili da accettare,
mettendoci tutti noi, non solo la minoranza, ma tutta la
popolazione, perché la situazione di Pollein, che è l'abitato sul
quale abbiamo voluto porre la nostra attenzione, è ancora oggi
gravato - rispetto ad altre situazioni che si sono nell'emergenza
risolte - da un'ansia e da un'emergenza della popolazione rispetto
al futuro di quella zona. E anche perché il Comune di Pollein
gravava di una precedente preoccupazione, del quale il nostro
gruppo aveva interessato il Consiglio nel novembre 1999 in
occasione della divulgazione del vademecum operativo per
l'eventualità dell'emergenza del distaccamento della massa franosa
alla base della Becca della Nona.
In quell'occasione avevamo avuto l'opportunità di parlare di
quella preoccupazione, in quel senso l'Assessore ci aveva
illustrato nel dettaglio, e anche con dovizia di particolari, tutti
gli aspetti operativi e strategici con addirittura i quattro
scenari possibili, sia da quello meno gravoso a quello più gravoso,
che purtroppo poi si è realizzato, anche se poi nel disastro si è
evidenziato un quinto scenario che non si era previsto, cioè che
della massa sotto controllo se ne distaccasse una parte più in
basso e non quindi limitata a quella sotto controllo.
Chi ha avuto modo di andare a fare i sopralluoghi ha potuto
notare che non si è distaccata la massa monitorata, come si suol
dire "fettucciata", ma si è staccata una parte più in basso che
qualcuno dice essere parte di quella massa perché è la parte
sottostante, qualcun altro dice non essere parte di quella massa,
abbiamo sentito in questo senso molte illustrazioni tecniche.
Ci limitiamo a fare il rilievo che la disgrazia che ha colpito
Pollein e che purtroppo ha mietuto delle vittime, è stata originata
dall'ipotesi promulgata dalla Protezione civile, che cioè si è
distaccata una parte che non era sotto controllo, è ancor più
difficile da accettare. Proprio perché c'era un'attenzione in quel
vallone, riteniamo che questa non potesse essere limitata a quei
sei metri dove ci sono le fettuccine della spaccatura, ma che si
dovesse dare per scontato che la massa del vallone stesso del
Comboé fosse sotto controllo, abbiamo invece capito che questo non
è avvenuto.
Dicevo, gravano una serie di sensazioni, di preoccupazioni
rispetto al fatto che sembrava un disastro annunciato. Si è
percepito che qualcosa non ha funzionato, non si riesce ancora a
capire bene cosa; c'è una sorta di scarica barile fra chi ritiene
di aver eseguito le procedure e chi ritiene di non essere stato
messo nelle condizioni in loco di poter svolgere quelle
procedure.
C'è stata molta impreparazione ed evidentemente c'è tutt'oggi la
preoccupazione di non capire cosa se ne vuol fare di quella zona,
perché sentendo alcuni tecnici, si sente dire che tutto è sotto
controllo e vengono fatte dichiarazioni stampa dove si dice che non
c'è nessun problema, ma d'altro canto nessuno ha il coraggio
politico, ma anche tecnico, ed è comprensibile, di affermare che
non ci saranno problemi domani.
E allora si assiste al "balletto" dei comunicati, per cui ogni
qualvolta si prevede una precipitazione si mette in moto una
macchina che preoccupa.
Non voglio andare oltre la presentazione di questa interpellanza
perché credo sia molto chiaro al Consiglio di cosa stiamo parlando;
riteniamo che Pollein, a differenza delle altre zone colpite, stia
ancora quotidianamente pagando la sua disgrazia, mentre in altre
località si è fuori dell'emergenza e si è nella piena fase della
ricostruzione, noi vorremmo, non dico venire fuori con la parola
"fine" perché sono questioni troppo complesse, però vorremmo uscire
perlomeno da quella illustrazione tecnica dell'ultima relazione che
fece l'Assessore in occasione del dibattito dell'alluvione.
Oggi vorremmo con il dibattito su questa interpellanza non dico
mettere la parola "fine", ma almeno avere quattro punti chiari e
fermi sui quali si possa fare una serie di ragionamenti.
Le domande sono anche più specifiche, proprio perché si
aspettano delle risposte specifiche rispetto a cosa è successo quel
sabato notte, perché nella popolazione c'è la sensazione di una
cosa che si poteva evitare, che non solo era prevista, ma che
addirittura si sapeva, che questa situazione di gravità si è creata
quasi senza accorgersene, cosa che invece si sarebbe dovuto
evidenziare. Quindi il perché di quel primo smottamento che si dice
essersi creato nella notte del sabato per poi abbattersi la
domenica mattina.
Ci sono ancora delle domande a cui non si è dato risposta
rispetto a come ha funzionato quel vademecum di allerta quella
domenica mattina, perché il vademecum indicava precise procedure
della Protezione civile, dell'ente locale, del Comune, del
coordinamento locale, e invece dalle testimonianze della
popolazione si è percepito che quelli che purtroppo ci sono rimasti
sotto non erano stati evidentemente avvertiti, come non sono stati
avvertiti molti di quelli che si sono salvati. Personalmente ho
parlato con quelli che sono usciti praticamente nudi dalla forza
delle acque e non erano stati avvisati, addirittura persone che
erano tornate sul posto per andare a vedere le loro case e nessuno
li aveva avvertiti che quello assolutamente non si doveva fare e
che sono tornati a casa completamente privi dei loro abiti perché
trascinati dalla forza della corrente. Quindi c'è qualcosa che non
ha funzionato nel vademecum dell'emergenza e dell'avviso
dell'informazione alla popolazione, visto che qualcuno ha saputo e
si è allertato e qualcuno è rimasto nel paese all'oscuro e
addirittura qualcuno ci ha perso anche la vita!
E soprattutto la domanda che si pongono tutti: quale futuro ha
quell'insediamento? Su questa domanda non ci aspettiamo una
risposta precisa, però qual è l'indirizzo politico operativo di
questa Giunta per poter dare delle risposte in questo senso; c'è
della gente che non sa se deve tornare in quel luogo, se la loro
casa è riutilizzabile, se è il caso di metterla in vendita, se ci
saranno degli aiuti, noi abbiamo lavorato per questo con gli
emendamenti, per la dislocazione. Qual è il progetto della Giunta
in questo senso?
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Rispondendo all'iniziativa del gruppo di Forza
Italia nella seduta del 28 luglio ebbi a dire che il fenomeno
franoso era stato sottoposto ad osservazione strumentale
dall'estate del 1997 con un sistema automatico di controllo in
tempo reale dei movimenti.
Ritorno un attimo sulle cose che ho detto, perché ho rilevato
nella premessa dell'interpellanza alcuni punti che non
corrispondono perfettamente a quanto ebbi a dire, e allora credo
sia importante ritornarci anche se brevemente.
Dicevo che è stato sottoposto ad osservazione strumentale
dall'estate del 1997; i dati vengono trasmessi al centro operativo
della Protezione civile, il superamento delle soglie di rischio
determina l'immediato inoltro di un segnale di preallarme alle
strutture regionali competenti e, se da queste confermato, agli
enti responsabili sul territorio, Comune di Pollein e di
Charvensod, che devono attivare precise e formalizzate procedure ed
azioni di protezione civile, il cosiddetto "vademecum".
Riferii di spostamenti rappresentabili nell'ordine di qualche
centimetro all'anno e che le osservazioni strumentali mostravano
chiaramente un fenomeno che stava evolvendo senza tuttavia
evidenziare un trend tipico di situazioni in fase di collasso.
Relazionai anche del piano di intervento predisposto dalla
Direzione Protezione civile di concerto con i Comuni di Pollein e
Charvensod che stabilisce la predisposizione nei due comuni di un
centro operativo comunale per la gestione dell'emergenza, definisce
le modalità della graduale diramazione degli allertamenti, prevede
il concorso delle strutture operative regionali a supporto
dell'attività di soccorso pianificata e messa in atto dai Comuni,
individua i provvedimenti protettivi per la popolazione che
consistono, in relazione alla situazione e alla zona esposta al
rischio, nel riparo ai piani alti o nell'evacuazione delle
abitazioni.
Conclusi dicendo che gli studi che la Regione ha condotto e i
provvedimenti cautelativi e le procedure di protezione civile messe
in atto, volte alla prevenzione, assolvono a precisi doveri che
competono per legge ai due livelli amministrativi, Regione e
comuni, e che fanno particolarmente riferimento all'ipotetico
scenario peggiore, cioè del crollo totale.
Fatta questa rapida premessa, risponderò in modo sintetico e
molto puntuale alle tre domande che sono state poste, anche perché
le domande sono precise.
La prima, se risulti all'Assessore che
"nella notte di sabato
14 ottobre la zona è stata interessata da movimenti franosi
fermatisi prima dell'area abitata".
Non risulta essere giunta
nella notte fra sabato 14 e domenica 15 ottobre alcuna segnalazione
di fenomeni franosi, che si siano arrestati prima dell'area
abitata. Ripeto, nella notte fra sabato 14 e domenica 15 ottobre
non è stato rilevato al centro operativo della Protezione civile
alcun segnale di attivazione dell'allarme sulla frana Becca di
Nona.
I fenomeni franosi che hanno interessato il fronte del fenomeno
franoso alla base del versante nord occidentale della Becca di Nona
si sono innescati successivamente all'evento di piena della
mattinata di domenica 15 ottobre, quindi non è esatto il
riferimento che Lattanzi ha fatto al quinto scenario, non c'è un
quinto scenario! I fenomeni franosi hanno generato una colata che
si è arrestata sulla piana di Ponteille, come è dimostrato
dall'assenza di qualsiasi evidenza morfologica di azioni erosive da
parte del torrente Comboé nel tratto in cui percorre la piana di
Ponteille.
Il fenomeno franoso della Becca di Nona ha mostrato indizi di
destabilizzazione globale solo successivamente all'evento
alluvionale. Infatti il sistema di monitoraggio non ha fornito
alcuna informazione di movimenti in atto fino al tardo pomeriggio
di lunedì 16 ottobre, come oggettivamente indicato e documentato
dalle registrazioni di tale sistema, tuttora funzionante. Di queste
registrazioni fornirò copia al Consigliere.
Seconda domanda:
"perché la popolazione della zona
considerata a rischio - sulla quale domenica mattina si è abbattuta
la rovinosa frana - non è stata né allertata né fatta
evacuare".
Ripeto, il fenomeno franoso della Becca di Nona monitorato si è
attivato solo nel tardo pomeriggio di lunedì 16, quindi dopo
l'evento. Di conseguenza la Direzione Protezione civile non ha
attivato nessuna delle procedure previste per il piano di emergenza
particolareggiato riferito, deve essere sottolineato,
esclusivamente al fenomeno monitorato di instabilità cosiddetto
"della Becca di Nona".
Deve essere chiaro che le cause dell'evento alluvionale che ha
colpito Pollein nella mattina del 15 ottobre non risultano essere
in alcuna relazione con il fenomeno franoso cosiddetto "della Becca
di Nona".
Le attività di protezione civile comprese, se del caso l'allerta
e l'evacuazione, conseguenti alla segnalazione delle condizioni
meteorologiche avverse, diramate venerdì 13 ottobre dalla Direzione
della Protezione civile e ribadite, visto l'aggravamento della
situazione meteorologica, sabato 14 ottobre con un secondo allarme
della Direzione della Protezione civile, nel quale si invitava a
presidiare il territorio e a tenere a disposizione mezzi e
personale e a segnalare al centro operativo le eventuali situazioni
di pericolo che si fossero verificate, dovevano essere gestite
dall'autorità competente a livello locale.
Terza domanda:
"quale futuro prevede per gli insediamenti di
frazione Chenaux"
, e questa è sicuramente la domanda più
difficile. È difficile rispondere oggi a questa domanda, in quanto
la situazione dovrà essere definita in relazione alla normativa
urbanistica vigente, che prevede la delimitazione nei comuni delle
aree inedificabili in quanto soggette a frana o a alluvione.
Bisognerà riperimetrare la zona in relazione alla situazione.
Il risultato delle perimetrazioni che dovranno indicare le
diverse graduazioni di rischio, a cui corrispondono diverse
possibilità di attività edilizia, costituirà la base di ogni
ragionamento.
Certo è che fino a quando non sarà possibile risolvere in
maniera definitiva i problemi connessi alla potenziale frana del
versante nord occidentale della Becca di Nona, e speriamo tutti che
ciò sia possibile, e in questa direzione ci siamo attivati, a
prescindere da quelle abitazioni che non potranno più essere
ricostruite, per gli altri insediamenti dovranno essere attivate
tutte quelle misure di prevenzione previste da un piano di
emergenza, che possano consentire agli abitanti, ma non solo, di
mettersi in salvo qualora dovessero verificarsi situazioni di
pericolo.
Président
La parole au Conseiller Lattanzi.
Lattanzi (FI)
Credo che sulle prime due ci siamo fatti
un'idea chiara, spero che anche il Consiglio abbia avuto modo di
apprezzare le risposte dell'Assessore perché alle prime due
domande, che sono le domande sull'accaduto, almeno abbiamo la
versione - spero definitiva - a questo punto dell'Amministrazione
regionale, della Protezione civile, che spero da oggi dicano tutti
le stesse cose, perché in questo mese c'è stato un crescendo di
comunicazioni da stabilizzare. Spero che questa sia l'ultima
versione.
Se questa è l'ultima versione, mi permetta un commento. Le prime
due risposte sono strettamente collegate, perché se
l'Amministrazione non è a conoscenza che nella notte di sabato si è
mosso qualcosa, perché dice: "non ci è giunta nessuna segnalazione,
quella parte in alto monitorata nella notte di sabato non ha avuto
movimenti, ne ha avuto di evidenti addirittura solo il lunedì",
quindi non essendoci stata a nostra conoscenza sui sistemi di
controllo nessuna avvisaglia, non è scattato il piano di emergenza
e di informazione alla popolazione, e non poteva che essere così,
ebbene a questo punto mi permetto di fare una riflessione politica
perché non sono un tecnico.
Ma come politico, come forza politica, questa impostazione di
voler distaccare la disgrazia avvenuta su Pollein dalla gestione
antecedente, cioè dal controllo e dal monitoraggio della situazione
precedente, per quanto ci riguarda non è molto accettabile, e le
spiego perché. Perché mentre per Fénis e per Nus non c'era nel
vallone una situazione di allarme non di un mese, ma di tre anni:
il 1997, il 1999, il coordinamento dei comuni, il coordinamento
locale, la Protezione civile, risorse investite, cioè è difficile
da accettare non solo come persona, ma anche come forza politica,
che si possa sostenere la tesi che si vuole e che si deve e si può
sostenere in tutti gli altri casi, cioè Fénis non era prevedibile,
Nus non era prevedibile, o meglio lo erano, ma solo se uno vuole
andare a strumentalizzare, se uno vuole cavalcare politicamente
questa cosa, ma allora anche Cogne era prevedibile, la Valle
d'Aosta che frani è prevedibile! Però in quel contesto non ci
sentiamo di sollevare una questione di gestione politica, perché
effettivamente che potesse essere colpita Epinel piuttosto che
Fénis e Nus, solo gli uomini in malafede e non onesti
intellettualmente possono sostenerlo!
Per Pollein è difficile da accettare questa tesi, perché su
questo intero vallone si esercitava un'attenzione, una
preoccupazione, un'emergenza al punto di distribuire su una
popolazione dei vademecum di emergenza; credo sia stata una
situazione quasi unica in Europa, non so quante zone in Europa
abbiano distribuito a paesi o comuni dei vademecum di emergenza,
forse qualcosa di analogo succede in Giappone dove ci sono
terremoti tutti gli anni, ma in Europa quali sono i comuni che
hanno mai ricevuto dei vademecum di emergenza rispetto ad una
situazione così pericolosa?
Capisco che l'Amministrazione, l'Assessore, tendono a dire
tecnicamente qual è stata la realtà, cioè tecnicamente è vero che
non si è staccata quella frattura che era monitorata, né sopra né
nelle immediate vicinanze alle fettuccine e ai controlli
satellitari, ma non possiamo non sostenere che c'era e ci doveva
essere un'attenzione non dico all'intero vallone, ma perlomeno a
quella zona appena sotto, dico appena sotto per non dire attaccata,
perché chi è andato su a vedere ha visto che l'ammasso di pietre,
sassi e acqua si è creato in quel canalone, ha cominciato a
scendere nel Comboé per poi arrestarsi e creare una prima barriera
che poi è esplosa e la domenica mattina è scesa sotto.
Noi non riusciamo politicamente, non umanamente perché dal punto
di vista umano capisco, ma non riusciamo a distaccare, come voi
volete fare, la responsabilità di un controllo di un vallone
rispetto a soltanto la parte alta di quel vallone, perché
l'imprevedibilità di quella frana può essere accettata, ripeto, per
Nus e per Fénis, per Epinel, ma non ce la facciamo ad accettare
politicamente che non stavamo controllando il Comboé!
Mi permetta di fare una riflessione rispetto all'allarme. Lei ha
citato le procedure, ha detto che le procedure non si sono attivate
perché non c'è stato l'allarme atteso. C'è stata la normale
procedura; una normale procedura che io credo politicamente sia da
ridiscutere in termini di responsabilità, non solo per Pollein.
La domanda provocatoria che rivolgo alla Giunta è questa, sulla
quale vorrei che ci fosse una riflessione da parte della Giunta: ma
è possibile, alla luce delle esperienze che abbiamo dovuto
accettare, che il meccanismo di allarme scatti per quanto riguarda
la Protezione civile esclusivamente con l'invio di un fax ogni
qualvolta si preveda un cambiamento meteorologico in negativo?
Qui ho i fax di quella zona, ma vale per tutti i fax, perché i
fax sono stati mandati a tutti i 64 comuni, c'è un fax del 13 che
parla di segnalazioni di condizioni meteo avverse e informa che per
opportuna informazione, sulla base delle valutazioni a cura
dell'Ufficio meteorologico regionale, si segnala che, per quanto
sopra, si richiede di voler adottare le misure di cautela seguenti.
E va bene. Questo è il fax del 13 ottobre, quindi qualche ora prima
della disgrazia. Sono andato a vedere i fax che manda la Protezione
civile: ma è un fax di routine, è un fax sistematico perché il 29
settembre, qualche settimana prima, stesso identico fax, quindi
neanche la personalizzazione dell'evento previsto, niente! Un fax
prestampato, che viene sistematicamente a firma del Direttore
generale della Protezione civile, inviato a tutti i comuni ogni
qualvolta il satellite ci dice che stanno arrivando le nuvole.
Allora il 19 settembre si manda un fax di routine, non è
successo niente il 20 settembre; il 29 settembre si manda un fax,
non è successo niente il 30 settembre; il 13 ottobre si manda un
fax, è successo tutto il 14, 15 e 16. Le successive settimane,
qualche giorno fa, quando c'è stata la perturbazione meteorologica,
si è inviato lo stesso fax di routine.
Mi chiedo allora: il sistema lo vogliamo ridiscutere? Non dico
che dobbiamo mettere in piedi un sistema di protezione civile che
faccia della chiaroveggenza il suo sistema, però credo che questo
sistema sia discutibile per almeno due ordini di fattori: perché
abbiamo capito che la routinità e l'ordinarietà mal contrastano con
la nostra realtà morfologica; perché credo che ci si debba
preoccupare oggi, ma sono riflessioni alla luce dell'esperienza,
quindi senza dare la colpa a nessuno, di dire che forse l'invio di
un fax ai 64 comuni potrebbe anche avere delle problematiche di
sistema legate al fatto che i comuni potrebbero riceverlo in un
momento in cui il personale non c'è, nel momento in cui gli uffici
sono chiusi o quando il fax non funziona o le linee telefoniche non
sono attive.
Questa è una riflessione sulla quale possiamo discutere, senza
dire cosa è successo ieri, ma che in questo sistema ci sia qualcosa
che non funzioni, che sia diventato un sistema routinario per cui
la pioggia e la disgrazia siano analizzate da un sistema che ci
costa come comunità allo stesso modo, su questo credo che una
riflessione la Giunta la debba fare.
Chiudo sulla risposta rispetto alla frazione Chenaux. Dice:
"una decisione in questo senso la Giunta ancora non è in grado
di poterla dare"
. Se fossimo noi al Governo, noi l'avremmo già
data, noi avremmo già deciso che lì non si costruisce più,
qualunque cosa diranno i tecnici, che magari ci diranno che in
futuro dovranno venire giù mille millimetri di acqua per pensare
che la Becca crolli. E questo perché non è più una situazione
tecnica accettabile, perché i tecnici hanno fallito nelle loro
previsioni, ed hanno fallito perché errare è umano.
È evidente che in quel tipo di conoide non possiamo dislocare
tutti i paesi del comune, ma in quel tipo di conoide c'è una
situazione così particolare, per cui il tentennamento politico
della Giunta ci spaventa. Noi avremmo già deciso politicamente che
indipendentemente da quello che succederà lì, da quella che sarà la
sicurezza garantita, da quelli che saranno i processi di
attivazione dell'emergenza, lì non si vive più. Lì si abbatte, si
paga e ci si sposta! Perché tentenniamo su questa decisione
politica? Lavoriamo sul reperimento delle risorse, lavoriamo
sull'abbattimento di quelle case e sul fornire a chi ha perso la
casa o a chi è a rischio di perderla perché oggi è vuota ma
inabitabile, di poter andare a vivere magari a 200 metri più in là,
ma in un posto sereno e sicuro!
Non possiamo tentennare su questa risposta in termini politici,
e ripeto di tipo politico, indipendentemente da chi gestisce
tecnicamente, perché giustamente il geologo aspetta di vedere
adesso cosa succederà, quali saranno le percentuali di rischio, e
via dicendo; ma il tecnico è autorizzato a valutare e ad
analizzare, il politico è obbligato a decidere! Queste persone, se
tutto va bene, le rimettiamo lì? Ma cosa vuol dire se tutto va
bene? Qual è il grado di dire che "tutto va bene"?
I tecnici hanno firmato tutti i piani regolatori dei comuni,
perché il parere è vincolante, ha firmato tutte le concessioni
edilizie perché i pareri sono vincolanti, e l'Amministrazione
regionale ha approvato tecnicamente perché vincolante?
(interruzione del Consigliere Cottino, fuori
microfono)
? Cottino, tu lo sai che tutte le questioni di tipo edilizio
devono avere un parere tecnico. Ma i tecnici fanno bene!
Credo che al di là di quelle che saranno le espressioni
tecniche, la decisione politica sia che in quel conoide, in quella
frazione non si vivrà più.
L'Amministrazione prenda una decisione politica in questo senso,
cominci a dare una risposta da domani mattina alla gente, dicendo
che lì non si vive più! Si reperiranno le risorse, e lo faremo
insieme, andiamo a Roma, a Bruxelles o dove dobbiamo andare, ma
troviamo le risorse per dire alle persone che lì non si vivrà più e
che si sposteranno le case 200-300 metri più in là!
Président
La parole à l'Assesseur au territoire, à
l'environnement et aux ouvrages publics, Vallet pour fait
personnel.
Vallet (UV)
Per una puntualizzazione che riguarda il
contenuto delle mie risposte?
(protesta della Consigliera Squarzino Secondina)
? per fatto personale. Mi si consenta di esprimere le
motivazioni del fatto personale, Consigliera Squarzino! Il limite
del dibattito consiliare è che rispetto a queste iniziative e ad
iniziative che riguardano questo tipo di argomenti, argomenti che
per la loro delicatezza avranno anche risvolti che occuperanno
altre aule diverse da queste, le domande esigono risposte puntuali,
possibilmente complete, ma risposte alle domande poste!
Ho risposto alle domande poste; per quanto riguarda la seconda
domanda e rispetto a quanto è stato attivato, non ho risposto
perché a questo non mi è stato chiesto di rispondere!
A questi aspetti risponderà il Presidente, rispondendo
all'iniziativa dei Consiglieri Curtaz, Squarzino e Beneforti al
punto 50, che chiedo al Presidente di mettere in discussione
adesso, invertendo l'ordine del giorno.
Président
Motion d'ordre de la part de l'Assesseur Vallet,
il y a la requête de modification de l'ordre du jour et de
discussion immédiate du point n° 50. Est-ce qu'il y a objection à
cela? Point n° 50.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK