Consiglio Regionale della Valle d'Aosta - Oggetto del Consiglio n. 932 del 16 dicembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Risparmio energetico e fonti alternative
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 932 del 16 dicembre 2009 - Resoconto
OGGETTO N. 932/XIII - Disegno di legge: "Modificazioni alla
legge regionale 3 gennaio 2006, n. 3 (Nuove disposizioni in materia
di interventi regionali per la promozione dell'uso razionale
dell'energia)".
Articolo 1
(Modificazioni all'articolo 1)
1. Il comma 1 dell'articolo 1 della legge regionale 3 gennaio
2006, n. 3 (Nuove disposizioni in materia di interventi regionali
per la promozione dell'uso razionale dell'energia), è sostituito
dal seguente:
"1. Con la presente legge, la Regione autonoma Valle
d'Aosta/Vallée d'Aoste disciplina le procedure finalizzate
all'approvazione degli strumenti di pianificazione
energetico-ambientale e promuove l'attuazione delle iniziative per
il perseguimento delle relative finalità, tenuto conto
dell'esigenza di diversificare le fonti energetiche e di rendere
più efficiente e razionale l'utilizzo delle fonti convenzionali,
riducendo nel contempo l'emissione in atmosfera di gas inquinanti e
climalteranti, allo scopo di incentivare:
a) le tecnologie che consentono il risparmio dell'energia,
sia negli impieghi stazionari che nella mobilità leggera;
b) le tecnologie che consentono lo sfruttamento delle fonti
rinnovabili;
c) gli impianti dimostrativi e le attività di didattica
specialistica;
d) le iniziative volte alla valutazione delle prestazioni
energetiche degli edifici e alla pianificazione dei conseguenti
interventi di aumento dell'efficienza energetica.".
2. Il comma 3 dell'articolo 1 della l.r. 3/2006 è sostituito
dal seguente:
"3. Per il conseguimento delle finalità di cui al comma 1, la
presente legge disciplina, inoltre, la concessione di agevolazioni
volte a promuovere le iniziative di cui agli articoli 5, comma 1,
6, 6ter e 6quater.".
Articolo 2
(Sostituzione dell'articolo 2)
1. L'articolo 2 della l.r. 3/2006 è sostituito dal
seguente:
"Articolo 2
(Programmazione energetico-ambientale)
1. La Regione, nel quadro degli obiettivi fissati dai
protocolli internazionali sui cambiamenti climatici e degli
indirizzi di politica ambientale, comunitaria e statale, adotta e
aggiorna gli strumenti di programmazione energetico-ambientale allo
scopo di favorire, prioritariamente attraverso lo sfruttamento
delle risorse locali, l'adozione di misure idonee al contenimento
dei consumi energetici, con conseguente riduzione delle emissioni
in atmosfera, tramite l'incentivazione dell'uso delle fonti
energetiche rinnovabili e delle tecniche di risparmio energetico,
in un'ottica di utilizzo razionale dell'energia.
2. La programmazione è attuata, in particolare, attraverso il
piano energetico-ambientale redatto tenendo conto dei diversi piani
regionali di settore e concernente:
a) la valutazione della consistenza strutturale del
fabbisogno e delle risorse energetiche regionali articolata
distintamente per tipo di vettore energetico, con riguardo alle
prevedibili tendenze evolutive;
b) lo stato di attuazione degli interventi in atto;
c) lo sviluppo di efficienti sistemi energetici
locali;
d) la stima delle risorse finanziarie complessive necessarie,
da destinare alla realizzazione degli obiettivi di programmazione
energetico-ambientale.
3. Il piano energetico-ambientale è approvato dal Consiglio
regionale, su proposta della Giunta regionale, ed è aggiornato
periodicamente con riferimento all'evolversi delle condizioni che
influenzano lo sviluppo sostenibile del territorio regionale. La
Giunta regionale riferisce annualmente al Consiglio regionale in
merito allo stato di attuazione del medesimo piano.
4. Per la definizione dei contenuti del piano
energetico-ambientale, la Giunta regionale promuove opportune
consultazioni con le associazioni di categoria, ai fini di
un'adeguata analisi di specifici settori di competenza, e con il
Consiglio permanente degli enti locali, in tutti i casi in cui le
iniziative di programmazione hanno una ricaduta diretta sugli enti
medesimi.".
Articolo 3
(Inserimento dell'articolo 2bis)
1. Dopo l'articolo 2 della l.r. 3/2006, come sostituito
dall'articolo 2, è inserito il seguente:
"Articolo 2bis
(Gestione dei dati energetici regionali)
1. La raccolta, l'analisi, la verifica, il trattamento e la
diffusione dei dati in materia di energia riguardanti il territorio
regionale, finalizzati alla realizzazione e alla successiva
attuazione degli strumenti di programmazione energetico-ambientale,
sono effettuati dalla struttura regionale competente in materia di
pianificazione energetica, di seguito denominata struttura
competente. Gli stessi dati sono messi a disposizione della
struttura regionale competente in materia di ambiente, per il
conseguimento dei propri fini istituzionali.
2. La struttura competente può affidare al Centro
osservazione e attività sull'energia di cui all'articolo 3 la
gestione dei dati di cui al comma 1.".
Articolo 4
(Ridenominazione del Centro di osservazione avanzato sulle
energie di flusso e sull'energia di rete. Modificazioni
all'articolo 3)
1. Al comma 1 dell'articolo 3 della l.r. 3/2006, le parole:
"Centro di osservazione avanzato sulle energie di flusso e
sull'energia di rete, di seguito denominato Centro di osservazione,
le cui attività sono organizzate in accordo con la struttura
competente" sono sostituite dalle seguenti: "Centro osservazione e
attività sull'energia (COA energia), le cui attività sono
organizzate sulla base degli indirizzi di programmazione
energetico-ambientale, secondo le indicazioni e gli obiettivi
stabiliti dalla Giunta regionale con propria
deliberazione".
2. Il comma 2 dell'articolo 3 della l.r. 3/2006 è sostituito
dal seguente:
"2. Per le finalità di cui al comma 1, la Giunta regionale è
autorizzata a stipulare apposite convenzioni con la Società
finanziaria regionale FINAOSTA S.p.A. (FINAOSTA S.p.A.) e con
l'Agenzia regionale per la protezione dell'ambiente della Valle
d'Aosta (ARPA), per la specifica competenza tecnica. La Giunta
regionale è altresì autorizzata a stipulare convenzioni con enti,
istituzioni e altri soggetti che operano a livello scientifico o
economico nei settori correlati a quello dell'energia.".
3. Il comma 3 dell'articolo 3 della l.r. 3/2006 è sostituito
dal seguente:
"3. FINAOSTA S.p.A. e ARPA possono avvalersi, per gli aspetti
di particolare complessità, di enti, di istituzioni e di altri
soggetti che operano a livello scientifico o economico anche nei
settori correlati a quello dell'energia.".
4. Dopo il comma 3 dell'articolo 3 della l.r. 3/2006, come
sostituito dal comma 3, è aggiunto il seguente:
"3bis. Il COA energia, nell'ambito di quanto previsto
dall'articolo 2:
a) organizza le attività previste per l'attuazione della
normativa regionale in materia di rendimento energetico
nell'edilizia;
b) individua e organizza le azioni ritenute necessarie per
l'attuazione del piano energetico-ambientale e di ogni altro
strumento di pianificazione energetica adottato dalla
Regione;
c) promuove attività di monitoraggio e studi specialistici
finalizzati all'aggiornamento degli strumenti di programmazione
energetico-ambientale;
d) organizza la raccolta e l'aggiornamento dei dati
statistici significativi e dei dati caratteristici di funzionamento
delle tecnologie presenti sul mercato, con particolare riguardo
all'evoluzione delle soluzioni impiantistiche utilizzabili sul
territorio regionale;
e) realizza iniziative di formazione e di informazione nei
settori interessati dagli strumenti di programmazione
energetico-ambientale, anche in accordo con la struttura regionale
competente in materia di ambiente;
f) fornisce agli enti locali l'assistenza necessaria per
l'individuazione delle specifiche opportunità di sfruttamento
energetico;
g) organizza le attività finalizzate alla realizzazione degli
impianti dimostrativi, pilota e sperimentali di cui all'articolo 6,
comma 1;
h) realizza i laboratori didattici specialistici di cui
all'articolo 6bis;
i) svolge le funzioni tecnico-amministrative nell'ambito
dell'istruttoria finalizzata alla concessione delle agevolazioni di
cui agli articoli 6, comma 2, e 6ter;
j) svolge le funzioni tecnico-amministrative nell'ambito
dell'istruttoria valutativa di cui all'articolo 13.".
Articolo 5
(Sostituzione dell'articolo 4)
1. L'articolo 4 della l.r. 3/2006 è sostituito dal
seguente:
"Articolo 4
(Iniziative di formazione e di informazione)
1. La struttura competente, sentite le associazioni di
categoria, promuove iniziative di formazione e di informazione allo
scopo di sensibilizzare l'utenza e le categorie professionali in
ordine alle applicazioni finalizzate al risparmio energetico,
nonché iniziative volte ad incentivare la realizzazione di sistemi
e di impianti ammissibili alle agevolazioni di cui alla presente
legge.
2. Le iniziative di cui al comma 1 possono riguardare anche
l'organizzazione di appositi presidi rivolti alla comunicazione e
alla consulenza tecnica.".
Articolo 6
(Modificazioni all'articolo 5)
1. Al comma 1 dell'articolo 5 della l.r. 3/2006, dopo le
parole: "le iniziative realizzate" sono aggiunte le seguenti: "da
enti locali e da soggetti privati nel settore dell'edilizia
residenziale".
2. Il comma 4 dell'articolo 5 della l.r. 3/2006 è
abrogato.
3. Al comma 5 dell'articolo 5 della l.r. 3/2006, le parole:
", l'entità del risparmio annuo convenzionale di energia primaria
correlato, in base al tipo di sistema installato, alle spese di
investimento," sono soppresse.
4. Il comma 6 dell'articolo 5 della l.r. 3/2006 è
abrogato.
Articolo 7
(Sostituzione dell'articolo 6)
1. L'articolo 6 della l.r. 3/2006 è sostituito dal
seguente:
"Articolo 6
(Impianti dimostrativi, pilota e sperimentali)
1. Per il conseguimento degli obiettivi di cui all'articolo
1, la Regione promuove, avvalendosi del COA energia, la
realizzazione di impianti dimostrativi, pilota e sperimentali per
l'utilizzazione delle fonti energetiche rinnovabili e per l'impiego
di tecniche di efficienza energetica e di sistemi e installazioni a
basso consumo energetico specifico.
2. Per le finalità di cui al comma 1, la Regione concede
agevolazioni agli enti locali e ai soggetti privati realizzatori
finalizzate al rimborso delle spese sostenute, nella misura massima
del 70 per cento della spesa ammissibile documentata.
3. Gli impianti di cui al comma 1 possono essere realizzati
direttamente dalla Regione anche avvalendosi di soggetti privati
che operano nel settore dell'energia e in quelli correlati, ai
quali compete l'attuazione delle iniziative, mediante la stipula di
appositi accordi approvati con deliberazione della Giunta
regionale. La realizzazione dei predetti impianti, se inerenti
l'energia eolica, è consentita subordinatamente al conseguimento di
un'intesa con gli enti locali interessati.
4. Gli accordi di cui al comma 3 disciplinano l'entità e le
modalità di partecipazione finanziaria dei contraenti, le modalità
di gestione degli impianti e definiscono, in base alla tipologia
degli interventi, la metodologia di monitoraggio delle prestazioni
energetiche. In ogni caso, il monitoraggio è attuato a totale
carico del soggetto incaricato della gestione degli
impianti.
5. Gli accordi disciplinano, inoltre, la misura della
partecipazione finanziaria della Regione la quale, in base alla
tipologia degli impianti, può coprire integralmente gli oneri
derivanti dalla realizzazione delle iniziative. In tale caso, gli
impianti restano di proprietà della Regione.
6. Nei casi di cui al comma 3, la Regione si avvale del COA
energia che provvede in ordine al riscontro degli adempimenti
spettanti al soggetto attuatore e alla verifica del conseguimento
dei risultati energetici attesi. Il COA energia riferisce
periodicamente alla struttura competente in ordine allo stato di
attuazione degli interventi oggetto della convenzione.".
Articolo 8
(Inserimento dell'articolo 6bis)
1. Dopo l'articolo 6 della l.r. 3/2006, come sostituito
dall'articolo 7, è inserito il seguente:
"Articolo 6bis
(Laboratori didattici specialistici)
1. Per il conseguimento degli obiettivi di programmazione
energetico-ambientale, la Regione promuove iniziative volte alla
formazione di professionalità qualificate da impiegare nell'ambito
delle attività del settore energetico, anche attraverso
l'attivazione di progetti scolastici specifici riguardanti la
sperimentazione di tecnologie e di sistemi energetici avanzati da
effettuarsi in laboratori didattici specialistici.
2. Le iniziative di cui al comma 1 sono avviate a seguito di
intesa tra la struttura competente e la Sovraintendenza regionale
agli studi, con il coinvolgimento delle istituzioni scolastiche di
istruzione tecnica e professionale, regionali e paritarie, il cui
indirizzo didattico sia inerente al settore energetico.
3. Le istituzioni scolastiche che hanno manifestato interesse
alle iniziative di cui al comma 1 stipulano apposita convenzione
con la Regione relativa alla realizzazione e alle modalità di
utilizzo dei laboratori didattici specialistici.
4. L'allestimento dei laboratori didattici specialistici
spetta al COA energia che riferisce periodicamente alla struttura
competente in ordine allo stato di attuazione delle iniziative
avviate.
5. I laboratori didattici specialistici costituiscono
dotazione delle istituzioni scolastiche interessate e possono
formare oggetto di convenzione tra le medesime istituzioni e altri
soggetti per l'utilizzo extrascolastico dei medesimi.
6. Per consentire la valutazione dei risultati attesi, le
istituzioni scolastiche informano, entro il 30 giugno di ogni anno,
il COA energia in ordine alle attività di sperimentazione
realizzate.".
Articolo 9
(Inserimento dell'articolo 6ter)
1. Dopo l'articolo 6bis della l.r. 3/2006, come introdotto
dall'articolo 8, è inserito il seguente:
"
Art. 6ter
(Diagnosi energetiche)
1. Per il conseguimento degli obiettivi di cui all'articolo 1
e in relazione alle finalità indicate dalla normativa regionale
vigente in materia di rendimento energetico nell'edilizia, la
Regione concede agevolazioni agli enti locali e ai soggetti privati
per l'effettuazione, nel settore dell'edilizia residenziale, di
diagnosi energetiche e di analisi tecnico-economiche di impianti di
teleriscaldamento, produzione, recupero, trasporto e distribuzione
del calore derivante dalla cogenerazione.
2. Le iniziative di cui al comma 1 sono esaminate dal COA
energia che si esprime sull'attendibilità delle valutazioni e
sull'ammissibilità delle spese correlate.
3. Per le iniziative di cui al comma 1, le agevolazioni
possono essere concesse nella misura massima del 50 per cento della
spesa ammissibile documentata.".
Articolo 10
(Inserimento dell'articolo 6quater)
1. Dopo l'articolo 6ter della l.r. 3/2006, come introdotto
dall'articolo 9, è inserito il seguente:
"Articolo 6quater
(Misure per la riduzione del fabbisogno energetico nel
settore terziario)
1. Per il conseguimento degli obiettivi di cui all'articolo 1
e per favorire l'interconnessione tra le catene energetiche, la
Regione concede agevolazioni per la realizzazione di iniziative
finalizzate alla riduzione del fabbisogno energetico nel settore
terziario, nell'ambito della riorganizzazione della logistica
distributiva delle merci nelle aree urbane.
2. Possono beneficiare delle agevolazioni di cui al presente
articolo gli enti locali e i soggetti privati, previa presentazione
di apposita domanda alla struttura competente corredata di un
progetto preliminare e di una relazione tecnico-finanziaria. I
soggetti privati devono documentare, inoltre, l'avvenuta
sottoscrizione di un accordo con l'ente locale interessato.
3. Le agevolazioni sono concesse nella forma del contributo
in conto capitale a fronte di interventi che consentono un aumento
delle prestazioni energetiche degli edifici rispetto ai parametri
stabiliti dalla normativa vigente e che prevedono lo sfruttamento
delle fonti energetiche rinnovabili.
4. Le agevolazioni sono concesse nella forma del contributo
in conto capitale anche per iniziative realizzate mediante
l'impiego di mezzi a trazione elettrica o funzionanti con vettori
energetici alternativi, purché i relativi sistemi di
approvvigionamento siano alimentati mediante l'utilizzo di fonti
energetiche rinnovabili.
5. Per la realizzazione delle iniziative di cui al comma 1,
le agevolazioni possono essere concesse nella misura massima del 90
per cento della spesa ammissibile documentata.".
Articolo 11
(Modificazioni all'articolo 8)
1. Al comma 1 dell'articolo 8 della l.r. 3/2006, dopo le
parole: "mutui a tasso agevolato" sono aggiunte le seguenti: "e
delle iniziative di cui agli articoli 6ter e 6quater mediante
contributi in conto capitale".
2. Il comma 2 dell'articolo 8 è abrogato.
Articolo 12
(Modificazione all'articolo 9)
1. Il comma 1 dell'articolo 9 della l.r. 3/2006 è sostituito
dal seguente:
"1. Il limite minimo di spesa ammissibile per poter accedere
ai contributi in conto capitale è di euro 2.000 e quello massimo è
di euro 50.000. Qualora la spesa ammissibile superi il limite
massimo, il contributo è concesso sino alla concorrenza con il
predetto importo.".
Articolo 13
(Modificazioni all'articolo 10)
1. Al comma 1 dell'articolo 10 della l.r. 3/2006, le parole:
", nel corso di un triennio," sono soppresse.
2. Dopo il comma 1 dell'articolo 10 della l.r. 3/2006, come
modificato dal comma 1, è inserito il seguente:
"1bis. Limitatamente agli interventi di cui all'articolo 5,
comma 1, lettera b), il limite massimo di spesa ammissibile è di
euro 75.000. Qualora la spesa ammissibile superi il limite massimo,
il contributo è concesso sino alla concorrenza del predetto
importo.".
3. Al comma 2 dell'articolo 10 della l.r. 3/2006, le parole:
"al comma 1" sono sostituite dalle seguenti: "ai commi 1 e
1bis".
4. Al comma 3 dell'articolo 10 della l.r. 3/2006, le parole:
"dieci anni" sono sostituite dalle seguenti: "quindici
anni".
Articolo 14
(Sostituzione dell'articolo 11)
1. L'articolo 11 della l.r. 3/2006 è sostituito dal
seguente:
"Articolo 11
(Procedimenti istruttori)
1. Le domande per la concessione delle agevolazioni di cui
alla presente legge sono sottoposte:
a) all'istruttoria automatica, se relative ad un contributo
in conto capitale;
b) all'istruttoria valutativa, se relative ad un contributo
in conto interessi o ad un mutuo a tasso agevolato, ovvero, in ogni
caso, alla realizzazione di una nuova costruzione, all'ampliamento
volumetrico e alla demolizione e ricostruzione di un edificio
esistente, ancorché prevista nell'ambito di un intervento di
ristrutturazione.".
Articolo 15
(Modificazione all'articolo 13)
1. Al comma 2 dell'articolo 13 della l.r. 3/2006, le parole:
"struttura competente" sono sostituite dalle seguenti: "struttura
regionale competente in materia di sviluppo del settore
energetico".
Articolo 16
(Modificazione all'articolo 14)
1. Al comma 2 dell'articolo 14 della l.r. 3/2006, le parole:
"struttura competente" sono sostituite dalle seguenti: "struttura
regionale competente in materia di sviluppo del settore
energetico".
Articolo 17
(Modificazione all'articolo 17)
1. Al comma 1 dell'articolo 17 della l.r. 3/2006, le parole:
"struttura competente" sono sostituite dalle seguenti: "struttura
regionale competente in materia di sviluppo del settore
energetico".
Articolo 18
(Modificazione all'articolo 18)
1. Alla lettera a) del comma 1 dell'articolo 18 della l.r.
3/2006, le parole: "commi 1 e 6" sono sostituite dalle seguenti:
"comma 1".
Articolo 19
(Disposizioni transitorie)
1. In deroga a quanto stabilito dall'articolo 12, comma 2,
della l.r. 3/2006, sono considerate ammissibili, secondo i
parametri tecnico-economici stabiliti dall'articolo 5, comma 5,
della medesima legge, come modificato dall'articolo 6, comma 3
della presente legge, le domande di agevolazione relative
all'installazione di generatori funzionanti a biomassa legnosa con
riferimento alle spese sostenute in data successiva al 1° giugno
2006, purché le medesime domande siano già state presentate alla
data di entrata in vigore della presente legge o siano presentate
non oltre sessanta giorni dalla medesima data.
2. A decorrere dal 1° gennaio 2010, la l.r. 3/2006, fatta
eccezione per l'articolo 6, come sostituito dall'articolo 7 della
presente legge, non si applica alle attività ricettive alberghiere
ed extra-alberghiere.
Articolo 20
(Disposizione di coordinamento)
1. Le parole: "Centro di osservazione avanzato sulle energie
di flusso e sull'energia di rete", ovunque ricorrano nella l.r.
3/2006, sono sostituite dalle seguenti: "Centro osservazione e
attività sull'energia (COA energia)", comprensive dell'articolo o
della preposizione articolata necessari nel contesto.
Articolo 21
(Ulteriore finanziamento dell'articolo 5 della l.r.
3/2006)
1. Per le finalità di cui all'articolo 5 della l.r. 3/2006,
come modificato dall'articolo 6 della presente legge, e tenuto
conto dell'articolo 19, è autorizzata per l'anno 2009 la maggiore
spesa di euro 1.300.000.
Articolo 22
(Disposizioni finanziarie)
1. L'onere derivante dall'applicazione degli articoli 8, 10,
19 e 21 è determinato complessivamente in euro 1.300.000 per il
2009, euro 1.500.000 per l'anno 2010 e euro 1.000.000 a decorrere
dal 2011.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2009 e di quello pluriennale per il triennio 2009/2011
nell'obiettivo programmatico 2.2.2.15 (Interventi nel settore delle
risorse energetiche).
3. Al finanziamento dell'onere di cui al comma 1 si provvede
mediante l'utilizzo delle risorse iscritte negli stessi bilanci
nell'obiettivo programmatico 3.1. (Fondi globali) sugli
accantonamenti previsti dall'allegato n. 1:
a) per l'anno 2009 per complessivi euro 1.300.000:
1) al capitolo 69000 (Fondo globale per il finanziamento di
spese correnti), a valere al punto B.1.1. (Recupero e
valorizzazione dei prodotti forestali di scarto e dei rifiuti
lignei. Interventi in materia di termovalorizzazione) per euro
300.000, al punto B.2.1. (Riforma dell'organizzazione turistica
regionale) per euro 300.000, al punto B.2.2. (Disposizioni per
l'attuazione di interventi e iniziative della Regione per la
promozione della pratica sportiva) per euro 200.000;
2) al capitolo 69020 (Fondo globale per il finanziamento di
spese di investimento), a valere al punto B.1.3. (Interventi
regionali volti ad incentivare le imprese industriali ed artigiane)
per euro 480.000, al punto B.1.4. (Attuazione del piano
energetico-ambientale) per euro 20.000;
b) per l'anno 2010, per complessivi euro 1.500.000, al
capitolo 69000 (Fondo globale per il finanziamento di spese
correnti), a valere sull'accantonamento previsto al punto B.1.3.
dell'allegato n. 1 per euro 500.000 e al punto B.1.4. per euro
1.000.000;
c) per l'anno 2011, per euro 1.000.000, al capitolo 69000
(Fondo globale per il finanziamento di spese correnti)
sull'accantonamento previsto al punto B.1.4. dell'allegato n.
1.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 23
(Efficacia della legge)
1. Le disposizioni di cui agli articoli 7, 8, 10 e 11, comma
2, hanno efficacia a partire dal 1° gennaio 2010.
Articolo 24
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere
Bieler.
Bieler (UV)
- Grazie, Presidente. La proposta di
modificazione della legge regionale 3 gennaio 2006, n. 3: "Nuove
disposizioni in materia di interventi regionali per la promozione
dell'uso razionale dell'energia", è incentrata sulla
riorganizzazione dell'assetto normativo, già collaudato nei primi
anni della sua applicazione, in conseguenza alla previsione di
innovativi strumenti di intervento ed all'opportunità di
razionalizzare taluni aspetti procedurali.
In via preliminare è importante rilevare che alcune
modificazioni sono state necessitate semplicemente dall'esigenza di
adeguare l'articolato alle nuove finalità introdotte, che esulano
dal settore dell'edilizia residenziale, sul quale invece si
indirizzavano le disposizioni originarie; questo emerge in tutta
evidenza già nell'articolo 1, che rimodula le finalità della legge
anche con un espresso riferimento alle collegate finalità della
normativa regionale sul rendimento energetico nell'edilizia.
Proprio dalla sinergica applicazione delle due normative potranno
essere conseguiti significativi risultati di efficienza energetica
degli edifici (e quindi di risparmio energetico), che saranno
possibili grazie all'organizzazione di un organico ed efficace
"sistema produttivo" basato sull'attività di progettisti,
costruttori ed installatori qualificati.
In relazione a quanto sopra, è sicuramente innovativa la
previsione contenuta nell'articolo 2, the prevede la relazione
annuale della Giunta al Consiglio in merito all'attuazione del
piano energetico ambientale; questa nuova metodologia operativa
costituirà un continuo strumento di monitoraggio dell'efficacia
delle azioni già intraprese e consentirà alla Giunta stessa di
modificare il proprio orientamento, in materia di sviluppo del
settore energetico nel suo complesso, a seguito di un periodico e
mirato confronto politico assembleare. In quest'ottica la Regione
potrà adeguare con grande tempestività la propria azione
all'evolversi del panorama legislativo nazionale e comunitario,
nonché degli obiettivi di volta in volta fissati dai protocolli
internazionali sui cambiamenti climatici.
Grazie alle nuove misure previste, si potranno pertanto portare
a realizzazione delle iniziative che altrimenti non sarebbero
ipotizzabili con altre disposizioni di settore; pertanto, assume
rilievo l'innovazione sugli impianti dimostrativi e pilota
(riportata all'articolo 7), in base alla quale anche la Regione
potrà portare a compimento eventuali realizzazioni ritenute
meritevoli di sperimentazione e promozione, anche attraverso
accordi con collaudati operatori del settore, senza per questo
abbandonare il sistema incentivante già in essere a favore di enti
locali e soggetti privati.
La previsione della gestione dei dati energetici regionali di
cui all'articolo 3 del disegno di legge risponde all'esigenza di
istituzionalizzare la relativa fonte di informazione (la Regione),
onde garantire omogeneità dei riferimenti ed unicità del soggetto
deputato all'elaborazione ed alla divulgazione ufficiale delle
informazioni, per quanto possa rilevare all'interno ed all'esterno
del territorio regionale. Questa innovazione permetterà di
sgombrare da ogni eventuale dubbio di provenienza l'originalità dei
dati suscettibili di diffusione per tutte le possibili
utilizzazioni.
L'articolo 4 si preoccupa di ridefinire le attribuzioni del
Centro di osservazione avanzato, ampiamente organizzato presso la
Finaosta, e di riaffermare il ruolo dell'ARPA quale polo di
competenza tecnica collegato alla società medesima per le attività
esercitate ordinariamente dalla stessa Agenzia.
Le modificazioni apportate con l'articolo 6 hanno lo scopo di
ovviare a possibili incongruenze che avrebbero riguardato un
eventuale finanziamento degli enti locali, gia interessati in
maniera significativa dalla disposizione dell'articolo 1, comma 4,
in relazione al prescritto impiego delle migliori tecnologie
disponibili sul mercato negli edifici pubblici.
Si dimostra altrettanto innovativa la previsione di cui
all'articolo 8 in relazione alla creazione di specifici laboratori
scolastici di alto profilo didattico e professionale, allo scopo di
formare in ambito regionale delle figure tecniche altamente
qualificate, che sono insistentemente richieste dal locale settore
industriale.
Importante si dimostrerà, anche per gli effetti sulla qualità
dell'aria, lo strumento di incentivazione introdotto dall'articolo
10, che dovrà favorire il decongestionamento dei centri storici,
spesso penalizzati da una logistica distributiva delle merci non
rispondente alle esigenze della cittadinanza e degli operatori
commerciali. In quest'ottica, si favorirebbe la realizzazione di
"piattaforme" strutturate in edifici con elevate prestazioni
energetiche e servite da mezzi di trasporto non impattanti
sull'ambiente in quanto alimentati con le fonti energetiche
rinnovabili.
Gli articoli 11, 12 e 13 apportano modificazioni esclusivamente
di natura tecnica, anche nell'obiettivo di semplificare le
procedure. Ha rilievo invece l'allungamento da dieci a quindici
anni del periodo di ammortamento dei mutui, allo scopo di renderli
più allettanti grazie ad una ridistribuzione delle rate meno
impegnativa finanziariamente per i richiedenti.
In quest'ottica di semplificazione e di razionalizzazione si
muovono anche gli articoli dal 14 al 18, il primo dei quali
riorganizza il criterio di demarcazione tra le istruttorie
amministrative già previste, nell'intento di ovviare a taluni dubbi
interpretativi che si sono verificati in passato, stante
l'oggettiva difficoltà riscontrata dai richiedenti nell'individuare
compiutamente la tipologia delle spese ammissibili e l'entità delle
corrispondenti agevolazioni.
L'articolo 19, nell'eccezionalità delle sue previsioni, si
propone di recuperare - soltanto nel settore delle installazioni a
biomassa legnosa - una temporanea situazione di inapplicazione
delle modalità attuative, che ha penalizzato una frangia di
potenziale utenza e che si è creata a causa delle difficoltà
derivanti dall'assenza di apposite disposizioni tecniche statali
applicabili alla specifica filiera della biomassa legnosa.
L'articolo 21, come il precedente articolo 19, è di natura
prettamente transitoria ed ha lo scopo di consentire, nel prossimo
anno, una regolare applicazione del sistema di incentivazione per
le richieste di agevolazione pervenute nel 2009, per le quali si è
assistito ad un significativo ed imprevedibile aumento. Grazie.
Presidente
- Dichiaro aperta la discussione generale.
La parola alla Consigliera Carmela Fontana.
Fontana (PD)
- Grazie, Presidente. La legge regionale n.
3/2006 - la quale disciplina la promozione dell'uso razionale
dell'energia - è l'oggetto del disegno di legge n. 71 che stiamo
trattando, il quale intende modificarne alcune parti e introdurre
nuove disposizioni. Che questa legge sia da modificare non c'è
dubbio visto che all'articolo 1, comma 3, si dice che negli edifici
di proprietà pubblica o adibiti ad uso pubblico il fabbisogno
energetico è soddisfatto mediante il ricorso alle migliori
soluzioni, che consentono l'impiego delle fonti rinnovabili. Il
risparmio e l'uso razionale dell'energia, se guardiamo anche solo
il palazzo in cui in questo momento svolgiamo il più importante
ruolo istituzionale della Valle d'Aosta, ci rendiamo conto che tre
anni sono passati, due Giunte si sono alternate, ma lo spreco
energetico rimane invariato. Non è stato fatto alcun intervento per
migliorare la sua coibentazione, non sono stati installati i
pannelli solari della produzione di acqua calda, né vi sono quelli
fotovoltaici per ridurre la dipendenza della fornitura di energia
elettrica. A questo proposito, fra l'altro, se pensiamo che gli
uffici sono attivati nelle ore diurne, possiamo pensare a quanto
rilevante potrebbe essere il risparmio sulla bolletta. Purtroppo il
progetto di legge che stiamo esaminando non fa nulla per migliorare
la situazione, infatti non prende in considerazione gli edifici
pubblici, che invece sono da esempio per tutta la popolazione,
perché è difficile che un sindaco sia convincente nello spiegare ai
propri concittadini che occorre investire nel risparmio energetico
se il municipio del suo Paese o le sue scuole non presentano alcun
intervento in tale direzione. Il progetto di legge che stiamo
esaminando presenta invece significative modificazioni degli
indirizzi generali della legge, in particolare ci preoccupa il
fatto che viene posto l'accento sulla diversificazione delle fonti
energetiche e non sul risparmio, parola letteralmente scomparsa dal
comma 1 dell'articolo 1.
Un altro esempio di modifica delle strategie di politica
energetica lo si rileva al nuovo articolo 2: alla lettera c) del
comma 2 sono scomparse le parole
"in accordo con le linee di
politica ambientale regionale"
, come se la tutela dell'ambiente
potesse diventare un ostacolo ai progetti della Giunta regionale. A
conferma di queste nostre preoccupazioni sono le modifiche
all'articolo 5, in cui sono abrogate tutte le norme che prevedono
le dimostrazioni di un significativo risparmio annuo convenzionale
di energia primaria, correlato.
Per quanto riguarda la possibilità di usufruire del sostegno
regionale, con la legge che andiamo ad approvare si potranno
finanziare dei progetti che non dovranno dimostrare di portare ad
un risparmio energetico; che utilità tutto ciò abbia per la Regione
è difficile da capire. Se non è il risparmio energetico l'obiettivo
della legge, qual è il suo vero obiettivo? Identica indicazione
viene dal nuovo articolo 6, in cui al comma 1 non è più richiesto
che sia dimostrato il conseguimento di un risparmio non inferiore
al 15 per cento sui consumi originari di idrocarburi e di energia
primaria. Un altro aspetto rilevante di novità del progetto di
legge che stiamo valutando è la discesa in campo della Regione come
attore diretto di impianti dimostrativi, pilota e sperimentali. La
Regione insomma, avvalendosi di soggetti privati che operano nel
settore dell'energia e in quelli correlati, può coprirne
integralmente gli oneri derivanti dalla realizzazione delle
iniziative e il progetto di legge precisa che in tal caso gli
impianti restano di proprietà della Regione. Ci pare che questa
scelta vada contro l'indirizzo condiviso da molti di un mercato
libero, in cui i soggetti privati possano concorrere liberamente
fra loro, in tale maniera generare una riduzione dei costi a favore
di tutti i cittadini. Qui non solo l'ente pubblico diventa un
concorrente dei privati con il vantaggio della posizione di favore
che esso detiene, ma diventa anche giudice del mercato in quanto,
scegliendo un privato, piuttosto che un altro come partner,
decreterà il successo o il fallimento di un'impresa.
Un aspetto positivo invece del progetto di legge è quello
evidenziato del nuovo articolo 6bis, che prevede iniziative per la
formazione di professionalità qualificate in campo energetico
attraverso l'attivazione di progetti scolastici specifici. Questa è
una scelta importante in quanto favorisce nuove competenze fra
giovani, pertanto ne diamo un giudizio positivo, anche se nella
predisposizione di questi progetti sarebbe stato opportuno
prevedere le consultazioni delle forze sindacali. A monte delle
osservazioni che ho fatto precedentemente dà una risposta il nuovo
articolo 6, che esalta la tecnologia del teleriscaldamento,
finanziandone l'analisi tecnico-economica nel settore dell'edilizia
residenziale. Questo è un discorso che abbiamo sentito più volte e
che è particolarmente caro alla Giunta regionale e al suo
Presidente, poiché tale tecnologia non ha dimostrato grandi
risultati nelle realtà che lo hanno realizzato. Ci chiediamo come
mai si insista su questo tema e si trascurino invece interventi più
consoni al nostro territorio montano e alla nostra realtà edilizia,
ossia alla coibentazione, solare termico, solare fotovoltaico, mini
eolico e mini idroelettrico. Fra l'altro, tutti questi interventi
rafforzano l'autonomia energetica dei singoli edifici, quindi dei
cittadini valdostani, mentre il teleriscaldamento rende tutti meno
liberi in quanto ci si consegna mani e piedi ad una ditta e a un
sistema - nella speranza che funzioni bene - a lungo e con costi
contenuti, ma senza nessun potere di vigilanza che questi
condizioni siano garantite nel tempo.
Un'altra osservazione è relativa all'articolo 11, in cui sono
scomparsi tutti i limiti di spesa previsti dalla legge 2006, ciò
significa che i contributi in conto capitale di qualunque importo
si hanno utilizzando la molto semplice istruttoria automatica per
ottenere i finanziamenti, mentre nelle versioni precedenti vi era
un limite di 25.000 euro, cosa che ci sembra più prudenziale.
Speriamo che la perplessità che abbiamo qui evidenziato possa
essere smentita dalla realtà dei fatti, che si avvii davvero nella
nostra regione un movimento positivo di realizzazioni volte al
risparmio energetico negli edifici pubblici e in quelli privati,
nel terziario. Ciò sarebbe importante perché significherebbe che
anche la Valle d'Aosta contribuisce nello spirito di Kyoto e
speriamo in quello di Copenhagen al miglioramento dell'equilibrio
climatico del nostro pianeta; questo non è un auspicio, è la
conseguenza della constatazione dello stato di sofferenza delle
nostre montagne che, a causa del riscaldamento del pianeta, hanno
perso negli ultimi 20 anni una parte significativa del proprio
manto ghiacciato per una regione che ha come principali settori
economici il turismo alpinistico e gli impianti di risalita. Questa
è una vera emergenza, pertanto il risparmio energetico e l'uso
razionale dell'energia non sono un
optional
, né devono
diventare uno strumento di potere, ma sono gli interventi
indispensabili per un futuro della Valle d'Aosta e delle sue
generazioni future. Grazie.
Presidente
- La parola al Vicepresidente Chatrian.
Chatrian (VdAV-R)
- Grazie, Presidente. Qualche
considerazione di ordine generale. In commissione abbiamo
affrontato in maniera dettagliata questo disegno di legge, questa
volontà di integrare la legge n. 3/2006. Una premessa importante,
già discussa anche in commissione: forse si poteva da subito o
aspettare qualche mese, o avere un po' più di coraggio dal punto di
vista legislativo, come avevo detto in commissione, e cercare di
semplificare il quadro ai nostri cittadini. Oggi il Consiglio
regionale discute questa integrazione legata alla promozione
dell'uso razionale dell'energia; dall'altra parte l'ultimo
Consiglio della "Giunta Caveri" nell'aprile 2008 approvava la legge
n. 21/2008, concernente disposizioni in materia di rendimento
energetico. Due percorsi paralleli che avrebbero potuto forse
trovare un punto di incontro, noi lo abbiamo chiesto in commissione
e richiesto anche le motivazioni alla parte tecnica
dell'Assessorato e all'Assessore. Al momento la n. 21/2008 non è
finanziata, sarà finanziata nel 2010 e oltretutto sarà integrata
nei prossimi mesi del 2010. Va di moda a livello nazionale, ma
anche a livello regionale la volontà di informare i nostri
cittadini che l'Amministrazione deve semplificare:
"dobbiamo
semplificare, dobbiamo essere vicini ai cittadini"
. Pur
condividendo nella sostanza le motivazioni e le integrazioni di
questa legge, potevate semplificare realmente il quadro normativo
da un lato e, di conseguenza, le risposte che i cittadini si
aspettano, ossia questa decantata semplificazione. Ringraziamo
l'Assessorato per i dati fornitici la scorsa settimana. È proprio
su questi dati che vorremmo soffermarci, dicendo che sono degli
importi piccoli e sono anche dei piccoli numeri, forse proprio per
questo si poteva semplificare il quadro normativo, inserendo il
rendimento energetico edilizio (casa clima) con l'uso razionale e
la promozione dell'uso razionale dell'energia. L'Assessore in
commissione ci disse che tecnicamente non era possibile o quanto
meno era complesso. Sempre su tale settore abbiamo già sentito
queste parole di difficoltà, anche solo a livello di percorso e di
procedura per quanto riguarda il rinnovo del parco macchine.
Chiediamo alla Giunta su queste piccole integrazioni... (perché
oggi queste modifiche sono delle modifiche piccole da una parte e
di procedura dall'altra e di modalità) ma chiediamo di avere questa
volontà e questa onestà intellettuale e politica di provare a
semplificare il quadro normativo, non solo a parole, ma nella
sostanza. Voteremo quindi queste integrazioni, ma c'erano le
condizioni per aspettare un mese e c'era la possibilità veramente
di unificare in un'unica legge la situazione promozionale
energetica e la situazione di rendimento energetico.
Un'altra considerazione legata all'apertura di queste modifiche,
dove la Regione può essere un attore importante, ma dove la parte
privata può essere un attore importante con operatori cosiddetti
"del settore". Chiediamo veramente una selezione, che ci siano
graduatorie e soprattutto percorsi nero su bianco che possano dare
dei risultati nel settore, che abbiano le caratteristiche per
essere finanziati e che possano essere una vera e propria
sperimentazione e promozione culturale ed energetica, che parte
dagli addetti ai lavori, professionisti e che arriva all'utente
ultimo, il quale deve conoscere che, dal punto di vista politico,
vi è la volontà di informare e soprattutto di semplificare.
Continueremo a battere su questa volontà, perché al momento non ci
sembra che alle parole seguano i fatti. Grazie.
Presidente
- La parola al Consigliere Segretario
Tibaldi.
Tibaldi (PdL)
- È di attualità Copenhagen, ovviamente
sede del
summit
sull'ambiente di cui si sta parlando
ampiamente su tutti i
mass media
e che vede riuniti non solo
i principali protagonisti del globo in termini di inquinamento e di
produzione energetica, ma anche Stati del cosiddetto "terzo mondo",
di Paesi in via di sviluppo che, più che contribuire
all'inquinamento, se non in misura marginale, vorrebbero avere un
ruolo più significativo nel contesto globale. Copenhagen, come
anche gli altri eventi che lo hanno preceduto, sta evidenziando
sempre più la funzione folcloristica, piuttosto che politica del
problema, con grandi eventi che danno più una sensazione
spettacolare che non di contenuto e con dati che fanno più parlare
per il loro numero evidentemente grande che non per le risposte che
invece il nostro pianeta richiederebbe su questo terreno. Si parla
di 2.000.000.000 di pagine Web che sono state riempite con
contenuti di vario titolo e speriamo che, nell'ambito di questa
mole massiccia di pagine Web, vi sia anche qualche proposito che
possa tradursi in azione politica che sia finalizzata per il bene
dell'umanità e soprattutto del nostro pianeta.
Partendo da questo presupposto, direi che qualche considerazione
possiamo farla anche su tale disegno di legge, perché qui si parla
di energia, si parla di energia alternativa, di efficienza
energetica, di diversificazione delle fonti, per cercare di
sganciarci dalla solita fonte fossile alla quale ormai siamo legati
da diversi decenni, ovvero il petrolio, il gas, il carbone, fonti
fossili che permettono oggi per la stragrande maggioranza la vita e
l'energia sul nostro pianeta, la vita non solo quotidiana delle
famiglie, ma soprattutto l'operatività delle imprese e delle
industrie. In questo contesto la Regione ha adottato una legge allo
scadere della scorsa legislatura, una legge che adesso viene
parzialmente modificata, una legge che ha come perno centrale un
piano di programmazione energetico-ambientale e ovviamente un piano
che si serve anche di strumenti che devono tendere alla
realizzazione di obiettivi che sono quelli del miglioramento
dell'efficienza energetica e della salvaguardia dell'ambiente,
oltre l'utilizzo razionale dell'energia.
Quali considerazioni possiamo fare su questo documento? È un
documento che innanzitutto vediamo nel giro di pochi mesi ha già
dovuto essere sottoposto a delle modifiche, quindi è nato
imperfetto, forse per la fretta di concludere la legislatura la
volta scorsa e per lasciare una testimonianza di un'attenzione
politica nei confronti di questo tema di primaria importanza. È
stato fatto forse in maniera un po' raffazzonata e oggi si deve
intervenire per perfezionarlo. Tutto è perfettibile, siamo esseri
umani, ma sta di fatto che questo disegno di legge, che si compone
di 24 articoli, va a modificare anche in maniera sostanziale alcuni
passaggi. Ci va bene che la Regione detti gli indirizzi strategici
in materia energetico-ambientale, perché la Regione governa il
territorio e deve fissare delle linee di indirizzo che siano chiare
e, sotto un certo profilo, inderogabili, in linea con i dettami
nazionali e comunitari, ma soprattutto che siano inderogabili per
quanto riguarda la tutela e l'attenzione nei confronti del
territorio amministrato. Ci lasciano più perplesse le consuete
scelte, e queste sono scelte politiche, dove anche la Regione non
solo è arbitro e fissa delle regole, ma vuole entrare in campo e,
come al solito, quando entra in campo, vi entra in maniera
significativa, ossia la Regione non è solo arbitro, ma gioca ed è
attrice di un processo che normalmente viene lasciato alle imprese
del settore.
Abbiamo letto, come è stato anche evidenziato, l'articolo 7 (che
sostituisce l'articolo 6 della legge), secondo il quale gli
impianti possono essere realizzati direttamente dalla Regione anche
avvalendosi di soggetti privati che operano nel settore
dell'energia e in quelli correlati. Questo è un articolo che ha un
significato profondo, ovvero dice in maniera chiara che la Regione
entra in campo anche in quei settori che ormai sono marginali e che
potrebbero essere lasciati al dominio controllato dei privati, ma
quanto è libero allora il mercato energetico valdostano oggi? Lo
sfruttamento idroelettrico sappiamo essere ormai al 90 per cento
gestito, sfruttato, utilizzato da una società a totale
partecipazione regionale: la CVA, la Compagnia valdostana delle
acque, quindi la ricchezza idrica della Valle d'Aosta è stata già
catturata e inglobata da una società a partecipazione pubblica.
Attorno ad essa sappiamo che ruotano anche altre società private,
che ovviamente hanno dimensioni minori, ma che hanno creato una
sorta di oligopolio nel settore, penso che ne siate a conoscenza e
che qualunque privato oggi si voglia cimentare con un progetto di
sfruttamento idroelettrico nella nostra regione si trova davanti
non solo il muro della burocrazia pubblica, che prevede dei
percorsi e dei procedimenti particolarmente difficoltosi, ma
soprattutto un colosso come CVA, che cerca di "mettere il bastone
fra le ruote" a qualunque concorrente piccolo o grande che voglia
affacciarsi nel mercato locale e ovviamente anche ad altri privati
che nel frattempo, pur avendo dimensioni minori, hanno consolidato
il loro business. Le chiediamo, Assessore, come intende lei questo
passaggio che gli impianti possono essere realizzati dalla Regione,
significa di fatto che gli impianti saranno realizzati dalla
Regione, anche avvalendosi del soggetto privato che opera nel
settore, ma è ovvio che, avendo CVA la veste di soggetto di natura
privatistica, perché è una S.p.a., potete farle indossare qualunque
tipo di "abito" e sappiamo che quella sarà la sorte di qualunque
progetto alternativo voglia nascere nella nostra regione.
Parlando di piano energetico ambientale, si è accennato da
qualcuno che mi ha preceduto anche al teleriscaldamento, è stata
creata anche una società ad hoc; il teleriscaldamento per ora è un
soggetto che è stato nominato, ma che non sappiamo se prenderà
corpo e sostanza da qui ad un tempo ragionevole. È un progetto che
dovrebbe essere stato associato anche al termovalorizzatore, a
quello che qualcuno chiama inceneritore per i rifiuti, ad una forma
di associazione tecnologica che avrebbe veramente potuto vedere uno
sviluppo intelligente, interessante e anche proficuo nella nostra
regione, bruciando i rifiuti e generando acqua calda, calore,
energia elettrica per la popolazione aostana e dei dintorni. Anche
qui sono ipotesi che hanno fatto capolino in quest'aula sulla base
di affermazioni molto generiche e sporadiche, poi il tutto sembra
rientrato in altre iniziative sperimentali che, al di là della
facciata sperimentale, di più non conoscono. Quando si fanno
modifiche alla legge del 2006 o si interviene per precisare delle
intenzioni legislative e politiche, sarebbe opportuno conoscere
qualcosa di più rispetto a quello che ci ha detto in maniera
sintetica il relatore ad inizio seduta. Credo che lei, Assessore,
possa darci qualche spiegazione su quelle che sono, se ci sono, le
vostre reali intenzioni in materia anche avendo a riferimento un
passaggio importante: quello dell'alleggerimento della burocrazia
prevista per intervenire nel settore. L'Assessore fa parte di una
forza politica che recentemente ha organizzato un convegno tematico
sulla sburocratizzazione, ma qui l'auspicata inversione di tendenza
non sembra ritrovarsi, anzi qui si va nella direzione di aumentare
la mole di certificati, di documenti, di procedimenti che qualunque
persona voglia cimentarsi anche in questo settore è costretto a
dimostrare per poter fare qualcosa. Vorremmo capire se quel
convegno tematico è servito solo per riempire le cronache di
qualche giornale o di qualche servizio televisivo, o se troverà
attuazione in qualche futuro disegno di legge. È vero che questo
porta la data del 3 novembre, il convegno è successivo, di
conseguenza il tutto è stato confezionato in tempi diversi, però,
al di là di qualche buona intenzione, tradotta in legge o tradotta
nelle azioni politiche si trova ben poco. Penso allora che lei,
Assessore, nell'intervenire successivamente avrà qualche
opportunità di chiarire le vostre intenzioni, se ci sono buone
intenzioni.
Presidente
- Se non vi sono altri interventi, dichiaro
chiusa la discussione generale.
La parola all'Assessore alle attività produttive, Pastoret.
Pastoret (UV)
- Grazie, Presidente. Ringrazio tutti i
Consiglieri che si sono occupati di questa legge in commissione,
ringrazio il Consigliere relatore, ringrazio anche il Consiglio che
ci consente di discuterla oggi, perché abbiamo necessità di
approvarla rapidamente, poi dirò perché. Vorrei fare un'aggiunta -
anche se porterà qualche ripetizione - alla relazione puntuale del
collega Bieler, per chiarire alcune cose che mi pare oggi rischiano
di creare confusione in chi ci ascolta. Parto dalle considerazioni
che hanno fatto, seppure in modo diverso, sia la Consigliera
Fontana, sia il collega Tibaldi. Vorrei precisare che il disegno di
legge non prende in considerazione gli edifici pubblici, come dice
la collega Fontana, perché questo provvedimento si riferisce
all'uso razionale dell'energia come dice il titolo: "Nuove
disposizioni in materia di interventi regionali per la promozione
dell'uso razionale dell'energia". Tutta la questione che attiene al
risparmio energetico degli edifici fa parte della legge n. 21, che
abbiamo approvato alla fine della legislatura 2008, collega
Tibaldi, e che non è quella che oggi è in discussione. Tanto per
capirci, la legge n. 3 è la figlia della vecchia legge che
finanziava le stufe, le finestre eccetera, che ha avuto
un'evoluzione nei tempi e alla quale oggi cerchiamo di dare
un'ulteriore evoluzione. La stiamo facendo bene, meno bene? Questo
è il merito della discussione, non mescoliamo quindi due argomenti
che sono totalmente diversi, chiarisco questo perché altrimenti non
ci capiremmo nel prosieguo della discussione. Quali sono gli
elementi significativi che vengono introdotti, che credo possano e
debbano essere condivisi? Mi fermo sulla questione che scandalizza
un po': l'articolo 7, che modifica l'articolo 6, dove si vede
l'intervento della Regione. Attenzione, l'articolo 6 parla di
impianti dimostrativi, pilota e sperimentali, ossia quelle
sperimentazioni che verosimilmente quasi nessuno farebbe. Non si
dice però che questi sono appannaggio dell'ente pubblico, lo si
dice nel comma precedente:
"la Regione concede agevolazioni agli
enti locali e ai soggetti privati realizzatori...",
finalizzate
sempre ad impianti dimostrativi, pilota e sperimentali come è stato
fatto fino adesso. Sembrava un'incongruenza che, se la Regione
avesse avuto un'idea significativa nella realizzazione di un
impianto pilota, esso si trovasse precluso il fatto di poterlo
realizzare. Questo non significherà che lo farà, anche perché la
posta in gioco dal punto di vista economico è abbastanza ridotta.
Queste due precisazioni tenevo a farle, altrimenti rischiamo di
incentrare tutta la nostra attenzione su questo e non ci muoviamo
sotto altri aspetti.
Nous pensons que ce projet de loi soit important pour les
modifications qu'il porte à la loi n° 3/2006; il s'agit d'une série
de mises au jour, dont quelques-unes sont purement formelles et
cela a été dit par le collègue Bieler; par contre il y a des
modifications qui sont de substance et qui introduisent des
éléments nouveaux et qualifiants. En particulier, avec la
modification de l'article 1
er
on change de cap, on
prévoit que la loi ne soit plus seulement une base de promotion de
l'utilisation de sources renouvelables, mais qu'elle permette de
discipliner les procédures concernant la promotion des instruments
de planification énergétique. In buona sostanza la nostra legge
prima si limitava a determinare in quale modo si potevano o meno
dare dei contributi. Noi stabiliamo e attribuiamo, ma non
all'Assessore Pastoret o all'Assessorato, ma alla Regione, con
questa legge. la competenza di disciplinare la materia in campo
energetico per le competenze che possiamo esercitare, perché questa
cosa oggi non era presente in nessuna disposizione legislativa
della Regione. Quando veniva qui l'Assessore di turno e gli si
chiedeva di fare delle cose, anche se voleva farle, quindi non le
poteva fare, perché disciplinare questi aspetti non era possibile,
mi sembra che questo sia un elemento importante.
All'articolo 2 si cita il piano energetico ambientale regionale
(PEAR), che era già previsto nella precedente legge; quale elemento
di sostanza abbiamo introdotto qui? Abbiamo introdotto un elemento
significativo ripetendo quello che si diceva, che c'è il piano, ma
ponendo la Giunta nell'obbligo di venire una volta all'anno qui a
relazionare e discutere di temi energetici. Mi sembra che questa
sia una considerazione significativa non tanto nei confronti del
Consiglio, ma soprattutto per la materia alla quale riconosciamo
una valenza molto più importante che in passato e non perché si
fosse più bravi o meno bravi in passato, ma perché oggi questi temi
sono posti molto di più all'attenzione dell'opinione pubblica
mondiale in modo più esteso.
L'articolo 7 che introduce l'articolo 6, come dicevo,
ridefinisce la materia concernente le installazioni dimostrative
sperimentali, la rende più ampia e rende possibile introdurre
elementi di novità superiori. Ho presentato due emendamenti a
questo articolo, ne approfitto per illustrarli. Il primo
emendamento prevede la sostituzione dell'articolo 7 nella forma in
cui è stato inserito nel disegno di legge, ma in sostanza si
propone di fare solo due cambiamenti: uno al comma 3, quintultima
riga, dove si dice:
"la realizzazione dei predetti impianti, se
inerenti all'energia eolica..."
, noi con l'emendamento
aggiungiamo le parole:
"o di presidi organizzati sul territorio
per sensibilizzare l'utenza all'impiego della trazione elettrica
nella mobilità leggera"
. Cosa significa? Noi prevedevamo di
poter avere questi mini eolici a livello sperimentale, prevediamo
di potere anche, se sarà il caso di poterle realizzare, delle
eventuali isole fotovoltaiche per la ricarica di veicoli elettrici,
perché questo, non essendo scritto nella legge, non ci sarebbe
stato consentito. La mettiamo in questo articolo, perché è un
articolo che, fra l'altro, va incontro nel caso specifico alle
esigenze del Comune di Aosta per quanto riguarda la questione del
cityporto
e potrà in futuro andare incontro alle esigenze
eventuali di altre realtà urbane per la distribuzione delle merci.
Con il Comune di Aosta abbiamo affrontato il discorso di dire:
"benissimo, con questa modifica della legge, se il Consiglio la
voterà, sarà possibile finanziare l'acquisto da parte dell'ente
pubblico di veicoli elettrici"
, ma vorremmo anche che questo
non sia una "mosca bianca" all'interno del sistema. Cerchiamo di
consentire anche ai cittadini di poter utilizzare a loro volta dei
mezzi prevedendo, come fanno città come Firenze, Roma, Parigi,
Londra, sperimentazioni, anche se in piccola scala, dotandoci di
alcuni luoghi di sosta dove sia possibile ricaricare mezzi
elettrici, moto, motorini, auto, eccetera. Questa è la prima
modifica. L'altra modifica, sempre di questo articolo, prevede
l'inserimento di un comma 7:
"in deroga a quanto previsto
dall'articolo 18, comma 2, gli impianti realizzati dagli enti
locali devono essere ultimati entro 5 anni dalla data di adozione
del provvedimento"
. Tutta la legge fissa il limite dei 3 anni,
ma è chiaro che per un impianto sperimentale il tempo richiesto è
più elevato, questa è una richiesta che ci ha fatto il Celva alla
quale aderiamo volentieri. Ugualmente il secondo emendamento
riallinea anche qui la questione dei dimostrativi ad un periodo,
anziché di 3, di 5 anni.
Ci sono elementi di novità in questo disegno di legge che ci
sembrano significativi. La questione del
cityporto
l'ho già
detta, qualità dell'aria, migliore circolazione delle merci, meno
fastidi e meno peso sulla città e sui centri urbani. Sottolineo un
elemento significativo che abbiamo voluto introdurre: quello di
fare in modo che siano creati, in caso di accordo con le scuole e
con la Sovrintendenza agli studi, dei laboratori specialistici per
fare in modo che in alcuni settori scolastici si possa iniziare - o
continuare nel caso lo si sia già fatto - a lavorare con i ragazzi
per fare in modo che questi possano approfondire le tematiche
legate all'energia, in particolare alle energie rinnovabili. Non
abbiamo fatto una legge straordinaria che cambia le sorti del
mondo, certamente abbiamo cercato di fare degli aggiustamenti e di
fare in modo che questo disegno di legge rispondesse meglio ad
aspetti di carattere tecnico, che dovevano essere resi più
rispondenti alle esigenze attuali e, sotto l'altro punto di vista,
che introducesse degli elementi di novità. Pensiamo di aver
introdotto una messa a giorno dell'esistente, di aver introdotto
delle misure innovative, di avere stabilito delle competenze e
meglio individuato chi le esercita, cosa che prima non era detta,
di riconoscere con forza la necessità di una programmazione
prevedendo un impegno diretto dell'Assemblea legislativa. Tutto
questo è quanto mi sembrava di dover chiarire, mi fermo qui, perché
mi pare che non ci sia molto interesse per tali questioni.
È stato ricordato il vertice di Copenhagen, ricordo che la FIAT
porta a casa un grande accordo con gli Stati Uniti, perché una
nuova politica di carattere ambientale legata alle energie
rinnovabili, lanciata dal Presidente Obama, ha cambiato una visione
economica di quel Paese; la Cina e l'India che molte volte vengono
messe sul banco degli imputati, sono due Paesi che iniziano oggi a
preoccuparsi delle conseguenze terribili dei cambiamenti climatici;
che ci si creda tanto o poco, questa è una realtà ineludibile. Oggi
interveniamo su questa legge non perché diamo risposta a quelle
cose, la risposta è ancora lontana e non ci dobbiamo scandalizzare
se fra un anno o due torneremo a rimettere mano a tale legge,
perché le leggi sono degli strumenti e non dei fini, quindi devono
essere aggiustate ogni volta che se ne riveli la necessità per
adeguarsi alle esigenze. In questo momento, per quanto riguarda
questo settore, ci sembra però di aver dato delle risposte
adeguate. Per quanto riguarda il settore del risparmio energetico,
a breve, saremo in commissione a discutere dell'altro disegno di
legge che abbiamo presentato.
Presidente
- Passiamo all'esame dell'articolato. Ricordo
che è stato dato il parere favorevole della IV Commissione a
maggioranza con un emendamento, il parere della II Commissione
sulla compatibilità finanziaria favorevole a maggioranza con 2
emendamenti, c'è il parere favorevole del Consiglio permanente
degli enti locali. Sono stati presentati: un emendamento
all'articolo 18 dalla IV Commissione, 2 emendamenti della II
Commissione agli articoli 21 e 22 e 2 emendamenti dell'Assessore
Pastoret.
Pongo in votazione l'articolo 1:
Consiglieri presenti: 26
Votanti e favorevoli: 24
Astenuti: 2 (Lattanzi, Tibaldi)
Il Consiglio approva.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato. Articolo 6: stesso risultato.
All'articolo 7 c'è l'emendamento n. 1 dell'Assessore Pastoret,
che recita:
Emendamento
L'articolo 7 è sostituito dal seguente:
"Articolo 7
(Sostituzione dell'articolo 6)
1. L'articolo 6 della 1.r. 3/2006 è sostituito dal
seguente:
"Articolo 6
(Impianti dimostrativi, pilota e sperimentali)
1. Per il conseguimento degli obiettivi di cui all'articolo
1, la Regione promuove, avvalendosi del COA energia, la
realizzazione di impianti dimostrativi, pilota e sperimentali per
l'utilizzazione delle fonti energetiche rinnovabili e per l'impiego
di tecniche di efficienza energetica e di sistemi e installazioni a
basso consumo energetico specifico.
2. Per le finalità di cui al comma 1, la Regione concede
agevolazioni agli enti locali e ai soggetti privati realizzatori
finalizzate al rimborso delle spese sostenute, nella misura massima
del 70 per cento della spesa ammissibile documentata.
3. Gli impianti di cui al comma 1 possono essere realizzati
direttamente dalla Regione anche avvalendosi di soggetti privati
che operano nel settore dell'energia e in quelli correlati, ai
quali compete l'attuazione delle iniziative, mediante la stipula di
appositi accordi approvati con deliberazione della Giunta
regionale. La realizzazione dei predetti impianti, se inerenti
all'energia eolica, o di presìdi organizzati sul territorio per
sensibilizzare l'utenza all'impiego della trazione elettrica nella
mobilità leggera è consentita subordinatamente al conseguimento di
un'intesa con gli enti locali interessati.
4. Gli accordi di cui al comma 3 disciplinano l'entità e le
modalità di partecipazione finanziaria dei contraenti, le modalità
di gestione degli impianti e definiscono, in base alla tipologia
degli interventi, la metodologia di monitoraggio delle prestazioni
energetiche. In ogni caso, il monitoraggio è attuato a totale
carico del soggetto incaricato della gestione degli
impianti.
5. Gli accordi disciplinano, inoltre, la misura della
partecipazione finanziaria della Regione la quale, in base alla
tipologia degli impianti, può coprire integralmente gli oneri
derivanti dalla realizzazione delle iniziative. In tale caso, gli
impianti restano di proprietà della Regione.
6. Nei casi di cui al comma 3, la Regione si avvale del COA
energia che provvede in ordine al riscontro degli adempimenti
spettanti al soggetto attuatore e alla verifica del conseguimento
dei risultati energetici attesi. Il COA energia riferisce
periodicamente alla struttura competente in ordine allo stato di
attuazione degli interventi oggetto della convenzione.
7. In deroga a quanto previsto dall'articolo 18, comma 2, gli
impianti realizzati dagli enti locali devono essere ultimati entro
cinque anni dalla data di adozione del provvedimento di concessione
dell'agevolazione.".
Lo pongo in votazione:
Consiglieri presenti: 28
Votanti e favorevoli: 26
Astenuti: 2 (Lattanzi, Tibaldi)
Il Consiglio approva.
Presidente
- Articolo 8: stesso risultato. Articolo 9:
stesso risultato. Articolo 10: stesso risultato. Articolo 11:
stesso risultato. Articolo 12: stesso risultato.
Pongo in votazione l'articolo 13:
Consiglieri presenti: 32
Votanti e favorevoli: 29
Astenuti: 3 (Lattanzi, Tibaldi, Zucchi)
Il Consiglio approva.
Presidente
- Articolo 14: stesso risultato. Articolo 15:
stesso risultato. Articolo 16: stesso risultato. Articolo 17:
stesso risultato.
All'articolo 18 c'è l'emendamento della IV Commissione, che
recita:
Emendamento
Dopo il comma 1 dell'articolo 18 è inserito il
seguente:
"2. Al comma 2 dell'articolo 18 della l.r. 3/2006 sono
aggiunte, in fine, le seguenti parole: "ovvero, per le iniziative
di cui all'articolo 11, comma 1, lettera b), entro il termine
previsto dalla concessione edilizia".
Pongo in votazione l'articolo 18 nel testo così emendato:
Articolo 18
(Modificazione all'articolo 18)
1. Alla lettera a) del comma 1 dell'articolo 18 della l.r.
3/2006, le parole: "commi 1 e 6" sono sostituite dalle seguenti:
"comma 1".
2. Al comma 2 dell'articolo 18 della l.r. 3/2006 sono
aggiunte, in fine, le seguenti parole: "ovvero, per le iniziative
di cui all'articolo 11, comma 1, lettera b), entro il termine
previsto dalla concessione edilizia".
Articolo 18 così emendato: stesso risultato.
Presidente
- All'articolo 19 c'è l'emendamento n. 2
dell'Assessore Pastoret, che recita:
Emendamento
Prima del comma 1 dell'articolo 19, è inserito il
seguente:
"01. La disposizione di cui all'articolo 6, comma 7, della
l.r. 3/2006, come sostituito dall'articolo 7, si applica alle
iniziative finanziate e non ultimate alla data di entrata in vigore
della presente legge.".
Pongo in votazione l'articolo 19 nel testo così emendato:
Articolo 19
(Disposizioni transitorie)
1. La disposizione di cui all'articolo 6, comma 7, della l.r.
3/2006, come sostituito dall'articolo 7, si applica alle iniziative
finanziate e non ultimate alla data di entrata in vigore della
presente legge.
2. In deroga a quanto stabilito dall'articolo 12, comma 2,
della l.r. 3/2006, sono considerate ammissibili, secondo i
parametri tecnico-economici stabiliti dall'articolo 5, comma 5,
della medesima legge, come modificato dall'articolo 6, comma 3
della presente legge, le domande di agevolazione relative
all'installazione di generatori funzionanti a biomassa legnosa con
riferimento alle spese sostenute in data successiva al 1° giugno
2006, purché le medesime domande siano già state presentate alla
data di entrata in vigore della presente legge o siano presentate
non oltre sessanta giorni dalla medesima data.
3. A decorrere dal 1° gennaio 2010, la l.r. 3/2006, fatta
eccezione per l'articolo 6, come sostituito dall'articolo 7 della
presente legge, non si applica alle attività ricettive alberghiere
ed extra-alberghiere.
Articolo 19 così emendato: stesso risultato. Articolo 20: stesso
risultato.
Presidente
- All'articolo 21 c'è l'emendamento n. 1 della
II Commissione, che recita:
Emendamento
Al comma 1 dell'articolo 21 le parole: "euro 1.300.000" sono
sostituite dalle seguenti: "euro 1.800.000".
Pongo in votazione l'articolo 21 nel testo così emendato:
Articolo 21
(Ulteriore finanziamento dell'articolo 5 della l.r.
3/2006)
1. Per le finalità di cui all'articolo 5 della l.r. 3/2006,
come modificato dall'articolo 6 della presente legge, e tenuto
conto dell'articolo 19, è autorizzata per l'anno 2009 la maggiore
spesa di euro 1.800.000.
Articolo 21 così emendato: stesso risultato.
Presidente
- All'articolo 22 c'è l'emendamento n. 2 della
II Commissione, che recita:
Emendamento
L'articolo 22 è sostituito dal seguente:
"Articolo 22
(Disposizioni
finanziarie)
1. L'onere derivante dall'applicazione degli articoli 8, 10,
19 e 21 è determinato complessivamente in euro 1.800.000 per l'anno
2009, euro 1.500.000 per l'anno 2010 e euro 1.000.000 a decorrere
dall'anno 2011.
2. Con riferimento al bilancio della Regione per l'anno 2009
e pluriennale per il triennio 2009/2011 l'onere di cui al comma 1
trova copertura nello stato di previsione della spesa
nell'obiettivo programmatico 2.2.2.15 (Interventi nel settore delle
risorse energetiche) e al finanziamento si provvede mediante
l'utilizzo delle risorse iscritte negli stessi bilanci:
a) per l'anno 2009:
1) nell'obiettivo programmatico 3.1 (Fondi globali) e sugli
accantonamenti previsti dall'allegato n. 1:
1.1. al capitolo 69000 (Fondo globale per il finanziamento di
spese correnti), a valere sugli accantonamenti previsti al punto
B.1.1 (Recupero e valorizzazione dei prodotti forestali di scarto e
dei rifiuti lignei. Interventi in materia di termovalorizzazione)
per euro 300.000, al punto B.2.1 (Riforma dell'organizzazione
turistica regionale) per euro 300.000 e al punto B.2.2
(Disposizioni per l'attuazione di interventi e iniziative della
Regione per la promozione della pratica sportiva) per euro
200.000;
1.2. al capitolo 69020 (Fondo globale per il finanziamento di
spese di investimento), a valere sugli accantonamenti previsti al
punto B.1.3 (Interventi regionali volti ad incentivare le imprese
industriali ed artigiane) per euro 480.000 e al punto B.1.4
(Attuazione del piano energetico-ambientale) per euro
20.000;
2) nell'obiettivo programmatico 2.2.2.15 al capitolo 33793
(Spese per il funzionamento del centro di osservazione avanzato
sulle energie di flusso e sull'energia di rete in ordine
all'applicazione della normativa sul rendimento energetico
nell'edilizia) per euro 500.000;
b) per l'anno 2010, nell'obiettivo programmatico 3.1, al
capitolo 69020, a valere sull'accantonamento previsto al punto
B.1.3 per euro 500.000 e al punto B.1.4 per euro 1.000.000
dell'allegato n. 1;
c) per l'anno 2011, nell'obiettivo programmatico 3.1, al
capitolo 69020 per euro 1.000.000, a valere sull'accantonamento
previsto al punto B.1.4 dell'allegato n. 1.
3. Con riferimento al bilancio di previsione della Regione
per il triennio 2010/2012 l'onere di cui al comma 1 trova copertura
nello stato di previsione della spesa nell'unità previsionale di
base 1.11.7.20 (Contributi per investimenti finalizzati all'uso
razionale e alla valorizzazione delle risorse energetiche) e al
finanziamento si provvede mediante l'utilizzo delle risorse
iscritte nell'unità previsionale di base 1.16.2.20 (Fondo globale
di investimento) a valere, per euro 500.000 per l'anno 2010,
sull'accantonamento previsto al punto A.1 (Incentivi regionali
volti ad incentivare le imprese industriali e artigiane) e per
annui euro 1.000.000 sull'accantonamento previsto al punto A.3
(Attuazione del piano energetico ambientale) dell'allegato 2/B al
medesimo bilancio.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.".
Articolo 22 emendato: stesso risultato. Articolo 23: stesso
risultato. Articolo 24: stesso risultato.
Presidente
- Pongo in votazione la legge nel suo
complesso:
Consiglieri presenti: 31
Votanti e favorevoli: 28
Astenuti: 3 (Lattanzi, Tibaldi, Zucchi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK