Consiglio Regionale della Valle d'Aosta - Oggetto del Consiglio n. 2508 del 29 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2508 del 29 novembre 2016 - Resoconto
OGGETTO N. 2508/XIV - Reiezione di risoluzione: "Impegno per
la modifica della delibera della Giunta regionale n.
1638/2016".
Rosset (Presidente) -
Punto n. 2.09 dell'ordine del
giorno. Per l'illustrazione, ha chiesto la parola la collega
Certan, ne ha facoltà.
Certan (ALPE) -
La nostra risoluzione è molto semplice:
abbiamo preso visione della delibera regionale di venerdì scorso
riguardo alla costituzione nel giudizio promosso dinanzi al TAR
Valle d'Aosta da mi pare 25 insegnanti, o da una ventina di
insegnanti circa, per l'annullamento del decreto dell'Assessore
all'istruzione e cultura di nomina del professor Efisio Blanc. Per
questa costituzione in giudizio la Giunta regionale di venerdì ha
deliberato, tra i vari punti: "di resistere per le ragioni...", e
ci sono delle lunghe premesse che evito di andare a leggere; "di
designare quali legali..", e ci sono gli avvocati; al punto n. 3:
"di autorizzare il Presidente della Regione o, in caso di sua
assenza o impedimento, il Vicepresidente a conferire ai suddetti
legali la procura speciale di rito"; infine, al 4° punto: "di
prenotare per l'anno 2016 la spesa di euro 10.981,79 sul capitolo
"Spese per atti a difesa dei diritti della Regione...", eccetera.
Questa è la delibera a seguito dei ricorsi.
Siccome il decreto di nomina del Signor Efisio Blanc è stato
fatto di spontanea volontà dall'Assessore Rini, dalla Giunta e dai
Consiglieri che ritenevano dover interrompere delle elezioni -
direi democratiche - in atto all'interno dell'Istituto musicale di
Aosta per un'eccezionalità che non c'è, che, a nostro avviso, non
c'è mai stata, ma lo dice lo stesso Assessore Rini nel decreto: non
vi è alcun caso di eccezionalità, quindi si nomina per chiara fama.
Non ci sono né criticità, né problematicità. Ora sappiamo che i
soldi fortunatamente sono stati trovati; dopo aver disturbato con
le nostre risoluzioni e mozioni per tutti i Consigli durante questi
mesi, finalmente non è più una questione di razionalizzazione,
com'è stato scritto e più volte sollecitato lo scorso anno. Abbiamo
le lettere del Presidente, abbiamo le lettere dell'Assessore Rini,
che sono atti pubblici inviati, in cui si chiedeva la
razionalizzazione. Dopo la nomina per chiara fama e
stop
-
questo è il caso di eccezionalità -, non c'è più bisogno di
razionalizzare: i soldi sono arrivati (2,6 milioni), sono a
bilancio e siamo tutti contenti. L'Assessore Rini è pure andata ad
annunciare questa grande gioia, a differenza di quando ha deciso di
sospendere le elezioni che erano in corso...come recita la
costituzione sull'autonomia culturale di alcuni enti, ma lasciamo
perdere... Oggi ci ritroviamo anche a prendere atto che per
l'ennesima volta chiaramente, contro i vari ricorsi che vengono
fatti si pesca giustamente dai vari fondi per la difesa. Sono
quindi altri 10 mila euro di soldi pubblici che vengono impegnati
per la difesa di chi deliberatamente si prende l'autonomia e la
libertà di fare scelte non condivise all'interno del Consiglio
regionale. Crediamo che i capricci degli Assessori, e abbiamo già
avuto dei precedenti per il 4K...ne cito solo uno, perché vedo che
abbiamo tutti un po' di fretta, siamo arrivati all'ultima
risoluzione e cercherò di essere breve...credo che per i capricci
degli Assessori non si possano impegnare dei soldi pubblici. Visto
quindi che la nomina è stata fatta dal Governo regionale, questo
decreto è stato fatto dall'Assessore, ma la Giunta regionale non ha
mai votato nessun tipo di soluzione alternativa, noi riteniamo che
gli oneri per la difesa...sono contenta che al Presidente Rollandin
sia tornato il sorriso e che possa ridere di quello che stiamo
dicendo...riteniamo che per la difesa la Giunta possa assolutamente
dividersi questa quota e che i soldi pubblici non vengano più
utilizzati per rispondere a dei ricorsi, soprattutto quando le
scelte, i decreti e certe posizioni vengono prese individualmente o
fra pochi. Sappiamo che questo decreto di nomina a meno che...tutti
abbiamo diversi tipi di
facette
...non era una scelta
condivisa, è stata un'attività che l'Assessore Rini ha portato
avanti insieme al Presidente della Regione in totale autonomia
all'interno della maggioranza. Riteniamo quindi anche che non si
possa ridere e scherzare con i soldi pubblici, ma che sia una cosa
seria.
Presidente -
Non c'è nessuna richiesta, dichiaro chiusa
la discussione generale. Per la replica, ha chiesto la parola il
Presidente della Regione, ne ha facoltà.
Rollandin (UV) -
La nomina del responsabile Efisio Blanc
per chiara fama credo sia più che giustificata, tant'è che il
lavoro che sta portando avanti all'interno dell'Istituto musicale è
molto apprezzato indipendentemente da quelle che potevano essere
posizioni all'inizio un po' sospette. Ride anche lei...è contagioso
Efisio Blanc, oltre che la musica, ci fa ridere...sono contento.
Tenendo conto di questo clima prenatalizio, poi sarà di nuovo
Pasqua...
(interruzione di un Consigliere, fuori microfono)
...ho detto Pasqua, la Quaresima è per voi...la possibilità di
avere una condotta che sia collegabile con il ruolo che sta
svolgendo in modo importante e a fronte di un ricorso presentato da
alcuni professori, ci sembrava normale che ci fosse un ricorso.
Come tutti i ricorsi, io credo che lei veda nelle delibere che ci
sono tanti ricorsi che vanno a difendere posizioni che sono state
prese legittimamente, come lei sa, malgrado tentativi anche legati
al Ministero di dire che quello non era legale. Questo è stato
tutto esperito secondo le logiche che sono previste e che quindi
sono accettate in questi casi eccezionali. Quindi noi riteniamo che
questa sia una pratica amministrativa, che come tale va gestita, e
quindi non riteniamo che sia per noi possibile andare verso questo
impegno, non è mai successo nell'ambito dell'Amministrazione
regionale. Noi quindi ci asterremo dal votare questa risoluzione
per le motivazioni che ho appena detto.
Presidente -
Ha chiesto la parola la collega Certan, ne
ha facoltà.
Certan (ALPE) -
Grazie Presidente per la sua risposta. Mi
aspettavo che chi ha fatto il decreto rispondesse: in particolare,
mi riferisco all'Assessore Rini, ma giustamente le ali protettrici
le ha lei nella Giunta e giustamente qua era riferito alla Giunta,
per cui ha fatto bene a rispondere lei. Era solo una mia
considerazione chiaramente, una banale considerazione di un
semplice Consigliere di minoranza.
Sa perché ridevo? Perché credo che al peggio non ci sia
veramente mai fine. Capisco che quello che noi diciamo in Consiglio
vada agli atti; andare a dire che in questo momento l'attività
dell'Istituto musicale è molto apprezzata credo che sia in qualche
modo un po' non dire la verità, che sia ingannevole soprattutto nei
confronti dei cittadini che seguono i dibattiti. Capisco che ognuno
si prende le responsabilità di quello che dice, io allo stesso modo
mi permetto di dire che non sono d'accordo con quanto lei afferma
perché ritengo che non si dica la verità ai valdostani. L'Istituto
per le scelte che ha fatto dopo la nomina dell'Assessore...poi
andremo anche fino in fondo a questo, perché ci sono tutta una
serie di passaggi interessanti e spero che qualcuno stia anche
facendo delle indagini serie sull'utilizzo dei soldi pubblici,
comunque non è un problema nostro: c'è chi fa dei controlli a
prescindere da noi. Dire che l'attività va bene quando la maggior
parte dei genitori degli alunni che frequentavano la propedeutica
hanno tolto gli allievi perché hanno ritenuto di essere stati lesi
in quello che loro avevano scelto poiché l'offerta formativa è
stata cambiata...e queste persone hanno motivato le loro scelte di
togliere dall'Istituto musicale i loro figli...se per voi questo va
bene ed è un'azione apprezzata, noi non siamo d'accordo con quanto
state dicendo. Il y a une expression parfaite
en patoué
:
fére vire blan pé ner
[traduzione letterale dal patois: far
vedere bianco per nero]. Noi per ora i colori li distinguiamo
ancora bene, anche se ogni tanto abbiamo bisogno degli occhiali, ma
credo sia davvero scorretto.
Altra cosa è quando lei dice che non è mai stato fatto.
Benissimo, allora continuiamo ad impegnare 10.000-10.800, andiamo
avanti per tutti i ricorsi, per tutte le scelte un po' così. Prima
qualcuno si è un po' risentito quando ho parlato di "capricci";
benissimo, non chiamiamoli capricci, diciamo degli schiribizzi,
decreti che nascono così e poi vengono motivati chiaramente con
tanto di lettere, non lettere che arrivano da Roma. Io credo che su
questo capitolo se l'Assessore pensava che con la lieta novella di
2,6 milioni di euro si potesse coprire e mettere un bel velo
pietoso sopra tutto quello che è stato fatto nell'ultimo anno dal
Governo regionale, credo che non abbia capito niente. Ci dispiace.
Sarebbe stata una bella azione invece quella di assumersi le
responsabilità, anche economiche, di una tale scelta. Io spero che
qualcun altro lo dica; peraltro, credo che ci siano dei paralleli
che si potrebbero fare, credo che in molti casi chi deve pagarsi
l'avvocato viene risarcito anche tra i dipendenti pubblici, o anche
tra gli amministratori, qualora abbia ragione, io sono sicura che
voi siate assolutamente certi di avere ragione. Nel decreto che
l'Assessore Rini ha firmato, perché poi non so neanche se l'abbia
fatto lei, comunque chi l'ha firmato, ha scritto: "non vi sono
criticità, non vi sono problematiche, ma decido d'imperio di
sospendere le elezioni e di nominare Pinco Pallino per chiara
fama", queste per noi non sono motivazioni né politiche, né
didattiche, né culturali.
Presidente -
Non ci sono altri interventi, neanche per
dichiarazione di voto, possiamo mettere in votazione l'ultima
risoluzione. Dichiaro aperta la votazione. La votazione è
chiusa.
Presenti: 30
Votanti           
: 7
Favorevoli: 7
Astenuti: 23 (Baccega, Bianchi, Donzel, Fabbri, Farcoz, Follien,
Fontana, Fosson, Grosjean, Guichardaz, Isabellon, Lanièce,
Marguerettaz, Marquis, Nogara, Péaquin, Perron, Restano, Rini,
Rollandin, Rosset, Testolin, Marco Viérin)
La risoluzione non viene accolta.
Con questo punto all'ordine del giorno si concludono i lavori.
Buona serata a tutti.
---
L'adunanza termina alle ore 20:23.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK