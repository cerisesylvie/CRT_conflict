Consiglio Regionale della Valle d'Aosta - Oggetto del Consiglio n. 2857 del 28 maggio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2857 del 28 maggio 1987 - Resoconto
OGGETTO N. 2857/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 3079 in data 10 aprile 1987
:
Concessione di una borsa di studio per la partecipazione al corso
tecnico di manutenzione di sculture lignee.
PRESIDENTE:
Colleghi Consiglieri, questa votazione deve
svolgersi per scrutinio segreto.
Pongo in votazione la ratifica della deliberazione in
oggetto:
VOTAZIONE A SCRUTINIO SEGRETO
ESITO DELLA VOTAZIONE
Presenti: 23
Votanti: 23
Favorevoli: 22
Contrari: 1
Il Consiglio approva
Oggetto n. 3182 in data 10 aprile 1987
: Casa da
Gioco di Saint-Vincent - Norme procedurali di esercizio per
"orfanelli" ai giochi americani.
PRESIDENTE
: Ha chiesto di parlare il Consigliere Sandri;
ne ha facoltà.
SANDRI - (N.S.):
Su questo oggetto vorrei presentare un
ordine del giorno, perchè, come molti di voi sapranno, il 19 maggio
u.s. è stata depositata presso il Tribunale di Torino la sentenza
di rinvio a giudizio per lo "scandalo Casinò". Nel dispositivo di
rinvio a giudizio sono coinvolti un vice dirigente e un dirigente,
attualmente in servizio presso la Regione, per cui volevo
l'iscrizione di un ordine del giorno in cui si impegnava il
Presidente della Giunta a predisporre provvedimenti disciplinari
cautelativi nei confronti dei dipendenti rinviati a giudizio.
Secondo punto, che a mio parere meriterebbe una discussione più
attenta di quanto non sia stato fatto per quanto detto stamattina
dal Consigliere Aloisi, è che, aderendo agli inviti pressanti
pubblicati su "La Stampa" da una forza politica della nostra
Regione, finalmente i giudici torinesi hanno chiuso un capitolo
dell'"Affaire Casino", con rinvio a giudizio; questo anche grazie a
un ordine del giorno approvato il 26 giugno 1986 da questo
Consiglio regionale, che si auspicava questo risultato.
Oggi ci troviamo di fronte a questo dato concreto e credo che il
Consiglio regionale debba esprimere all'unanimità una soddisfazione
e un apprezzamento del lavoro dei giudici per aver concluso questa
istruttoria. Credo sia importante ricordare come siano state chiare
e precise le dichiarazioni fatte dal Consigliere Riccarand e dal
Consigliere Viberti, in quest'aula, in quei momenti in cui quel
grave fatto cominciava a delinearsi in questo Consiglio. C'era
stata una serie di osservazioni, di dubbi, di difficoltà, di
sospetti: ebbene, dopo tre anni e mezzo dall'inchiesta, ci troviamo
ad aver concluso un grosso tratto di questo cammino, arrivando
esattamente alle conclusioni che erano state ipotizzate.
I giudici torinesi, nel rinvio a giudizio, hanno espresso la
convinzione che Masi, Chamonal e Giovannini avessero costituito,
intorno al 1980, un'organizzazione criminosa, con l'intento di
intervenire nella Casa da Gioco di Saint-Vincent, anche
considerando che l'ex Presidente della Giunta, Andrione,
attualmente Consigliere regionale, è stato rinviato a giudizio per
concussione aggravata, perchè avrebbe indotto i soci della SITAV
S.p.A., intimoriti dalla situazione di procurata difficoltà
finanziaria e di gestione della società, nonchè dall'ostilità
dell'apparato regionale gravitante intorno al Presidente Andrione,
ad assecondare le richieste del Masi, che agiva per conto anche di
Chamonal e Giovannini.
Sempre l'ex Presidente della Giunta, Andrione, insieme con
alcuni Assessori, al Ragioniere Capo Vitali, a Masi, Chamonal e
Giovannini, è stato rinviato a giudizio per peculato aggravato, per
la questione delle trattenute del 25% sugli introiti dei giochi
americani.
C'è stato un altro rinvio a giudizio per peculato aggravato,
anche in questo caso, per Andrione ed alcuni ex Assessori, per la
liquidazione di lavori complementari al Casinò di Saint-Vincent.
Oltre a questo, abbiamo un rinvio a giudizio, per Andrione e per
gran parte dei controllori, per malversazione verso privati, anche
questa aggravata. Esiste poi, tra gli altri capi di imputazione,
quello che interessa il dipendente Ferina Carlo, per concussione in
base all'art. 317 del Codice Penale.
Qui dentro non abbiamo il coraggio di guardare in faccia la
realtà e, dopo tre anni e mezzo di inchiesta, di dibattito, in cui
alcuni dei presenti continuavano a dire che era tutto un polverone,
che non c'era stato niente, che tutto si sarebbe chiarificato,
siamo arrivati a dei rinvii a giudizio per colpe che prevedono
tutte e quattro la sospensione perpetua dai pubblici uffici e che
interessano, per quanto riguarda un dirigente di codesta
Amministrazione regionale, l'accusa di peculato e di avere, in
forza delle proprie mansioni di pubblico ufficiale, permesso la
distrazione di denaro pubblico. Abbiamo un rinvio a giudizio di un
vice dirigente per concussione e qui, per capire bene, bisogna
leggere il dispositivo quando dice: "Abusando delle sue funzioni
induceva la direzione amministrativa della Casa da Gioco a
concedere la promessa di un aumento di indennità di cui all'art.
14, lettera g), del regolamento 24.11.1967, prospettando che, ove
tale promessa non fosse stata formulata, avrebbe organizzato
l'astensione dal lavoro dei controllori regionali con conseguente
impossibilità di funzionamento della Casa da Gioco".
Questa è la situazione che ci troviamo ad avere di fronte e
questa è la situazione che, al di là del momento elettorale che può
interessare o meno, dobbiamo saper affrontare, perchè non è un
fatto marginale nella storia della Valle d'Aosta; è un fatto
estremamente grave, che conferma non solo delle supposizioni, ma
delle prese di posizione precise fatte in questo Consiglio anche da
alcuni Consiglieri della maggioranza. Invito tutti ad andarsi a
rileggere il dibattito sulla convenzione per la SAISET.
Noi abbiamo la conferma che in quegli anni abbiamo vissuto un
gravissimo pericolo per l'istituzione della stessa Regione, perchè
in quel clima il Presidente della Giunta, Andrione, aveva, senza
nessun controllo, possibilità di fare quello che voleva. Abbiamo
delle dichiarazioni, che non so se siano vere, ma sono comunque
interessanti, rilasciate in istruttoria, riportate dalla stampa, in
cui alcuni Consiglieri, accusati di questi reati, si sono
discolpati dicendo: "Non si poteva ai tempi contestare il
Presidente della Giunta, perchè rivendicava a se stesso e alla
Giunta poteri che forse non erano di sua competenza, però nessuno
di noi - dice questo Consigliere, che è il Consigliere Pollicini -
era laureato in giurisprudenza, quindi non eravamo obbligati a
sapere queste cose".
Ma è mai possibile che qualcuno dichiari, qua dentro, se non in
un clima così assurdo, che bisogna essere competenti e laureati in
legge per sapere quali sono le competenze del Consiglio e quali
quelle della Giunta? È in quel clima che sono nate non solo le
inchieste che oggi hanno portato il rinvio a giudizio, ma sono nate
anche le inchieste che stanno andando avanti a Milano sui rapporti
tra i Casinò di Saint-Vincent, di Campione, di S.Remo e quelli
della Costa Azzurra (e voglio citare, perchè credo sia doveroso,
l'arresto di Giovannini a Lugano, in una compagnia non certo di
prim'ordine). Stanno andando avanti, perchè sono state rinviate dai
giudici di Torino ad Aosta, delle inchieste sull'ALLUVER e sulla
MAXEL, che dovranno essere verificate su ulteriori malversazioni di
denaro alla SITAV; un'altra alla SAISET, e forse più interessante
ancora: hanno rimandato il fascicolo riguardante l'arbitrato tra la
SITAV e la Regione, per quanto riguardava la discussione fra gli
interessi o la penale da pagare da parte della SITAV stessa sulla
parte che non era stata pagata in tempo utile.
Perchè questo? Circola un nome, che è quello di Franz Grande
Stevens, che era stato ai tempi indicato come tecnico arbitro della
Regione e questo, probabilmente, aveva avuto in passato dei
rapporti con l'altra parte, quella che era interessata. Nelle
registrazioni che sono state portate e recepite dalla Commissione
Casinò questo è documentato.
Abbiamo di fronte un clima in cui sono state possibili molte
cose, non so bene per quale motivazione, se non con questo
strapotere che era stato delegato ad un partito e all'interno di
questo partito ad una persona. Non solo queste inchieste stanno
andando avanti, ma voglio ricordare i lavori della Commissione
Casinò, portati avanti anche se con molte difficoltà, e stanno
nascendo una serie di problemi sul tiro a volo di Saint-Vincent,
che voi tutti conoscete meglio di me.
È evidente che occorre fare una grande riflessione su quel
momento storico, sulle affermazioni, quanto meno inopportune, che
alcuni Consiglieri hanno fatto in momenti successivi all'arresto e
alla fuga di Andrione, quando sembrava che fosse stato un attacco
alle istituzioni della Valle d'Aosta. Se c'è stato un attacco alle
istituzioni della Valle d'Aosta, è stato perpetrato da persone che
si erano annidate nel Casinò e che avevano l'appoggio sostanziale
del Presidente della Giunta. Questo è stato un gravissimo attacco
alle istituzioni che se non è riconosciuto da tutti noi, se non ne
facciamo una profonda coscienza interna, sarà comunque un peso
nella storia futura della nostra Regione.
In questo clima di delega assoluta, credo che meritino
considerazione come testimonianze anche articoli che "La Stampa"
presenta. Non c'è da sorprendersi se in un giornale come "Stampa
Sera" vengano citate frasi di questo genere: "Vegezzi aveva
ricevuto delle confidenze che ha riferito ai giudici, secondo le
quali dietro la società PANAM si sarebbe celato Mario Andrione e
dietro la SO.PA.MI l'Union valdôtaine". Credo che queste
affermazioni debbano meritare non solo una smentita, ma una
denuncia, se sono false. Di fronte a questi grossi problemi nessuno
può permettersi, nemmeno in campagna elettorale, di sgarrare da un
atteggiamento morale preciso e determinato su questo problema.
Chiedo, pertanto, a questo Consiglio regionale di discutere
urgentemente questo ordine del giorno, che ho presentato per quanto
riguarda il dirigente e il vice dirigente che sono stati rinviati a
giudizio, anche se è una decisione che non è obbligatoria; ma
chiedo al Consiglio di parlare su questo problema, perchè niente di
più grave sarebbe che voi tutti vi chiudeste dietro opportunismi,
dietro convenienze, dietro un "rimandiamo tutto dopo le prossime
elezioni"; perchè la gente vuole sapere effettivamente quanto
grande è stata la connivenza oggettiva, questa delega totale che ha
permesso il formarsi di questi fenomeni. Se esiste ancora oggi la
non capacità di affrontare questi problemi, se esiste ancora oggi
la delega a qualcuno di gestire l'Amministrazione regionale,
ricordatevi che state sbagliando di fronte alla gente, non di
fronte a piccole forze politiche come Nuova Sinistra, e la gente
deve veder riconosciuto questo diritto.
PRESIDENTE
: Il Consigliere Sandri presenta un ordine del
giorno per la sua iscrizione in via d'urgenza.
Ci sono dei Consiglieri che intendono prendere la parola sulla
ratifica della deliberazione di Giunta n. 3182?
La Presidenza non ha nessuna intenzione di non affrontare il
problema più generale dei rinvii a giudizio e del problema del
Casinò, ma dobbiamo procedere con un certo ordine. Ci troviamo di
fronte ad una ratifica di una deliberazione di Giunta ben precisa;
c'è la proposta del Consigliere Sandri di iscrivere d'urgenza un
ordine del giorno che potrebbe essere fatto all'inizio del
pomeriggio dopo la distribuzione dell'ordine del giorno stesso,
affinchè ciascuno ne possa prendere conoscenza, e poi ci sono
ancora altri argomenti su cui eventualmente potrà essere presa la
parola per una discussione di carattere generale. Tenuto conto
anche dell'ora, il suggerimento della Presidenza è che ci sia
l'intervento dei Consiglieri sull'argomento specifico della
ratifica. Se siete d'accordo, all'inizio dei lavori, oggi
pomeriggio, sarà prevista la proposta di iscrizione dell'ordine del
giorno, previa distribuzione dell'ordine del giorno stesso a tutti
i Consiglieri, prassi ormai consolidata in questo Consiglio, dopo
di che potrà esserci la discussione.
Ha chiesto di parlare il Consigliere Mafrica; ne ha facoltà.
MAFRICA - (P.C.I.):
Preferiremmo sapere, perchè il mio
intervento avrà una lunghezza diversa, se si discute soltanto della
questione degli "orfanelli" o se si discute dell'intera questione
della Casa da Gioco. Se si ha la certezza che ci sia la possibilità
di discutere nel pomeriggio, mi limito ad intervenire sugli
"orfanelli"; se non c'è, intervengo su tutta la vicenda. Vorrei
avere chiaro questo.
Preferirei che si votasse adesso sull'ordine del giorno del
Consigliere Sandri e, comunque, penso che sia opportuno dare, visto
che il Consigliere Sandri ha presentato questo ordine del giorno,
la possibilità di discutere, altrimenti la questione viene soltanto
spostata su un altro punto all'ordine del giorno, che è quello che
riguarda l'ex Commissario Manganone.
PRESIDENTE
: Ho accennato prima alla necessità di
coordinare i lavori. Adesso il Consiglio è chiamato a pronunciarsi,
anche per un rispetto alla procedura e alle materie in discussione,
sul problema della ratifica della deliberazione di Giunta. Alle ore
16, dopo la distribuzione dell'ordine del giorno a tutti i
Consiglieri, sarà messa in discussione l'iscrizione di
quell'oggetto.
C'è anche un altro argomento iscritto all'ordine del giorno,
come già anticipato dal Consigliere Mafrica, che permette una
discussione più generale sulla vicenda Casinò, che, a parere della
Presidenza, è più consono che non questo relativo ad una ratifica
di deliberazione di Giunta, che è esplicito e che riguarda il
problema degli "orfanelli".
Ha chiesto di parlare il Consigliere Sandri; ne ha facoltà.
SANDRI - (N.S.):
Va benissimo questa proposta della
Presidenza del Consiglio; chiedo soltanto se è possibile fare
subito la votazione per l'iscrizione dell'ordine del giorno.
(...INTERRUZIONE...)
PRESIDENTE
: Ha chiesto di parlare il Consigliere Mafrica;
ne ha facoltà.
MAFRICA - (P.C.I.):
Credo che i controllori regionali
abbiano posto giustamente la questione degli "orfanelli",
dimenticati nelle "slots machines". Succede a volte che queste
macchinette, quando termina la dotazione dei gettoni, diano ai
giocatori un certo numero di gettoni e tengano in memoria il resto
dei gettoni premio da distribuire. Ora, il giocatore è convinto di
aver raccolto tutta la sua vincita e se ne va; quando si rifà la
dotazione, la macchina distribuisce la parte rimanente dei gettoni
vinti, che non vanno al giocatore, ma sono da considerarsi in forma
analoga agli "orfanelli", cioè vincite dimenticate.
Fin qui credo che l'orientamento di considerare questo denaro
abbandonato come denaro da assimilare agli "orfanelli" sia giusto.
La questione che non ci convince è la seguente: con la
deliberazione del Consiglio, presa nel 1984, si era deciso che una
quota del 10% dell'importo di queste vincite dimenticate o
abbandonate o comunque non ritirate andasse agli impiegati tecnici;
il meccanismo delle "slots machines" è diverso da quello del gioco
ai tavoli, per cui, mentre nel gioco ai tavoli gli impiegati
svolgono una certa attività e hanno determinate responsabilità
operative durante i giochi, non mi sembra che il tecnico, che
rifornisce la macchina di gettoni, abbia la stessa funzione che ha
il croupier, l'ispettore di tavolo. Mi pare perciò discutibile che
si usi lo stesso criterio di dare a questi tecnici il 10% di queste
vincite non ritirate, perchè la sua partecipazione all'attività di
gioco mi sembra tutta diversa rispetto a quella che avviene alla
roulette.
Quindi, noi siamo d'accordo che si regolamenti questo fatto, che
si stabilisca che questo denaro in qualche modo debba essere
regolamentato; non siamo d'accordo sulla forma scelta in questo
caso, perchè ci sembra che l'assimilazione non sia completa, e
quindi saremmo dell'idea che tutte queste somme dovrebbero essere
considerate come somme che rientrano a vantaggio della Regione e
della società di gestione, senza una parte da destinare agli
impiegati. Per questo motivo ci asterremo su questa delibera.
PRESIDENTE:
Pongo in votazione la ratifica della
deliberazione in oggetto:
ESITO DELLA VOTAZIONE
Presenti: 22
Votanti: 16
Favorevoli: 15
Contrari: 1
Astenuti: 6(Cout, Dolchi, Mafrica, Millet, Pascale e
Torrione)
Il Consiglio approva
PRESIDENTE:
I lavori sono terminati, saranno ripresi alle
ore 16 con la continuazione della trattazione dell'ordine del
giorno e con l'esame dell'iscrizione dell'ordine del giorno
presentato dal Consigliere Sandri. La seduta è tolta.
La seduta termina alle ore 13,05.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK