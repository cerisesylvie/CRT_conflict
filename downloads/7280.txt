Consiglio Regionale della Valle d'Aosta - Oggetto del Consiglio n. 1783 del 27 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1783 del 27 gennaio 1986 - Resoconto
OGGETTO N. 1783/VIII - COSTITUZIONE DI UNA COMMISSIONE PER
L'ESAME DELLE PROCEDURE E DEGLI ATTI RELATIVI ALL'AGGIUDICAZIONE
DEI LAVORI PER IL COLLEGAMENTO FUNIVIARIO AOSTA-PILA. REIEZIONE DI
MOZIONE.
PRESIDENTE:
Do lettura del testo della mozione presentata
dal Consigliere Baldassarre:
MOZIONE
Nella seduta del Consiglio regionale del 27, 28 e 29 novembre
1985 è stata ratificata la delibera n. 7503 dell'8 novembre 1985,
concernente il collegamento Aosta-Pila con telecabine e
l'aggiudicazione dei lavori mediante trattativa privata al
raggruppamento "AGUDIO S.p.A., FOLLIOLEY Giuliano, COSTAMASNAGA
S.p.A.".
RITENUTO che il Consiglio regionale, cui sarebbe spettato
decidere in materia, è stato esautorato dalla sua funzione
propositiva dalla Giunta regionale che ha ritenuto, in disprezzo
del Consiglio di avocare a sè una materia così complessa e di così
vitale importanza per il futuro turistico della Regione.
CONSIDERATO che in sede di discussione e di ratifica sono emerse
forti perplessità da parte di tutti i Gruppi di opposizione sulle
procedure seguite dall'esecutivo.
RITENUTO ANCORA che debba essere fatta piena luce sulle modalità
seguite per l'appalto e che il Consiglio possa approfondire
ulteriormente la complessa materia, essendo stati insufficienti le
delucidazioni ed i chiarimenti forniti dall'Assessore regionale al
Turismo, Urbanistica e Beni Culturali.
Il Consiglio regionale della Valle d'Aosta
Delibera
1°) di procedere alla nomina di una Commissione composta da
tutti i Capigruppo consiliari con il compito di esaminare in modo
dettagliato tutte le procedure seguite e le relative
documentazioni;
2°) di incaricare la suddetta Commissione ad ascoltare la
Commissione Consultiva di cui alla delibera n. 6236 del 12.
10.1984;
3°) di dare mandato alla Commissione formata dai Capigruppo
consiliari di riferire entro 30 giorni le risultanze del lavoro
svolto.
PRESIDENTE:
Ha chiesto di illustrare la mozione il
Consigliere Baldassarre, ne ha facoltà.
BALDASSARRE (P.S.D.I.):
Mi spiace per l'assenza
dell'Assessore Borbey però la mozione non riguarda in modo
particolare l'Assessorato, ma tutta la Giunta, e per questo motivo
non chiedo di discuterla alla presenza dell'Assessore Borbey.
Il motivo di questa mozione è chiaro: ritengo che il Consiglio
non sia stato in grado di decidere su un provvedimento che
rivestiva e riveste un carattere importante per lo sviluppo
turistico della Valle d'Aosta e che nell'ultimo Consiglio regionale
aveva suscitato enorme perplessità in quasi tutte le forze di
opposizione per il procedimento che è stato scelto (la trattativa
privata) per un importo di oltre 16 miliardi, con eventuali
imprevisti ed ulteriori prezzi determinati in accordo con
l'impresa.
Se partiamo dalla delibera n. 3432 del 1° giugno 1984, c'è
subito un aspetto che lascia perplessi; l'Assessore al Turismo e
Beni Culturali, Giuseppe Borbey, comunica di aver preso contatto
con la società Agudio (che è poi la società che nel dicembre 1985
si aggiudica la trattativa privata della Aosta-Pila) e di aver
affidato a questa società lo studio tecnico per realizzare il
collegamento Aosta-Pila.
Bisogna essere chiari: cosa significa affidare questo studio
tecnico per una spesa di oltre 40 milioni (per la precisione 43,5
milioni) all'Agudio, società che poi, ripeto, nel 1985 si
aggiudicherà a trattativa privata questo collegamento Aosta-Pila?
Di questo il Consiglio regionale non è a conoscenza, nè è stato
messo in condizione di discuterne, perché si è solo limitato ad
approvare il finanziamento; era invece compito del Consiglio
regionale stabilire le forme, le modalità ed anche il tipo di
collegamento che era necessario per l'Aosta-Pila!
Nella seconda delibera dell'ottobre 1984, l'Assessore Borbey
dichiara nelle premesse che sarebbe opportuno per l'Aosta-Pila un
appalto concorso, eliminando la licitazione privata e la trattativa
privata, e pertanto chiede la nomina di una Commissione che è
composta da tre ingegneri, compreso l'Assessore Borbey, per
esaminare lo studio che era stato affidato all'Agudio.
Nella delibera n. 3879 si comunica che la Commissione
sopracitata ha ultimato una prima fase del suo compito, consistente
nella predisposizione delle specifiche tecniche necessarie per
poter definire tipologia e dimensioni dell'impianto, mentre in
quella delibera era stata affidato a questa Commissione il compito
di esaminare sia il lato tecnico sia la possibilità di andare ad
una trattativa privata o ad un appalto concorso o ad una
licitazione.
In questa delibera lo stesso Assessore Borbey dichiara nelle
premesse che la Commissione ha compiuto solo un primo esame, quindi
senza entrare nel merito delle modalità dell'appalto;
successivamente lo stesso Assessore Borbey, senza prendere in
considerazione la stessa parte che era stata determinata dalla
Commissione - mentre il compito era duplice - ricorre alla
trattativa privata ed invita 5 o 6 ditte interessate. Si arriva
finalmente ad 4 settembre del 1985 quando avviene l'apertura delle
buste di questa trattativa privata.
Vorrei ancora sottolineare che, dal momento del finanziamento
fino alla data del 4 settembre 1985, il Consiglio regionale non è
stato assolutamente messo al corrente di quel che stava succedendo
del collegamento Aosta-Pila: nè riguardo al progetto, nè sul modo
di realizzarlo, nè sulle modalità dell'appalto, che erano di
competenza del Consiglio regionale. Questi sono tre elementi
importanti che sono sfuggiti al Consiglio.
Il motivo di questa mozione è quello di far rientrare, con la
nomina di una Commissione, quella decisione nei compiti che
spettavano al Consiglio regionale.
Alla data del 4 settembre 1985, momento di apertura delle buste,
le ditte invitate erano sette, fra cui l'Agudio (che in un primo
momento non viene invitata come Agudio-Follioley, ma solo come
Agudio). Solo in un secondo tempo veniamo a scoprire che si è
formata una cordata Agudio-Follioley con capo cordata l'Agudio, ma
ripeto che l'invito va alla sola società Agudio S.p.A. con sede in
Torino. Alla data del 4 settembre - le ditte invitate erano solo
sette, un numero limitatissimo per un lavoro così importante di
svariati miliardi - la Commissione rileva che le offerte presentate
dalla Leitner non corrispondono alle richieste contenute nel
capitolato (non sto a leggere i particolari perché ne sono a
conoscenza tutti i Consiglieri), e che anche l'offerta dell'Agudio
presenta degli elementi che non sono rispondenti a quanto previsto
in capitolato. Per la ditta Hoëlz di Merano la Commissione dichiara
che la documentazione presentata è insufficiente.
Mi sono messo in contatto con la Hoëlz di Merano e l'addetto
commerciale di questa ditta mi ha detto: ci volevano obbligare a
metterci in contatto con una impresa locale (di cui l'addetto non
conosceva il nome, sono stato io a suggerire o uno o l'altro), ma
poi la responsabilità era nostra, era del capocordata, per cui non
abbiamo ritenuto di inviare una documentazione sufficiente.
Quanto ho appreso per telefono corrisponde a verità, perché poi
c'è stata la famosa cordata Agudio-Follioley. Oltretutto succede
che la Commissione chiede nuovi chiarimenti sia alla Leitner sia
all'Agudio, ma non alla Hoëlz che pure ha risposto, in modo
insufficiente, all'invito; ma lo stesso avevano fatto la Leitner e
l'Agudio. Si limitano invece alle due imprese anzidette.
Non ho avuto modo di vedere il verbale di quella riunione del 25
settembre, del 9-14 e 16 ottobre e all'Assessorato dovrebbe
risultare il verbale della Commissione che era stata incaricata.
Non solo non vengono invitate le imprese che erano nelle stesse
condizioni della Leitner e dell'Agudio (e che per prassi dovevano
essere invitate), ma dopo chiarimenti, finalmente, si arriva
all'aggiudicazione di 12 miliardi 663 milioni per la Leitner e 12
miliardi 648 milioni per l'Agudio, e la Commissione fa una serie di
rilievi tentando di giustificare questa aggiudicazione a trattativa
privata affidata all'Agudio.
Non si vuole fare nessuna insinuazione su questo collegamento
Aosta-Pila, però si deve fare chiarezza e mettere in condizione il
Consiglio regionale (ed infatti chiedo nella mozione la
costituzione di una Commissione formata dai Capigruppo) di
esaminare una serie di documentazioni per arrivare ad una
conclusione che mi auguro giusta e tale da non dare adito a nessuna
speculazione.
Era compito del Consiglio esaminare tutta la situazione di
questo collegamento, ma così non è stato. Ho parlato di alcuni
aspetti che lasciano delle perplessità ma naturalmente la mozione è
aperta a modifiche; però è necessario adesso, visto che il
Consiglio ha approvato questo appalto con i voti della sola
maggioranza, arrivare con una mozione ad una conclusione, per
chiarire quei punti che hanno lasciato enorme perplessità.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.):
L'illustrazione del Consigliere
Baldassarre è stata abbastanza esauriente, per cui le perplessità
manifestate in questa mozione sono le stesse perplessità che
avevamo manifestato anche noi al momento della discussione
dell'appalto Aosta-Pila. Ritengo che sia nell'interesse di questa
Amministrazione e del Consiglio intero far sì che, se ci sono delle
zone d'ombra in tutta questa faccenda, vengano chiarite.
Sollecito anche io l'approvazione di questa mozione presentata
dal Consigliere Baldassarre proprio per far sì che ognuno di noi
possa documentarsi, prendere visione ed eliminare eventualmente
tutti quei dubbi che ancora possono esserci.
Ripeto che penso sia soprattutto nell'interesse di questa
Amministrazione far sì che non vi siano zone d'ombra in tutta
questa vicenda.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Anche il nostro Gruppo, al momento
della votazione della delibera che appaltava quest'opera, aveva
sollevato delle obiezioni sulla procedura seguita, in quanto ci si
era lasciati con una decisione ancora da prendere in merito al tipo
di soluzione (se trenino, se telecabina o cos'altro) e ci si è
trovati invece già con l'appalto pronto e con un tipo d'appalto che
si può identificare con la trattativa privata.
Riteniamo che sia opportuno non lasciare il minimo dubbio in
materia e pensiamo che, senza nominare una Commissione del tipo
proposta dalla mozione, si possa affidare tale compito alla
Commissione per lo Sviluppo Economico. Proponiamo quindi di
modificare in questo senso la mozione: invece che ad una
Commissione costituita dai Capigruppo, affidare alla Commissione
per lo sviluppo economico l'esame dettagliato delle diverse fasi
della trattativa, il contratto con la Commissione tecnica che ha
valutato le offerte ed il compito di riferire al Consiglio.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.):
Questa mozione recepisce nella sostanza
una proposta che anche noi socialisti avevamo fatto nel corso della
discussione su questo provvedimento. È chiaro però che, presentata
oggi e nella forma in cui è stata presentata, assume anche un
significato leggermente diverso.
Avevamo dei dubbi sul modo in cui si era arrivati
all'aggiudicazione dei lavori, avevamo anche rilevato delle
contraddizioni nella relazione finale della Commissione tecnica
incaricata, avevamo chiesto perciò nel corso della discussione di
avere modo di ascoltare questa Commissione tecnica per chiarire
questi dubbi ed acquisire nuovi elementi di giudizio. In quel
momento era una acquisizione di ulteriori nozioni per arrivare poi
successivamente alla votazione che doveva essere, a nostro avviso,
rinviata.
È chiaro che oggi, a distanza di tre mesi, ad aggiudicazione
avvenuta, nominare una Commissione "ad hoc" può avere il
significato di una Commissione di inchiesta, che fa pensare che i
dubbi e le perplessità siano diventati sospetti. Noi siamo arrivati
a queste conclusioni.
Mi sembrerebbe invece più opportuna la richiesta del Consigliere
Mafrica di modificare questa mozione, permettendo cioè alla
Commissione competente, la Commissione Sviluppo Economico
eventualmente allargata alle forze politiche non presenti in essa,
di sentire questa Commissione tecnica al fine di eliminare ogni
perplessità su quella che è stata l'aggiudicazione dei lavori.
Saremmo disponibili a votare la mozione così modificata.
PRESIDENTE:
Ha chiesto di parlare il Consigliere Viberti,
ne ha facoltà.
VIBERTI (N.S.):
Ho qualche problema per cui mi scuso se
non mi si capisce molto bene, sono stato dal dentista ed ho qualche
difficoltà a parlare.
Volevo associarmi alla richiesta del collega Mafrica e ritengo
che non sia indispensabile aprire la Commissione all'apporto dei
Capigruppo, proprio perché mi è sembrato di capire che, a parte
alcune illazioni che sono state fatte - ma credo che sarebbero
facilmente smentibili, o quantomeno me lo auguro - per il resto
quello che si chiede è di poter verificare l'esattezza delle scelte
che sono state operate, per cui credo che la Commissione Sviluppo
Economico, che peraltro come tutte le Commissioni è aperta alla
partecipazione di qualsiasi collega che abbia intenzione di farlo,
sia più idonea a prendere in esame tutta la materia.
Ritengo che sarebbe opportuno lasciare il compito alla 3a
Commissione: se poi qualche collega che non fa parte della medesima
fosse interessato a seguire la questione, nulla vieta di chiedere
al Presidente, che è il collega Pollicini, di essere invitato a
partecipare alle riunioni che verranno indette con questo specifico
argomento all'ordine del giorno. Condivido la volontà di un
controllo rispetto a quelle che sono state le scelte, ma non
ritengo indispensabile nè una Commissione di inchiesta nè una
Commissione allargata, e se la Giunta si fosse rivolta alla
Commissione competente prima di portare l'argomento in Consiglio,
probabilmente tutte queste dispute, che sono avvenute al momento
della votazione di deliberazione di Giunta e che avvengono adesso
durante la discussione di questa mozione presentata dal Consigliere
Baldassarre, non si sarebbero verificate.
Ancora una volta ci troviamo di fronte ad una scelta effettuata
senza tener conto di quello che il Consiglio aveva detto o avrebbe
potuto dire. E non si trattava di una scelta di poco conto o
urgente, ma si trattava di una scelta che, per almeno un decennio,
dà un certo tipo di struttura ad una zona importante e serve una
stazione turistica che è forse una di quelle privilegiate dal
turismo locale; per cui sarebbe stato opportuno valutare le varie
possibilità con maggior cognizione di causa e permettere a tutto il
Consiglio di esprimere delle opinioni, cosa che, parzialmente, era
già stata fatta quando, in un primo tempo, della questione si era
discusso in questa aula.
La Giunta ancora una volta, con una discussione di questo
genere, ha dimostrato di non tenere in sufficiente considerazione
il contributo che può essere dato dal Consiglio: che gli venga
almeno data la possibilità di verificare se le cose sono state
fatte secondo quei criteri di serietà e precisione che questa
Giunta dice di voler seguire!
BALDASSARRE (P.S.D.I.):
Esprimo una certa preoccupazione
di fronte al parere contrario di alcuni Gruppi di minoranza a
nominare una Commissione ad hoc per questo problema: è un
atteggiamento di difesa. È vero un fatto, che questa mozione andava
discussa subito dopo l'ultimo Consiglio, ma è stato chiesto il
rinvio una volta per l'ora tarda, successivamente non ero presente
in aula, per cui siamo arrivati a discuterla soltanto oggi. Ma
questo non toglie validità alla mozione e non elimina il
problema.
Ho detto prima che sono aperto a tutti i contributi, finché si
arriverà ad un chiarimento su una questione sulla quale non esprimo
nessuna insinuazione particolare; con questa mozione tento solo di
far sì che il Consiglio si riappropri di un compito che gli
spettava, tramite la Commissione che chiedevo. Se poi si vuole
incaricare la 3a Commissione, va bene, purchè questa venga
allargata alle forze politiche non presenti in Commissione,
altrimenti non avrebbe senso, perché è vero che uno può essere
presente, ma un conto è far parte di una Commissione allargata, un
altro è che un Consigliere di propria volontà possa
partecipare.
Sono d'accordo quindi che, anziché nominare questa Commissione
di Capigruppo, venga investita del problema la 3a Commissione
allargata alle altre forze politiche (il che poi, di fatto, non
cambierebbe nulla), fermo restando che ci dovrà essere una
relazione finale di questa Commissione che verrà portata in
Consiglio per la discussione. Questo è il compito minimo che deve
portare a termine la 3a Commissione, altrimenti non avrebbe senso,
nel rispetto dei Consiglieri non Capigruppo oppure non presenti in
quella Commissione, il fatto di prevedere dei chiarimenti su questo
collegamento.
Ripeto che le critiche derivano proprio dal non aver dato
incarico al Consiglio di decidere sulla scelta tecnica del
collegamento Aosta-Pila e sulla trattativa privata per una cifra
pari a 16 miliardi, che non può essere presa con una delibera di
Giunta: era il Consiglio che doveva decidere tra trattativa
privata, licitazione privata ed appalto concorso. Oltretutto ci
vuole molta fantasia nel far rientrare questo appalto nella
normativa prevista dalla legge per le trattative private.
Sono d'accordo ad affidare tale incombenza alla 3a Commissione,
a condizione che sia allargata alle forze politiche non presenti
nella stessa e che venga redatta una relazione finale da parte
della Commissione, che verrà poi discussa in Consiglio. Se questa
proposta non venisse accettata, lascerò la mozione così com'è e me
la voterò da solo.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.):
Au moment où l'Assesseur compétent
avait présenté le choix que la Junte a proposé au Conseil, il avait
donné des explications et même des justifications de ce choix. Je
crois que ce qu'a conditionné l'ensemble des travaux a été le
temps: du moment où, comme l'a rappelé M. Baldassarre, on avait
chargé l'Agudio de faire une première étude sur les différentes
solutions, on était encore en train de voir s'il fallait choisir
une autre solution pour la liaison Aoste Pila ou bien de maintenir
le choix traditionnel, qui a été celui définitif.
D'après cette étude on a pourvu à nommer une Commission
compétente, de laquelle faisaient partie des techniciens, qui a
travaillé pendant six mois pour suggérer à l'Administration
régionale (voire, à ce moment-là, à la Junte) quels étaient les
temps à suivre pour démarrer les travaux déjà dans l'année 1985 et
donc de réaliser cette liaison dans un certain délai de temps. Tout
le monde était d'accord qu'il fallait quand même faire ces travaux
et donc on a choisi cette procédure.
Le fait que l'Agudio, lorsqu'on lui avait donné un appel
d'offre, s'est présentée en société avec Follioley, cela arrive
très souvent et un peu partout.
En ce cas Agudio est l'entreprise qui donne l'apport technique
pour le télésiège, Follioley fera les structures mécaniques pour la
partie concernée: je crois qu'il n'y a rien à s'étonner de ce
choix, car très souvent il se passe que se présentent des
entreprises associées.
De la part de l'Administration régionale, on n'a pas fait ce
choix pour cacher quelque chose au Conseil; au contraire on est
convaincu que le choix technique qui a été fait, c'était l'unique
possible et à ce moment-là, je le répète, pour gagner du temps; on
avait prévu de se présenter tout de suite au Conseil avec cette
solution.
Si on veut soumettre à l'attention de la Commission les détails
techniques qui nous ont portés à prendre cette décision,
l'Administration régionale est d'accord; on s'abstiendra sur cette
motion, en prenant quand même l'engagement de charger la Commission
compétente dans le sens que je viens de dire, et à la suite des
renseignements que les membres de la Commission voudront demander
pendant cette séance, on pourra voir si d'autre réunions sont
nécessaires pour avoir des détails qui puissent donner davantage la
possibilité aux membres de la Commission d'évaluer si le choix,
comme nous croyons, a été le meilleur qu'on pourrait faire.
Par conséquent, on pourra même donner des suggestions à la
Junte, si là on peut améliorer.
On s'abstient sur cette motion et en même temps on prend
l'engagement de donner la possibilité à la Commission compétente
d'entendre l'Assesseur, mais surtout les techniciens, étant donné
que le choix était plus technique que politique; en effet, le choix
politique a été fait au début, lorsqu'on a prévu l'engagement
financier pour réaliser cette oeuvre.
PRESIDENTE:
Comunico al Consiglio che sono stati
presentati due emendamenti da parte del Consigliere Mafrica sulla
mozione in oggetto. Il primo punto viene così modificato:
"di
incaricare la Commissione per lo sviluppo economico di procedere
all'esame dettagliato di tutte
le procedure seguite e delle
relative documentazioni";
rimane invariato il punto 2, il terzo
punto è così enunciato:
"di dare mandato alla Commissione
suddetta di riferire entro trenta giorni al Consiglio regionale le
risultanze del lavoro svolto".
C'è qualche Consigliere che intende prendere la parola prima
della chiusura della discussione generale? Ha chiesto di parlare il
Consigliere Baldassarre, ne ha facoltà.
BALDASSARRE (P.S.D.I.):
Vorrei fare due precisazioni: se
qui continuiamo a nasconderci dietro un dito non si arriva mai ad
un chiarimento.
Il Presidente ha detto che la Commissione era stata incaricata,
ma la Commissione non aveva svolto il lavoro finale; infatti se si
legge attentamente la delibera 3879 la Commissione ne aveva svolto
solo una parte, mentre l'incarico della Commissione era il dato
tecnico e la modalità dell'appalto. Nella delibera 3879 dice
l'Assessore Borbey che "la Commissione ha ultimato una prima parte
del suo compito" e poi passa a chiedere la trattativa privata.
Era solo una precisazione, gli emendamenti proposti dal P.C.I.
li accolgo in quanto non cambiano la sostanza della mozione e
voterò in favore della mozione emendata in quella maniera.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.):
Seulement pour dire qu'il y a une
différence entre ce qu'on a proposé comme forces de majorité et les
amendements du groupe communiste: dans le premier cas on se prend
l'engagement de donner la possibilité à la Commission compétente
d'entendre soit les techniciens que l'Assesseur compétent, ainsi
que d'avoir des renseignements; en revanche, les amendements
remettent l'ensemble en discussion.
Au niveau de Commission on pourra avoir des renseignements
supplémentaires sur les raisons qui ont porté à ce choix, mais en
ce qui nous concerne, on ne doute pas de la procédure qui a été
suivie: voilà la différence.
PRESIDENTE:
Metto in approvazione la mozione nel testo
così emendato, in quanto il proponente ha accettato le modifiche
proposte dal Consigliere Mafrica:
MOZIONE
Nella seduta del Consiglio regionale del 27, 28 e 29 novembre
1985 è stata ratificata la delibera n. 7503 dell'8 novembre 1985,
concernente il collegamento Aosta-Pila con telecabine e
l'aggiudicazione dei lavori mediante trattativa privata al
raggruppamento "AGUDIO S.p.A., FOLLIOLEY Giuliano, COSTAMASNAGA
S.p.A. ".
RITENUTO che il Consiglio regionale, cui sarebbe spettato
decidere in materia, è stato esautorato dalla sua funzione
propositiva dalla Giunta regionale che ha ritenuto, in disprezzo
del Consiglio di avocare a sè una materia così complessa e di così
vitale importanza per il futuro turistico della Regione.
CONSIDERATO che in sede di discussione e di ratifica sono emerse
forti perplessità da parte di tutti i Gruppi di opposizione sulle
procedure seguite dall'esecutivo.
RITENUTO ANCORA che debba essere fatta piena luce sulle modalità
seguite per l'appalto e che il Consiglio possa approfondire
ulteriormente la complessa materia, essendo stati insufficienti le
delucidazioni ed i chiarimenti forniti dall'Assessore regionale al
Turismo, Urbanistica e Beni Culturali.
Il Consiglio regionale della Valle d'Aosta
Delibera
1) di incaricare la Commissione per lo Sviluppo Economico di
procedere all'esame in modo dettagliato di tutte le procedure
seguite e delle relative documentazioni;
2) di incaricare la suddetta Commissione ad ascoltare la
Commissione Consultiva di cui alla delibera n. 6236 del 12.10.
1984;
3) di dare mandato alla Commissione suddetta di riferire entro
30 giorni le risultanze del lavoro svolto.
ESITO DELLA VOTAZIONE
Presenti 29
Votanti 12
Favorevoli 12
Astenuti 17 (Beneforti, Bondaz, Chabod, De Grandis, Faval,
Fosson, Lanièce, Lanivi, Maquignaz, Marcoz, Martin, Pedrini,
Perrin, Pollicini, Ricco, Rollandin e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK