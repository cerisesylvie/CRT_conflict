Consiglio Regionale della Valle d'Aosta - Oggetto del Consiglio n. 2935 del 21 settembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2935 del 21 settembre 2017 - Resoconto
OGGETTO N. 2935/XIV - Prosecuzione della discussione sulla
Relazione annuale al Consiglio regionale sull'andamento della
gestione della "Casino de la Vallée S.p.A.", ai sensi dell'articolo
8 della legge regionale 30 novembre 2001, n. 36, recante
"Costituzione di una società per azioni per la gestione della Casa
da gioco di Saint-Vincent".
Rosset (Presidente)
- Con 28 presenti, possiamo
riprendere i lavori. Ricordo che siamo in discussione generale sul
punto n. 22 all'ordine del giorno. Ha chiesto la parola il
consigliere Perron, ne ha facoltà.
Perron (UV) -
Solo per chiedere se è possibile avere in
aula la presenza del Presidente e dell'Assessore competente,
altrimenti qualcuno ci dica a chi ci indirizziamo nel
dibattito.
Il presidente Rosset dispone affinché il Presidente della
Regione e l'Assessore al bilancio, finanze, patrimonio e società
partecipate siano sollecitati a entrare in aula consiliare.
Presidente -
Il Presidente della Regione è presente e
l'Assessore è arrivato. Qualcuno intende prendere la parola? Siamo
in discussione generale.
Ha chiesto la parola il consigliere Cognetta, ne ha facoltà.
Cognetta (M5S) -
Prendo la parola alla luce di quanto
accaduto ieri. In effetti, mi è sembrata strana la lunga attesa che
c'è stata rispetto a una risoluzione, che non mi sembrava così
impegnativa. Quindi stamattina, visto che la notte ha portato
consiglio, vorrei sapere se dai banchi della maggioranza arriva
qualche suggestione rispetto a questa proposta che stiamo
discutendo. Se è vero che da un lato c'è un certo malessere
all'interno della casa da gioco tra i dipendenti e che ciò che è
stato fatto finora non risolverà certo i problemi del casinò, è
anche vero che la maggioranza ha opinioni completamente diverse
rispetto a questo stato di cose. L'Assessore ha detto che stiamo
andando molto bene, che le cose stanno migliorando, che sicuramente
a breve avremo degli utili e quindi sicuramente riusciremo a tirare
fuori la casa da gioco dall'
impasse
in cui si trova.
Non ho avuto ancora una risposta chiara rispetto all'altra
domanda, che è rimasta sospesa: la questione dell'esperto dei
giochi. Io spero che prima della fine di questa giornata mi arrivi
una risposta: se alla fine la casa da gioco deve fidarsi di questa
commissione che ha creato l'amministratore, o se l'esperto nominato
e poi mandato via (non si è capito bene che cosa sia successo) è
rimasto tale o non ci sarà più. Sono interrogativi che sono rimasti
tutti in sospeso. La vostra riunione è durata più di un'ora e
mezza, poi siamo andati tutti quanti a casa, perché la notte porta
consiglio. Se questa notte ha portato consiglio, vorremmo conoscere
che consiglio ha portato, se è possibile. Oppure per quanto mi
riguarda - sto sottolineando la mia opinione strettamente personale
- possiamo anche finalmente chiudere questa discussione -
ovviamente non sta a me decidere, Presidente: le do un suggerimento
- chiudiamo la discussione generale e andiamo al voto direttamente,
visto che tutti vi siete chiariti, che abbiamo tutto chiaro ed è
inutile che continuiamo a discutere su una faccenda che poi in
fondo - come ha detto anche il collega Perron ieri - non è così
eclatante. Non ho chiesto le dimissioni dell'Assessore o
dell'amministratore unico, sto semplicemente chiedendo lumi
rispetto a una cosa di per sé non molto importante. Se mi fate
sapere qualcosa, siamo qua.
Presidente -
Altri intendono prendere la parola? Ha
chiesto la parola il Presidente della Regione, ne ha facoltà.
Marquis (AC-SA-PNV) -
Riprendiamo la discussione
intrapresa ieri pomeriggio sulla casa da gioco, argomento al centro
del dibattito del Consiglio. Un dibattito interessante che si
prefigge di analizzare il bilancio del 2016 e nel contempo i dati
più recenti sull'evoluzione dell'andamento della casa da gioco. Su
questo ordine del giorno si è incardinata un'iniziativa del collega
Cognetta, sulla quale abbiamo fatto delle considerazioni e delle
riflessioni all'interno della maggioranza.
Qualche parola sulla situazione della casa da gioco: che credo
abbia vissuto e viva tuttora un momento di grande difficoltà. È
stato un anno difficile e abbiamo iniziato a occuparci a tempo
pieno - direi - della casa da gioco dalla definizione dello scorso
bilancio, perché la situazione stava degenerando. Una situazione
che diventava sempre più preoccupante e che richiedeva degli
interventi di carattere straordinario, anche alla luce delle
normative che nel frattempo sono sopravvenute. Tale argomento è
stato anche alla base dell'insediamento di questo nuovo Governo il
10 marzo, insieme ad altre questioni e ad altri problemi che erano
stati evidenziati all'epoca. Però direi che questo argomento è
stato determinante nel creare una coalizione, che oggi è qui
impegnata a risolvere i difficili problemi che è stata chiamata a
gestire.
Per quanto concerne la situazione della casa da gioco, sin
dall'insediamento si è lavorato alacremente per rinnovare e
individuare un nuovo
management
, per poter gestire questa
situazione di estrema difficoltà. Si è lavorato per creare un nuovo
piano di ristrutturazione aziendale, che si rendeva necessario per
ottemperare alle nuove disposizioni legislative, che non consentono
più di continuare a iniettare delle risorse pubbliche in aziende in
difficoltà e prive di una possibilità di rientrare nell'ambito
della sostenibilità economica.
È stato sicuramente un percorso difficile quello di questi mesi,
che ha portato il 24 maggio alla discussione e all'approvazione in
questo Consiglio di un piano industriale di ristrutturazione
credibile, sostenibile e serio. Un piano sul quale c'è stato
parecchio dibattito, parecchio confronto, parecchie critiche da
parte dell'opposizione sulla sua credibilità. Ma ritengo che la
credibilità di questo piano sia stata certificata dalle banche,
perché io ricordo quei momenti di discussione in cui qui dentro si
diceva che non sarebbero arrivate le fideiussioni da parte delle
banche. Credo che le banche abbiano capito che in quel momento c'è
stata un'inversione di tendenza sulla gestione rispetto al passato.
Si è tentato di intraprendere una via nuova, una via sicuramente
difficile, perché sarebbe stato molto più semplice trasferire alla
casa da gioco 50 milioni di euro per risanare i conti e mettere
tutti nelle condizioni di poter gestire le situazioni, come è
sempre stato. Non si poteva più! Non si poteva più per il rispetto
della legge e anche per il rispetto della comunità valdostana e di
tutti coloro che lavorano in questa azienda.
È stato sicuramente un percorso difficile - lo è ancora e lo è
tuttora - perché alla base di questo impegno e di questa scommessa
c'è un presupposto indispensabile per poter avviare tale percorso
di risanamento: ci siamo detti che la politica uscisse dalla
gestione e dall'interesse diretto dei procedimenti gestionali
dentro la casa da gioco. È sicuramente questo il risultato a cui è
arrivata oggi la casa da gioco, dopo un percorso di tanti anni. Un
percorso rispetto a cui adesso non stiamo a individuare di chi sia
la responsabilità, ma sicuramente chi ci ha messo mano in modo
diretto qualche responsabilità in più degli altri ce l'ha, rispetto
alla situazione di difficoltà a cui siamo pervenuti. Però credo che
noi dobbiamo guardare in avanti, guardare in prospettiva e dare
delle soluzioni ai difficili problemi che siamo stati chiamati ad
affrontare.
Il piano industriale doveva essere serio e credibile. Per
verificare la sua attuazione è stato preso l'impegno di fare delle
verifiche trimestrali per analizzare le singole aree di intervento
per verificare se tutto quello che stava nelle linee guida, sarebbe
stato poi raggiunto a livello di obiettivi. Sicuramente attraverso
l'analisi dei dati c'è la possibilità di ritracciare il percorso,
laddove lungo la strada si creino degli imprevisti o non si possa,
per delle ragioni che poi possono essere evidenziate, perseguire
l'obiettivo tracciato.
Credo che i primi mesi di questa gestione, al di là di tutto, ci
portano oggi a registrare dei dati positivi. Io non so se sono
dovuti al bel tempo che c'è stato durante estate, alle particolari
condizioni favorevoli del turismo in Valle d'Aosta, alla bontà
delle azioni intraprese, però alla fine tutto si chiarisce con la
sintesi e le valutazioni si fanno sui numeri. I numeri non
tradiscono e i numeri sono quelli che evidenziano la lettura di un
risultato. A oggi, in questi tre mesi non possiamo che registrare
dei numeri positivi, di piccola inversione del
trend
. Con
questo non diciamo che il problema è risolto e che tutto va bene
all'interno della casa da gioco, perché è stato intrapreso un
percorso, c'è stata una concentrazione da parte dei
manager
sulle priorità e tante cose sono ancora da fare. Ci sono dei
segnali incoraggianti sull'aumento del circolante di questi mesi,
del giocato. Ci sono anche dei segnali preoccupanti, che sono i
minori ingressi, i quali hanno dei riverberi sul territorio locale.
Ma anche su questo si potrebbero fare delle analisi, perché sui
minori ingressi potremmo fare delle verifiche, perché i dati si
riferiscono a delle strategie che erano state messe in atto e che
di fatto non hanno dato grossi risultati; mi riferisco
all'abbandono della pista della clientela cinese. Su questo si
potrebbero fare degli approfondimenti anche in Consiglio, credo,
perché sono degli argomenti che sono interessanti e da
analizzare.
Per quanto concerne l'ordine del giorno, io devo dire al collega
Cognetta che questa iniziativa non corrisponde all'obiettivo che
noi c'eravamo prefissati. Noi abbiamo detto e ripetuto in più
occasioni che la politica deve uscire dalla gestione della casa da
gioco: la politica deve fornire degli indirizzi di gestione e deve
concentrarsi sulla valutazione dei risultati. Io personalmente
credo che la politica non debba entrare all'interno dei
procedimenti, ma debba giudicare i manager che gestiscono le
imprese. Non deve permettersi e non è il suo compito quello di
entrare a gamba tesa per fare delle valutazioni sui procedimenti
interni, perché diversamente entra in un ambito che non è di sua
competenza. Sicuramente credo che questo metta anche in crisi la
credibilità sia dell'azionista sia anche della gestione nei
confronti degli istituti di credito che hanno rinnovato le
fideiussioni anche per i prossimi mesi, i quali credo che non
apprezzerebbero una nuova volontà della politica di entrare nel
merito delle singole procedure. Ci siamo sempre detti che la
politica deve farsi da parte, perché dobbiamo andare verso una
visione più privatistica della gestione, così come fanno gli
imprenditori nel gestire la propria azienda.
A leggere questo ordine del giorno, si evince che bisogna fare
un bando pubblico per nominare un comitato all'interno
dell'azienda. Questo è il criterio della visione completamente
pubblica, pubblicistica, ma in un'azienda privata non credo che si
possa procedere in questa direzione. Un'azienda privata che
procedesse con questi criteri, non potrebbe che fallire! Un'azienda
privata quando deve spostare una persona, quando deve costituire un
organismo interno privo di remunerazione per migliorare la sua
efficienza aziendale, voi credete che faccia un bando all'interno
del personale? Ci saranno dei manager che prenderanno delle
decisioni in funzione degli obiettivi da perseguire. Ora, io non
credo che la meritocrazia all'interno di un'azienda possa solo
passare attraverso la pubblicazione di bandi. Credo che una
managerialità seria possa, anche senza utilizzare questi
procedimenti, perseguire il fine dell'efficienza, dell'efficacia e
dell'economicità della gestione. Pertanto, a livello personale, non
condivido il contenuto di questa iniziativa.
La strada da fare è sicuramente ancora lunga e sicuramente
bisogna fare attenzione alla gestione e al suo monitoraggio, perché
la casa da gioco è un malato che non è ancora fuori pericolo.
Occorre continuare con serietà su un percorso che è stato
intrapreso, individuando le criticità e i punti di debolezza, ma
non è attraverso un ritorno al passato, attraverso un ritorno alle
vecchie logiche, che noi riusciremo a pensare di risanare una
difficile situazione. Credo che sia molto importante che la
politica prenda atto di questa esigenza, perché diversamente tutto
questo andrebbe a detrimento della casa da gioco, dei suoi
dipendenti, del territorio circostante e della comunità valdostana
intera.
Presidente -
Ha chiesto la parola il consigliere
Cognetta. Collega, le chiedo di motivare la sua richiesta di
intervento.
Cognetta (M5S) -
Chiedo scusa, non sapevo se potevo
ancora intervenire oppure no. Non posso più intervenire.
Presidente -
Può intervenire in dichiarazione di voto, se
vuole.
Cognetta (M5S) -
Dichiarazione di voto? Allora aspetto
dopo, grazie.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Io penso che la discussione che ci
impegna in quest'aula abbia due aspetti che ritengo molto
importanti. Per prima cosa, vorrei cominciare dalle poche certezze
che ho, anche se magari mi sbaglio. Poi arriverò eventualmente ai
dubbi che permangono sulla situazione del casinò. Tra le poche
certezze che ho, c'è finalmente quella relativa ai bilanci. Da anni
noi leggevamo e denunciavamo in quest'aula ciò che certificava la
stessa società di certificazione internazionale, la quale è la
stessa di adesso, la KPMG: bilanci in cui si continuava a dire che
i dati erano corretti, ma che l'attendibilità del bilancio era poco
credibile, legata al fatto che per anni abbiamo iscritto imposte
anticipate, che di fatto a bilancio erano poi una sorta di voce
inesigibile, perché si continuava ad avere dei bilanci in passivo.
Sono bilanci che poi - a me dispiace anche per l'immagine della
Valle d'Aosta - sono stati oggetto di valutazione da parte di
organi competenti. Per la prima volta, dopo anni in cui noi
leggevamo questo passaggio finale della KPMG, quest'anno io leggo
nella relazione "il bilancio fornisce una rappresentazione
veritiera e corretta della situazione patrimoniale e finanziaria",
senza quel passaggio che gli anni precedenti leggevamo legato alle
imposte anticipate.
Cosa è successo? È chiaro che noi quest'anno, dopo anni di
bilanci con delle perdite volutamente mascherate con le imposte
anticipate, ci troviamo con una perdita di esercizio di oltre 46
milioni di euro, di cui 28 milioni legati a queste imposte
anticipate. Questo ha contribuito per anni a mostrare una
situazione poco chiara, poco leggibile, poco attendibile
dell'andamento della casa da gioco. Io non so e non ho motivo di
sapere se chi negli anni ha predisposto questi atti aveva o meno
delle indicazioni politiche. Di certo so che in quest'aula la
politica, quando venivano dette tutta una serie di preoccupazioni e
venivano esternati i dubbi, ha fatto orecchie da mercante.
La seconda certezza che ho è che se non ci fosse stato questo
piano, che io non so se sarà rispettato o meno, se non fosse
iniziato questo processo di riorganizzazione che speriamo vada a
buon fine - lo spero nell'interesse di chi lavora e della società
-, se fosse andata avanti la prima ipotesi che per un lungo periodo
è stata ventilata (quella del ristoro delle somme dovute, della
compensazione) la Valle d'Aosta si troverebbe con una quarantina di
milioni di euro in meno, perché a fronte degli 8 milioni di euro
che sono stati riconosciuti in questo piano come prima
tranche
- poi ci sono la seconda e la terza: bisogna essere
corretti nelle cose - ci troveremmo comunque all'inizio con 48
milioni di euro erogati, a fronte di una situazione che non avrebbe
portato probabilmente in prospettiva a nessun processo di
riorganizzazione. Si sarebbe probabilmente continuato con il
vecchio sistema.
La terza certezza che ho è che se chi negli anni ha
amministrato, o comunque la politica che è stata il riferimento per
chi negli anni ha amministrato la casa da gioco, avesse messo le
stesse competenze, conoscenze e impegno - parlo della politica, non
di chi ha amministrato - probabilmente non ci troveremmo di fronte
a una situazione di grande difficoltà dal punto di vista economico,
ma avremmo una piccola Las Vegas europea. Ho sentito prima
l'intervento di chi è stato referente politico negli anni: ha
lanciato tante belle idee, peccato che negli anni non le abbia mai
messe in piedi. Per cui se in maggioranza esiste il "Pierino della
maggioranza", io penso che in minoranza ci siano tanti smemorati.
Lo dico, perché è troppo facile in questo momento fare i buoni
della situazione e dimenticarsi di quello che è stato detto, di
quello che è stato discusso in quest'aula e che la politica ha
fatto finta di non sentire.
Arrivo a quelli che sono, a mio parere, i tanti dubbi che ho. Io
non conosco né il passato, né le capacità dell'avvocato Di Matteo:
può darsi che sia molto capace, può darsi che sia una persona
fortunata, io non lo so. Ci sono, però, tutta una serie di voci che
giungono - come arrivano a voi, giungono anche a noi - legate al
fatto che comunque non si vede tanta gente e i tavoli sovente sono
deserti. Ma allora questa controtendenza da cosa deriva? Io penso
che sia legittimo capirlo. È legittimo capire quale sia la
prospettiva futura. È un colpo di fortuna? Non possiamo basarci
sulla fortuna. C'è una strategia che alla fine potrà portare a un
risultato duraturo? Bene, qualcuno ce la spieghi questa strategia.
Per chi vuole fare chiarezza, per chi vuole avere un incontro per
capire effettivamente come stanno le cose - perché io non le so,
come probabilmente non le sapete voi; abbiamo tante voci che ce le
riportano - mi pare legittimo chiedere che qualcuno venga a
spiegarci cosa è cambiato negli ultimi tempi. Perché certi
personaggi che hanno fatto comodo alla politica, continuano a
essere referenti lì dentro: non è mica cambiato tanto su questo! Io
purtroppo devo prenderne atto. Se prima si denunciava che c'erano
personaggi che avevano fatto carriera, perché comunque erano vicini
alla politica, ora vediamo che continuano a essere una parte
fondamentale del processo riorganizzativo.
È diverso chiedere per l'ennesima volta alla politica di entrare
su decisioni fatte bene o male - io dico - perché ho la fortuna di
non conoscere nessuno, né di nome, né di viso, né di fama tra i
componenti di quella famosa commissione messa in piedi. Per cui non
so se sono bravi o meno, perché non li conosco, ma quello che dico
è che a mio parere è diverso chiedere di fare chiarezza e capire
quale sia il futuro di questa casa da gioco, dando indicazioni di
carattere politico! Vede, collega Cognetta, se lei mi dicesse che
il futuro è di dare indicazioni politiche, dove il criterio della
trasparenza e le modalità di nomina e di selezione devono essere
più chiare e più trasparenti, io gliela firmo subito questa
risoluzione! Invece è diverso, a mio parere, mettere in discussione
un atto, perché sarebbe l'ennesima interferenza della politica. Se
qualcuno ha messo in piedi qualche atto che non è nell'interesse
della casa da gioco, si metta in discussione chi l'ha fatto questo
atto. La politica deve limitarsi a dire quali sono i parametri
entro cui ci si muove, i criteri di selezione, la trasparenza.
Guardi che su questo lei sfonda una porta aperta ed è uno dei
motivi per cui io ho manifestato il mio disappunto, per cui mi
trova sicuramente d'accordo. Però io dico (lo dico perché ci credo)
di evitare di mettere in discussione il singolo atto, perché
sarebbe l'ennesima volta in cui la politica entra a gamba tesa e
vuole condizionare l'attività amministrativa.
Se io nomino un amministratore unico, gli fisso dei paletti, gli
chiedo di risanarmi un'azienda e costui mi presenta un piano
industriale, non può essere la politica che giudica il singolo
atto; giudico l'attività di questo amministratore nel bene o nel
male. Se no per l'ennesima volta sarà la politica a condizionare.
Non ho chiari quali siano stati i parametri o le valutazioni con
cui è stata scelta questa commissione, ma evitiamo che sia per
l'ennesima volta una scelta politica.
Se il percorso è quello di fare chiarezza, io veramente chiedo
al collega Cognetta di rivedere l'impegno di questa risoluzione.
Chiediamo di fare chiarezza a trecentosessanta gradi e non solo su
questa commissione, che leggo ha una durata limitata o che comunque
verrà valutata - se ricordo bene - a dicembre. Va rivisto a
trecentosessanta gradi! Noi dobbiamo capire se la controtendenza è
un fattore di fortuna o se è una scelta mirata e oculata.
Si parlava prima di quelle che sarebbero delle figure di
riferimento molto stimate, che potrebbero dare un cambio di
prospettiva all'azienda: come mai non si è ancora proceduto?
Questi, secondo me, sono i quesiti corretti da porre! Invitiamo chi
ha deciso, chiediamogli perché, quali sono stati i criteri.
Questa era, a mio parere, la preoccupazione in merito
all'entrata per l'ennesima volta della politica e allo stesso tempo
la preoccupazione per il futuro di un'azienda fondamentale per il
futuro della casa da gioco, ma anche per l'economia di
Saint-Vincent, che in questo momento preoccupa. Preoccupa molto
quello che può essere il futuro della società e della casa da
gioco, ma anche della comunità di Saint-Vincent. Io leggo con
preoccupazione che a Châtillon, una situazione molto vicina a
Saint-Vincent, mi pare che siano diciotto le attività commerciali
che chiudono entro fine anno: forse una riflessione va fatta sul
futuro di queste due realtà che comunque - ne sono convinto -
vivono anche di un indotto.
Sono sempre d'accordo a fare chiarezza e soprattutto a fissare
dei paletti sulla trasparenza, sul merito e sul come dovrebbero
essere fatte le scelte. Però non entriamo noi, come politica, nel
merito delle persone e delle scelte.
Presidente -
Ha chiesto la parola il consigliere Perron,
ne ha facoltà.
Perron (UV) -
Parlando del 2016, affrontiamo certamente
il bilancio di un anno difficile per l'azienda: sono il primo a
riconoscerlo. Un anno difficile anche in quello che è stato nel
complesso l'atteggiamento all'interno della proprietà. Lo dico
molto serenamente, nel senso che sin dall'autunno le criticità
all'interno della maggioranza emersero in tutta la loro forza,
anche pregiudicando in qualche modo un'impostazione che il Governo
regionale si era dato. Ma su questo tornerò. Parliamo di un anno in
cui l'azienda ha provato a funzionare a pieno regime e in cui sono
continuate le grandi difficoltà che l'azienda aveva anche ereditato
dal passato. Nella relazione al bilancio si ripercorre ciò che è
successo nel 2016 - su cui tornerò - e si fanno anche delle
valutazioni su ciò che invece è avvenuto nel 2017, dove - lo
ricordo - c'è stata anche un'interruzione nel
management
seguita al cambio di Amministrazione regionale.
Certamente non voglio ripercorrere nel dettaglio tutto ciò che è
successo nel 2016: ne abbiamo ampiamente parlato nel bilancio.
Voglio solo evidenziare ancora una volta che, pur nelle difficoltà
che abbiamo sempre ammesso (non abbiamo mai omesso le difficoltà
che l'azienda si trovava ad affrontare), il management nel 2016 ha
comunque, nelle difficoltà, cercato di lavorare nella direzione di
un risanamento dell'azienda, provando già a impostare una
razionalizzazione e un'ottimizzazione dei costi, attraverso una
modalità di lavoro con processi graduali, che non hanno dato i
risultati probabilmente sperati, cercando di riposizionare
l'azienda sul mercato, gestendo delle situazioni di grande
difficoltà che comunque derivavano anche da un'eredità del passato.
In questo senso, si è cercato di lavorare per gestire quella che si
è rivelata nel corso di tutto l'anno una vera e propria emergenza
finanziaria, sia nel rapporto con le banche - su cui poi,
presidente Marquis, tornerò - sia anche nel rapporto con la
proprietà. Si è lavorato per un piano di risanamento, in base
all'accordo siglato all'arrivo del direttore Scordato nell'ottobre
2015, che poi ha permesso già di fare dei primi interventi anche
sulla parte del personale. Ci sono stati degli investimenti nel
marketing
, sia legati alla fascia alta della clientela, sia
con delle campagne pubblicitarie.
I risultati non sono arrivati. Perlomeno non sono arrivati i
risultati che tutti noi speravamo, pur riscontrando rispetto al
2015 una inversione di tendenza. Il risultato drammatico che
fotografiamo oggi è dovuto anche a un'impostazione, che si è scelta
radicalmente diversa rispetto al passato: quella di scaricare o di
spesare totalmente le imposte anticipate, quindi cambiando
radicalmente un'impostazione perseguita negli anni precedenti, e
questo - lo riconosceva anche l'Assessore - è uno dei motivi di una
perdita così importante come la cifra che ci troviamo ad
analizzare. Quindi questo lo riconosciamo. Se non si fossero
scaricati questi 28 milioni di euro di imposte anticipate che si
trascinavano, più i 6 milioni di euro del fondo relativo alla
ristrutturazione e alla riorganizzazione aziendale, come risultato
constateremmo una perdita (parliamo sempre di perdita) in qualche
modo inferiore all'anno precedente. Ma lo dico con molta serenità:
i risultati non sono arrivati, non ci sono stati i risultati che
credo tutta la proprietà avrebbe voluto vedere. Quindi nessuno, da
parte nostra, ha mai nascosto le difficoltà.
Mi permetto di fare un ragionamento, evocato con una lettura
negativa dal collega Gerandin. Abbiamo, collega, evidentemente
delle visioni diverse. Io continuo a ritenere che noi avevamo
impostato un certo percorso, perché i rapporti sul tema degli
investimenti effettuati tra la società e la proprietà andavano - e
io aggiungo vanno - comunque regolati. Vanno e andavano regolati,
perché voglio ricordare che gli investimenti robusti (parliamo di
100 milioni di euro) sono stati fatti totalmente dall'azienda, e
questo è il motivo principale per cui ancora oggi nei conti
economici ci trasciniamo dietro delle perdite così importanti. Ieri
lo evocava l'assessore Chatrian: anche nel 2017 parliamo di 8,5
milioni di euro di ammortamenti. L'onere degli investimenti che
sono gravati sulla società e che non ha fatto la proprietà è una
cosa che, dal punto di vista dei bilanci, senz'altro pesa. Quindi
da questo punto di vista noi difendiamo un ragionamento che avevamo
cercato di impostare e che, secondo noi, andava regolato.
Voglio dire, divagando un attimo, che noi questo ragionamento lo
difendiamo anche di fronte ad altri organismi. Lo difendiamo anche
nel momento in cui altri organismi, come la magistratura contabile
o la Guardia di Finanza contestano radicalmente quelle scelte. Noi
rivendichiamo la potestà della proprietà di poter fare le scelte su
un bene dell'Amministrazione regionale, del quale siamo
proprietari, del quale deteniamo una licenza che tutte le Regioni
d'Italia ci invidiano, investendo su un bene che nel tempo ha
fruttato centinaia di miliardi di euro nelle casse
dell'Amministrazione regionale e che in qualche modo andava - è
stata la scelta effettuata nella legislatura scorsa -
investito.
Io penso che se non ci fosse stata quella difficoltà della
maggioranza, noi c'eravamo permessi - parlo per chi c'era nel 2016
- di inserire in legge finanziaria anche un altro ragionamento. Vi
era stata una modifica alla legge istitutiva che prevedeva la
possibilità di guardare a una gestione privatistica o privata.
Voglio dirlo perché noi, seguendo un programma di legislatura che
avevamo aggiornato, abbiamo aspettato volutamente un momento
legislativo importante, che è quello della legge finanziaria, per
prevedere una modifica in tal senso e per permettere, se la
maggioranza avesse voluto fare delle scelte in tal senso, di poter
guardare anche a una gestione privata. Sottolineo: a una
gestione
privata, perché su questo argomento spesso si fanno
delle confusioni. Nessuno ha mai parlato di vendere la proprietà.
Noi abbiamo sempre ribadito che la proprietà doveva rimanere
pubblica, perché è un bene del quale siamo fieri, di cui deteniamo
una licenza che tutte le Regioni d'Italia ci invidiano, ma
prevedere una modifica normativa in tal senso (che è quello che
abbiamo fatto in legge finanziaria), a nostro modo di vedere
avrebbe permesso, se la proprietà aveva questo intendimento, di
poter guardare - perché no! - con procedura assolutamente pubblica
e totalmente trasparente, se sul mercato potevano esistere dei
soggetti potenzialmente interessati a gestire la casa da gioco.
Questa era una valutazione che noi avremmo voluto fare, ma che il
clima di maggioranza dell'epoca non ci ha permesso di perseguire
fino in fondo.
Arriviamo a oggi. Ci è stata mandata dall'assessore Chatrian
questa relazione trimestrale. Oggi lei, presidente Marquis,
giustamente rilancia in qualche modo. A me ha anche sorpreso il
tono e il taglio del suo intervento. Noi oggi, a fronte di questa
situazione siamo - voglio ribadirlo - estremamente soddisfatti, se
vediamo che il casinò migliora. Nel momento in cui constatiamo che
i conti del casinò hanno un'inversione di tendenza e registrano un
miglioramento, noi non possiamo che prenderne atto. Ma noi non
vediamo questa fotografia: ci permettiamo di dirlo in modo molto
chiaro. Nonostante le robuste dichiarazioni dell'assessore
Chatrian, che ogni due per tre ci veicola dei dati con dei
miglioramenti a due cifre, noi purtroppo constatiamo oggi che
drammaticamente le sale del casinò sono vuote. Salvo qualche
weekend
per fortuna dove ci sono dei
galà
, dove si
vedono delle clientele, purtroppo - non ci felicitiamo di questa
situazione, che sia chiaro - nel corso della settimana le sale del
casinò sono vuote. Lei fa un'analisi trimestrale, ma su consiglio
dei vostri stessi tecnici, Giovannini - è un vostro tecnico, non
nostro - in Commissione la prima volta che lo audimmo disse che è
un errore quando parliamo di casinò fare delle proiezioni e dei
ragionamenti su una fascia tempo limitata. Giovannini considerava
in Commissione addirittura riduttivo parlare del semestre, perché
secondo lui la proiezione e il raffronto andrebbero fatti
annualmente, giacché ci sono troppe situazioni che oscillano e che
variano, dovute a una miriade di variabili che non rendono
paragonabili i dati da un trimestre all'altro.
Noi prendiamo atto, collega Chatrian, delle sue robuste
dichiarazioni. Peraltro mi permetta, lei che è un campione di
trasparenza: il venerdì arriva questa relazione, viene
protocollata, lei ce la dà il martedì. Nel momento in cui martedì
arriva, lei ha già fatto una dichiarazione su Bobine.tv, l'ha già
spiegata, l'ha già veicolata. Quindi lei ci dovrà in fase di
replica anche chiarire - l'ha già detto il collega Marguerettaz, ma
voglio riprenderlo anch'io - quale percorso intende fare su questa
relazione! Io spero che lei, che è un campione di trasparenza,
voglia portarla nelle Commissioni e permetterci un approfondimento,
magari anche alla presenza del management, perché avremmo diverse
cose da chiedere sul management. Noi saremmo felici di poter fare
nuovamente, dopo diversi mesi in cui non abbiamo più avuto
occasione, un nuovo incontro con il management per chiarire anche
questo.
Perché vede, noi a oggi constatiamo i fatti concreti. I fatti
concreti che lei ci ha propinato sono l'assunzione di una pletora
di consulenti - questo è un fatto concreto - peraltro tutti
provenienti da fuori Valle. È un'impostazione tutta sua che a me
sorprende molto, perché lei in questi anni ci ha veicolato delle
lezioni di morale sul fatto che bisognava, in maniera drastica, far
lavorare in modo assoluto i valdostani. Ogni qualvolta c'era una
qualunque gara d'appalto, un qualunque lavoro, un qualunque
indirizzo di una società che non era valdostana, lei ci ha
veicolato delle lezioni di moralità in questi anni. Ora, in tutta
questa pletora di consulenti assunti dal casinò non c'è un
valdostano! Lei ha la delega sulle partecipate: nel momento in cui
ha sostituito i vertici di CVA, si è dovuti ricorrere a un
professionista esterno alla Valle d'Aosta. Scelta vostra, per
carità! Ma non ci sono professionisti della Valle d'Aosta vicini a
lei - anche sul fatto che la politica è fuori, ci torneremo - in
grado di poter lavorare? Glielo abbiamo già detto e glielo
ribadiamo: ma perché bisogna sempre ricorrere a professionisti che
vengono da fuori della Valle d'Aosta? Scegliete le procedure,
decidete voi, ma fate lo sforzo di poter affidare i lavori, di
poter far lavorare, in questa fase di crisi, anche dei
professionisti della Valle d'Aosta. Nel momento in cui CVA ha
cambiato la sua società, uno dei suoi primi atti (società di
pubblicità), si è dovuti ricorrere a un nuovo studio di Milano. Ma
perché? Non c'è la possibilità di far lavorare dei professionisti
della Valle d'Aosta? Ma perché no! Pagano le imposte qui, assumono
dei valdostani, fanno lavorare gente
in loco
.
Detto questo, lei cita spesso il piano. Noi sul piano - mi
permetta, collega Chatrian - continuiamo a mantenere tutte le
riserve che le abbiamo espresso nel momento della sua approvazione.
Lei continua a magnificare questo piano, per cui noi ci auguriamo
che sul lungo periodo dia i frutti che lei continuamente cita. Noi
non li vediamo! La cosa chiara che vediamo è che purtroppo ancora
una volta l'Amministrazione regionale ha dovuto mettere mano al
portafoglio, perché la prima cosa che ha dovuto fare è la
tranche
di 8 milioni di euro e nella relazione Di Matteo
dice: "alla luce dei contenuti, si ritiene che sussistano i
requisiti per procedere con l'erogazione della seconda tranche in
conto capitale per l'importo di 6 milioni". Questo è quello che
chiede Di Matteo. Lo dico non perché noi fossimo contrari, ma
attenzione, io voglio ricordarle quello che lei ci ha detto per
degli anni, ogni qual volta immaginavamo anche solo di concedere
dei mutui. Io voglio ricordarglielo quello che lei ci ha detto. Lei
ci ha lapidato in quest'aula ogni qualvolta dicevamo che
l'Amministrazione regionale interveniva, anche solo con dei mutui.
Lei non ha esitato, nel momento in cui è passato dal banco vicino
alla Morelli a quello dove siede adesso, a cambiare radicalmente e
totalmente impostazione.
Noi ribadiamo tutte le preoccupazioni e non vediamo purtroppo i
segnali di ottimismo che lei ci propina. Noi non li vediamo. Oggi
vediamo una società - mi risulta, ma sarei felice che mi smentisse
- che dal punto di vista del pagamento dei fornitori in queste
settimane sta contrattando per dilazionare a centottanta giorni i
pagamenti dei fornitori. Mi giunge questa voce, ma se lei la
smentisce, io ne sono molto lieto. Ma questo è un segnale che
registra una grave tendenza all'interno della società, che andrà a
penalizzare tutte quelle piccole società che lavorano con il
casinò, perché dilazionare i pagamenti a centottanta giorni per
un'azienda non è decisamente un segnale buono.
La politica lontana dalla società: Marquis, lei mi fa sorridere,
perché è veramente un campione! Mi permetterò fuori microfono di
ricordarle le cose che diceva a me, quando ero Assessore alle
finanze, sulla vicinanza o meno della politica. Non voglio farlo a
microfono, ma glielo ricorderò sorridendo in separata sede, perché
ho un po' di cose da ricordarle sui rimproveri che faceva a me
circa la lontananza o la vicinanza della politica all'interno del
casinò. Ma lo dico sorridendo. Io non so lei come interpreta la
lontananza o la vicinanza. Io dico solo che ho recuperato un'ANSA
del 2 agosto, dove l'avvocato Di Matteo nomina Santino Giusti a
general manager
e Massimo Canepa responsabile delle risorse
umane. A permettere o a benedire, oppure in qualche modo a dare il
placet
a questa operazione era presente l'assessore
Chatrian, questo a testimonianza del fatto che io non lo so come
interpreta lei la lontananza o la vicinanza della politica, ma
certamente noi non la interpretiamo in questo senso.
Presidente -
Ha chiesto la parola il consigliere Nogara,
ne ha facoltà.
Nogara (UVP) -
Siamo nella discussione generale del
bilancio del casinò 2016, il quale è già stato sviscerato dai
colleghi di maggioranza e minoranza, naturalmente con visioni
diverse che ormai in quest'aula abbiamo discusso innumerevoli
volte, ripetendo immancabilmente le stesse cose e sollevando le
stesse polemiche, che a questo punto non cambiano quanto si è
verificato negli anni passati. Noi come gruppo UVP vogliamo
guardare al futuro, quindi vorrei fare subito riferimento a quanto
è accaduto ieri, in seguito alla presentazione della risoluzione da
parte del consigliere Cognetta.
Innanzitutto vorrei e vorremmo scusarci con i colleghi, perché
io ho chiesto una sospensione, ho chiesto una riunione di
maggioranza e noi, come Union Valdôtaine Progressiste, abbiamo
voluto discutere a fondo questa problematica ed è colpa nostra se
siamo stati lì per un'ora e mezza. Abbiamo voluto discutere a fondo
su questa e su altre problematiche, perché - qui mi trovo d'accordo
con alcuni colleghi che mi hanno preceduto - in quest'aula noi
negli anni abbiamo sostenuto tantissime cose. Però quando ero in
minoranza, io non ho sostenuto delle cose perché ero in minoranza,
ma perché ci credevo. E il fatto che noi siamo stati chiusi un'ora
e mezza di là ieri, è perché io le cose che dicevo i primi anni di
questa legislatura qui in aula, le ho dette dall'altra parte ai
miei colleghi della nuova maggioranza.
Una cosa che dicevamo e che abbiamo sempre detto è che la
politica non deve entrare a gamba tesa nelle scelte manageriali del
casinò. È giusto che sia così. Noi diamo la fiducia a dei
professionisti che fanno il proprio lavoro, però non bisogna
dimenticarsi che il casinò è una nostra partecipata e noi, come
consiglieri (tutti e trentacinque), dobbiamo sapere le scelte che
si vogliono fare e come si vogliono fare.
Ieri c'è stata una discussione basata sul metodo. A noi il
metodo per scegliere le persone di questa commissione non ci ha
soddisfatti. Questo non vuol dire che noi diamo sulla testa a
Chatrian, anche perché riconosciamo all'Assessore di aver fatto
finora un gran lavoro di risanamento per il casinò, per le cose che
si sono trovate e che si è cercato in tutti i modi di migliorare.
Però non dobbiamo fermarci ai primi passi. Noi come UVP guardando
al futuro, consideriamo tante cose. Abbiamo guardato a questo,
perché non c'è stata assolutamente trasparenza e chiarezza su come
si è scelta questa commissione.
Dobbiamo anche pensare, perché qui si parla tra di noi e ci si
dice che sta andando bene il bilancio, ma dobbiamo anche sentire
quello che si dice all'interno e fuori dal casinò. La percezione
dentro e fuori il casinò non è che le cose vadano benissimo! Noi in
quest'aula abbiamo contestato una dirigenza che comunque continua a
essere lì, e questo non va bene. È una cosa che noi abbiamo
sostenuto in quest'aula per degli anni, però ci ritroviamo la
stessa dirigenza: mi sembra un ragionamento logico e normale, anche
solo per il morale del personale. I dipendenti si aspettavano un
cambio di passo, quando si è arrivati come nuova maggioranza. Se
noi continuiamo a lasciare le stesse persone che hanno portato il
casinò in quelle condizioni in certi settori, signori miei, secondo
noi le cose non possono funzionare.
Quanto vi sto dicendo in aula adesso è ciò che abbiamo detto io
e i miei colleghi, di là ieri nell'ora e mezzo in cui ci siamo
confrontati. Questa mattina subito tutti intorno i giornalisti a
dire: ma allora questo è il ribaltone! Non è niente di tutto
questo: noi vogliamo essere limpidi e chiari, dicendo le cose che
vanno e le cose che non vanno. Noi vogliamo andare sul binario che
abbiamo intrapreso all'inizio di questa legislatura, quello della
chiarezza e di portare avanti le cose come devono essere fatte.
Quindi io chiedo al consigliere Cognetta se si può rivedere il
testo di questa risoluzione, perché noi come UVP chiediamo
all'Assessore di poter parlare prima possibile con il dottor Di
Matteo, affinché ci spieghi e ci faccia capire cosa ha in testa,
cosa sta succedendo, quali sono state le scelte, come sono state
fatte e le motivazioni per cui le ha fatte. Questo è per fare un
po' di chiarezza su tutte le nostre dichiarazioni e su tutte le
nostre posizioni.
Come hanno detto i miei colleghi, il casinò è un'azienda se non
la più importante, una delle più importanti della nostra regione.
Abbiamo sempre tutti, anche quando si era in minoranza, lavorato
perché ci fosse un miglioramento in questa azienda, perché - come
sappiamo benissimo tutti - gravita intorno a questa azienda un gran
numero di persone, quindi di famiglie. E con la crisi, che sta
attanagliando ormai da troppo tempo la nostra regione, sarebbe
assurdo fare delle scelte sbagliate in questo momento molto
delicato, per affossare un'azienda del genere.
Non ci sono tante altre cose da dire. C'è da parlare del piano
che noi abbiamo votato convintamente, perché ci dava una garanzia.
Però su questo piano bisogna, secondo noi, confrontarsi al più
presto con la dirigenza della casa da gioco, perché le poche cose
che ci sono e le cose chiare previste in quel piano devono essere
attuate senza più essere procrastinate. Altrimenti ci ritroviamo
nella situazione di pochi anni fa.
Presidente -
Ha chiesto la parola il consigliere Baccega,
ne ha facoltà.
Baccega (EPVA) -
Dopo la serata di ieri piuttosto
complicata, siamo chiamati a prendere atto e a fare delle
riflessioni sul bilancio del 2016 della casa da gioco. Un bilancio
che non vorrei andare a esaminare e ad analizzare, perché l'ha
fatto molto bene il mio collega Perron. Quello che ci interessa è
di entrare nel vivo e nel merito di quello che sta in realtà
succedendo. Abbiamo ricevuto ieri la relazione trimestrale,
Assessore, rispetto a quelle strutture che la sua
task force
di consulenti, collaboratori e professionisti ha chiamato da una
parte "gioiello stupendo", dall'altra una "Ferrari".
A noi interessa sapere che cosa è successo dopo il 31 maggio,
data del trasferimento degli 8 milioni euro. Sappiamo poco rispetto
a quello che è successo e abbiamo visto tanti annunci. Voi avete
approvato un piano di ristrutturazione aziendale, che il Presidente
ha appena definito serio e credibile: in che cosa ancora non
l'abbiamo capito. Sappiamo che avete ridotto i costi del personale:
questo è un dato di fatto. A noi interessa sapere e conoscere quali
sono i risultati del piano di ristrutturazione aziendale. A noi
interessa sapere se si sono attivati i giochi per i fruitori russi
e thailandesi, se realmente esistono (sul piano sono indicati). A
noi interessa sapere il gioco
on line
che fine ha fatto: non
è pervenuto. Forse non è pervenuto, perché - come avevamo detto in
fase di discussione del piano - è un percorso che allontana i
giocatori e non li avvicina. Guadagnano solo i fornitori nel gioco
live
e in
streaming
: anche questo non è partito, ed è
questa una delle motivazioni probabilmente per cui non è partito.
Noi volevamo sapere cosa si è fatto per l'organizzazione di
convegni, di manifestazioni e di congressi. Non credo che sia
l'ospitalità di una squadra di
basket
o una riunione di
pugilato a dare risposte a quello che era un piano importante.
A noi interessa sapere quali maggiori costi genera tutto questo
nuovo
management
. È un dato che non abbiamo. Ci interessa
sapere a quanto ammontano i debiti verso i fornitori. Ho appena
ricevuto il 116 e siamo a 1 milione 600 mila euro di debiti,
procrastinando anche alcuni pagamenti e con una problematica che
può mettere in difficoltà anche altre aziende che lavorano nel
contesto.
Cosa si è fatto per incrementare i giochi lavorati. Abbiamo
sempre detto che abbiamo fior di professionisti, che abbiamo fior
di
croupier
e che ce li chiedono in tutti gli ambiti: cosa
si è fatto in questo senso? Cosa si è fatto per incrementare la
comunicazione, la pubblicità? Sembra che esista ancora una forte
confusione tra il ruolo di quelli che vengono chiamati
porteur
e gli uomini
marketing
.
Noi vogliamo sapere cosa sta succedendo, vogliamo conoscere i
movimenti, chi sono i nuovi dirigenti, se ce ne sono di nuovi. Noi
aspettiamo ancora di sapere chi sono gli altri otto assunti della
famosa seduta segreta del Consiglio. Assessore, lei dai banchi
dell'opposizione sosteneva fortemente la casa di vetro, la
trasparenza, il cambio di metodo. Tutto questo è ancora lontano.
Lei ha predicato bene e razzolato male.
Noi, come tutti immagino qui dentro, vogliamo salvare la casa da
gioco, vogliamo salvare l'occupazione. Purtroppo gli unici che
hanno visto dei dati certi, sono stati i dipendenti che hanno
toccato con mano le pesanti decurtazioni subite. Quest'estate è
stato un agosto caldo, un mese di grande comunicazione da parte
della Giunta. Abbiamo preso atto dei dati trionfalistici sui
risultati di agosto: più 10 percento. Tutti i
media
hanno
enfatizzato questo dato, ma nessuno ha detto che dal 5 all'11
agosto del 2016 i giochi francesi sono stati in sciopero e che,
facendo una parametrazione sulle medie, evidentemente quel 10
percento diventa facilmente un meno 7 percento. Ma va anche detto
(il dato è chiaro) che ci sono stati importanti minori
ingressi.
Assessore, c'è bisogno di chiarezza, c'è bisogno di trasparenza.
Noi siamo molto preoccupati e ribadiamo quanto abbiamo già detto
quando ci avete presentato il piano di ristrutturazione aziendale.
Voglio sottolineare quello che c'era scritto a pagina 4 del piano
di ristrutturazione: "non vi è assicurazione che i valori
determinati verranno raggiunti". Questa frase è preoccupante,
questa frase mette sempre in discussione il percorso che avete
intrapreso. Dite che la politica non deve entrare, ma la politica è
pienamente all'interno della casa da gioco, la politica ha
approvato questo piano di ristrutturazione, la politica vuole
sapere. Mi unisco alle considerazioni fatte dai miei colleghi:
portiamo quanto prima questa riflessione sulla relazione
trimestrale e sul futuro del casinò in Commissione, affinché tutti
quanti possano avere dati certi e precisi.
Presidente -
Ha chiesto la parola il consigliere Fabbri,
ne ha facoltà.
Fabbri (UVP) -
Io vorrei partire da una semplice
considerazione sul bilancio 2016: è un bilancio drammatico.
Purtroppo i numeri parlano chiaro e danno l'idea della gravità
della situazione di questa nostra azienda. È un bilancio
drammatico, ma per la prima volta è veritiero, non contestabile,
certificato senza condizionamenti da parte dei certificatori.
Una riflessione anche sul piano di rilancio della nostra
azienda, che pochi mesi fa abbiamo votato convintamente. Ricordo
due fondamenti su cui si basava questo piano di rilancio. Prima di
tutto la certezza del ridimensionamento dei costi, che non potevano
andare altro purtroppo che sui costi del personale. Ricordiamo che
il 70 percento dei costi dell'azienda riguardavano il personale e
questo ha obbligato il
management
a dirigersi
essenzialmente, almeno all'inizio, in tale direzione. Invece il
rilancio dei ricavi, sempre sul piano aziendale, era certificato
che dovesse essere fatto con qualcosa che potesse veramente dare
l'idea della fattibilità e quindi non prometteva delle cose
eclatanti, almeno all'inizio. Anche perché chiaramente questo piano
di rilancio sui ricavi non poteva che essere cauto e prudente.
Durante la discussione sul piano, è stato detto più di una volta
che un aspetto fondamentale era riuscire a intercettare
l'entusiasmo e la spinta che poteva essere tratta dai lavoratori, i
quali avrebbero potuto supportare il rilancio della società. Mi
riferisco adesso alla risoluzione presentata dal collega Cognetta.
Da questa risoluzione si possono dedurre degli aspetti più
generali. Fatto salvo che chiaramente - come è stato detto - la
politica non deve entrare a gamba tesa in una conduzione aziendale,
però la politica può dare dei suggerimenti riguardo a come
affrontare questo aspetto fondamentale che è la gestione del
personale, soprattutto in un'azienda condizionata, come è stato
negli ultimi anni, da aspetti non così trasparenti. Ecco perché qui
io inviterei tutto il management a cambiare tipo di approccio nella
conduzione di questi provvedimenti, come quello oggetto della
risoluzione del consigliere Cognetta, cercando di dare al personale
la certezza che tutto viene fatta attraverso la trasparenza,
attraverso la scelta della managerialità delle scelte, attraverso
quella che deve essere la motivazione apportata al personale,
affinché possa essere convinto che questo rilancio sia possibile,
proprio perché sono cambiati i metodi nella gestione della ditta
stessa. Torno a dire che questo, secondo me e secondo noi, è un
aspetto fondamentale ed è un aspetto che finora purtroppo è stato
molto carente.
Invito dunque chi è responsabile di questo aspetto della
conduzione della ditta a fare un ripensamento, a guardare bene come
si vanno a scegliere i management e come si vanno soprattutto a
scegliere i metodi di scelta di questo management. È secondo me un
aspetto fondamentale, perché è solo sulla motivazione del personale
che si dovrebbe basare il rilancio reale dell'azienda, proprio
perché l'azienda stessa si fonda non su un prodotto materiale, ma
per il quale, direi al 90 percento, c'entra la professionalità e la
motivazione di chi ci lavora.
Presidente -
Ha chiesto la parola il consigliere Bianchi,
ne ha facoltà.
Bianchi (UV) -
Come hanno già ricordato tutti gli
interventi che sono stati fatti, abbiamo analizzato in lungo e in
largo il bilancio del 2016. Benché qualcuno voglia far passare che
la situazione della casa da gioco sia in miglioramento, a mio
avviso questo miglioramento non c'è, la flessione positiva è dovuta
a tutta una serie di situazioni che si sono succedute in questi
mesi estivi, le quali hanno portato sicuramente (anche se poco) ad
un miglioramento dei bilanci. Ma sotto quel profilo - come dicevano
i miei colleghi - non voglio entrare e ne abbiamo già trattato.
Entrerei, invece, in merito alla risoluzione presentata dal
collega Cognetta, che ringrazio, perché a mio avviso, ci sono
alcune questioni da sottolineare. Non pensavo neanche di prendere
la parola, perché è sempre un po' difficile intervenire da
dipendente, ma quello che mi fa strano sono alcuni passaggi dei
colleghi Marquis e Gerandin sul fatto che la politica non debba
entrare in merito alla Commissione giochi. Io mi ricordo - e lo
ricordava anche il collega Baccega un attimo fa - che tempo fa
abbiamo sospeso un Consiglio regionale e poi ci siamo riuniti a
porte chiuse, perché all'interno dell'azienda c'erano state delle
promozioni che la politica non conosceva, che però poi, quando si
era chiesto il perché, erano delle promozioni dovute. Qui invece
viene scelta una Commissione che deve riorganizzare tutti i reparti
di gioco all'interno della casa da gioco, ma noi non entriamo in
merito: qui va bene così. Va bene quello che ha scelto l'azienda,
ma noi non sappiamo in che maniera sia stata scelta la
commissione.
Il collega Gerandin dice di non conoscere i componenti, dubito,
ma io lavoro da trent'anni alla casa da gioco e li conosco:
sicuramente sono persone professionalmente brave. Ma so anche
perché sono state scelte e a mio avviso la politica c'entra:
c'entra parecchio! Mi chiedo: se la riorganizzazione dei giochi
all'interno della casa deve avvenire, come mai in questa
commissione non sono rappresentati tutti i reparti? Oppure un
reparto viene rappresentato in maniera forte, oppure i membri di
questa commissione non sono molti anni che lavorano ai tavoli?
Questi sono tutti dubbi che possono portare a delle valutazioni
sbagliate e poco trasparenti.
Quello che chiedeva il collega Cognetta è che all'interno di
tutta l'azienda (chiaramente tra i tecnici) si fosse visto chi
poteva dare la disponibilità a lavorare, anche perché a queste
persone che sono in commissione, - a quanto mi risulta - parlo
della parte economica, buona parte di quello che gli viene tagliato
gli ritorna in busta, perché chiaramente lavorano nei giorni di
riposo e vengono pagati da amministrativi! Quindi sotto
quell'aspetto molto probabilmente le valutazioni del caso dovevano
essere diverse.
Ringrazio per questa risoluzione proprio per il fatto che molto
probabilmente si stava già facendo - come ricordava il collega
Cognetta - un'altra commissione: la commissione
marketing
, e
i nomi all'interno della casa da gioco giravano già. C'era già
qualcuno che era su al quarto piano, che ormai era già sicuro di
far parte di questa commissione.
Lo dico proprio in maniera molto trasparente: se all'interno
della casa da gioco la commissione giochi e la commissione
marketing fossero state fatte in maniera trasparente, molto
probabilmente oggi non saremmo qua a discuterne e sicuramente non
sarebbe stata presentata una risoluzione. Allora, dico: mettiamo
una rappresentanza di ogni reparto tecnico all'interno di questa
commissione. Le ripeto: perché non c'è un reparto rappresentato
all'interno di questa commissione. Le hanno anche scritto i
sindacati. Dall'altra, per la commissione marketing spero che venga
nominata in maniera diversa, perché altrimenti ci sarebbe proprio
da ridere. Quindi le chiederei, Assessore, di prendere in merito
questa risoluzione per rivedere queste nomine, sono le stesse che
chiedeva lei dai banchi dell'opposizione: la trasparenza. Eppure
qui non emerge questa cosa. Quindi le chiedo vivamente di ripensare
e di votarla questa risoluzione, perché a mio avviso la potrebbe
anche aiutare.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Mi stupisce un po' questa
mattina aver assistito e ascoltato le dichiarazioni del presidente
Marquis che richiama alla natura di azienda privata la
Saint-Vincent Resort & Casinò, dicendo sostanzialmente che
bisogna lasciar lavorare i privati e che il pubblico non può
inserirsi nelle loro decisioni. Mi pare che questo atteggiamento e
queste sue dichiarazioni smentiscano un'idea e un processo che nei
fatti, invece, testimonia molto bene che la politica sul casinò è
intervenuta in modo molto massiccio. È intervenuta non nella
classica accezione della politica che gestisce, ma addirittura
usando il casinò - come dicevo ieri - come pretesto e come motivo
principale del cambiamento degli indirizzi di governo. Alla base di
questo cosiddetto ribaltone, il casinò credo che abbia avuto una
parte predominante. Quindi fare questa strategia un po'
doppiogiochista dei due pesi e delle due misure, a seconda di dove
siete collocati, a me personalmente non piace. È un atteggiamento
che non va bene, è un atteggiamento che tra l'altro contraddice -
come diceva il collega Perron - dichiarazioni e dibattiti che sono
stati fatti nelle Commissioni competenti, prima che voi acquisiste
lo
status
di maggioranza. Dibattiti che poi non ci sono mai
più stati, perché li avete negati e non avete in alcun modo
agevolato la discussione successiva. Tanto che oggi ci troviamo con
un bilancio che non ha avuto nessun tipo di percorso di
rassicurazione e di presentazione in Commissione.
Avete votato e sostenuto convintamente una legge sulla
trasparenza nelle società partecipate. Una legge che va nella
direzione di dire: siccome le società partecipate hanno una forte
componente pubblica e una forte rappresentatività pubblica, devono
sottostare a dei criteri di trasparenza, che sono molto simili a
quelli in uso per il pubblico per gli appalti sulle forniture o per
le assunzioni. L'avete votata voi, l'avete sostenuta, abbiamo fatto
un grande dibattito e sono state inserite delle voci che vanno in
questa situazione. Oggi lei mi viene a dire, però, che quella è
un'azienda privata e che deve fare un po' come le pare. A parte che
io non ci credo. Non credo che voi della nuova maggioranza abbiate
solo dato delle indicazioni di mandato a Di Matteo e alla sua
pletora di consulenti, dopo di che avete lasciato che loro
facessero, perché non è vero. Voi vi state misurando sul casinò. È
l'unica cosa sulla quale voi potete essere misurati, perché sul
resto francamente non mi pare di aver visto dei grandi
risultati.
Il casinò per voi è l'elemento inscindibile e principale. E
quando io sento la balla del "lasciamoli lavorare, noi non ci
siamo" e vedo che si costruiscono dei comitati, dei gruppi di
lavoro o delle sovrastrutture, come quella che ci è stata svelata
ieri dal collega Cognetta, allora io dico che davvero non c'è una
corretta corrispondenza tra quello che dite e quello che fate. Lei,
Presidente, questa mattina ha addirittura detto che è un comitato
che va lasciato lavorare, un comitato di persone di buona volontà
non retribuite, non remunerate. L'ha detto testualmente e me lo
sono riportato. Ma quell'ordine di servizio che abbiamo letto ieri
dice chiaramente che le persone sono remunerate e che sono
distaccate, in alcuni casi. Vuol dire che fanno un altro lavoro:
croupier
che al posto di fare i croupier sono messi lì a
fare un compito che dovrebbe essere in capo ai nostri super
consulenti super strapagati.
Poi io sono anche d'accordo con il collega Bianchi, quando dice
che probabilmente bisognerebbe creare situazioni di trasparenza e
coinvolgere i lavoratori. Quando io ero in USL, abbiamo vissuto un
periodo in cui i lavoratori, soprattutto le RSU, erano fortemente
coinvolti nei processi organizzativi e partecipavano, ma attraverso
commissioni composte in modo democratico, in maniera tale che
rappresentassero attraverso le RSU (che sono i rappresentanti dei
lavoratori eletti all'interno dei lavoratori), che collaborassero
con l'azienda. Questo è il modo di costituire dei comitati, non di
fare degli ordini di servizio, individuando a buzzo persone di cui
non si conoscono le capacità e non si conosce il livello di
rappresentanza interna. Non si conosce! Chi rappresentano queste
persone? Con quali criteri decideranno un indirizzo piuttosto che
un altro?
Ieri l'ho detto, collega Cognetta, secondo me questo comitato o
questa specie di gruppo di lavoro, così come è stato costruito, va
discusso anche nella sua utilità. Però dall'altra parte, io penso
che sia giusto dare anche un segnale nella direzione della
trasparenza e della compartecipazione da parte dei lavoratori a un
processo di risanamento. I lavoratori non sono solo quell'elemento
scomodo al quale bisogna ridurre le ferie, bisogna ridurre gli
stipendi, bisogna abbassare le prerogative, come avete fatto voi. È
un elemento che può diventare anche protagonista e attore del
rilancio del casinò. Senza di loro, non andate da nessuna parte.
State facendo delle politiche volute, perché voi lo sapete: sapete
tutto quello che avviene lì dentro. Non raccontate fuffe, perché
non è vero che voi non siete a conoscenza delle questioni che
avvengono là dentro. Però i lavoratori devono essere coinvolti e
devono esserlo non sulla base delle decisioni o dei desiderata
della dirigenza, altrimenti abbiamo i sindacati gialli, abbiamo i
gruppi di supporto, abbiamo tutte quelle situazioni che noi non
vogliamo più vedere e per le quali voi avete creato delle
condizioni affinché ci fosse un nuovo governo.
Presidente -
Ha chiesto la parola il consigliere
Rollandin, ne ha facoltà.
Rollandin (UV) -
La dichiarazione fatta oggi in
quest'aula dal collega Nogara ha chiarito le ragioni della
sospensione, che non sono quelle che diceva Marquis. Non era per
approfondire quel tema, ma per capire che cosa e come non
funzionava e perché non funzionava, che è cosa molto diversa.
Nelle valutazioni che sono state fatte sul bilancio al 31
dicembre 2016 credo che sia illuminante leggere l'analisi della
situazione della società. Leggo dal documento: "Appare quanto mai
opportuno evitare di utilizzare, ora e in futuro, il termine
'crisi', prendendo atto del fatto che lo stato attuale in cui ci
troviamo è molto probabilmente quello con cui dovremo convivere
ancora per molti anni". Per molti anni! Questo credo che faccia
capire, meglio di tanti altri temi, perché noi insistiamo sul fatto
che il programma presentato evidentemente non ha dato i risultati e
non può darli, in quanto non c'è nessuna novità, tant'è che nel
prosieguo di questa analisi si dice che a livello nazionale le
entrate dai giochi sono aumentate, ma sono aumentate in particolare
nelle scommesse sportive e in tutt'altri giochi, meno che nei
settori dove siamo direttamente coinvolti. Nel piano, laddove di
fatto quello che interessava sostanzialmente era di capire in che
termini e in che modi si potevano portare nuovi giocatori o
giocatori che in qualche modo attivassero le entrate, questo non
c'è. Quindi, al di là delle considerazioni finali che i proponenti
hanno scritto "fatto salvo che noi non garantiamo su quello che
abbiamo scritto" - lo dicono già loro, perché è impossibile - noi
l'abbiamo detto e ripetuto.
Si è intervenuti soprattutto sulla riduzione dei costi del
personale, ricattando in quel momento con la minaccia dei
licenziamenti. Quindi c'è stato l'utilizzo di questa formula per
abbattere i costi del personale, in più mantenendo il tema, che era
stato oggetto di una riflessione che poi non ha dato esiti,
dell'applicazione della legge Fornero che - l'avevamo già detto
quando all'inizio era stata applicata - è il sistema più
dispendioso e più negativo per quanto riguarda l'allontanamento del
personale che in teoria ha diritto di andare in pensione dopo
alcuni anni. Questo comporta anche per quest'anno una spesa di
quasi 12 milioni di euro e credo che il tema doveva essere trattato
in modo diverso, perché questo è un aggravio: noi paghiamo queste
persone che stanno a casa ancora per un paio di anni. Invece ci
sono altre formule per arrivare allo stesso risultato, se non c'è
bisogno di queste persone, piuttosto che attivare la Fornero, di
cui ormai tutti hanno detto peste e corna.
Sul resto del bilancio, si può discutere sulla validità o meno
del percorso delle imposte anticipate, laddove io evito di leggere
il capitolo che è a pagina 2, in cui si dice in modo chiaro che
cosa è successo: "... la cancellazione totale, pur evidentemente
permanendo il diritto della società a usufruire dei correlati
benefici fiscali, laddove in futuro si concretizzassero le
condizioni oggettive per la loro applicazione". È una discussione
che abbiamo già fatto, che non rifaccio e che lascia il tempo che
trova, nel senso che sicuramente questo ha influito e influisce
molto sul bilancio.
L'aspetto abbastanza anomalo di definire privato il casinò. Ma
come: è privato?! Ci siamo svenati, abbiamo speso milionate di euro
per comprarlo e 100 milioni per riadattarlo e per rimetterlo in
sesto, se no si chiudeva. E oggi diciamo che il casinò è privato?
Che cosa c'entra privato?!
Voce fuori microfono
Chi l'ha detto? È stato detto qui!
Il casinò è una partecipata, è una proprietà pubblica! Un conto
è dire quello che abbiamo detto e scritto nella legge finanziaria,
che la gestione eventualmente è da affidare a un privato: è
tutt'altra cosa.
Sul discorso del ruolo della politica - gli stessi che qui
vengono a predicare che la politica deve stare fuori del casinò -
abbiamo una lista di frequenze e di presenze tutte targate, che
credo dicano che cosa succede oggi, non ieri! Quindi credo che su
questo sia un po' banale continuare a insistere, perché questa è la
verità.
Sul casinò è meglio cercare di capire ciò che purtroppo ha reso
difficile portare ancora gente al casinò, tenuto conto di tutte le
tematiche che sono già state ricordate e che non voglio ripetere.
Non so se il richiamo era ai cinesi o ad altri: si è provato, si è
cercato di fare in modo che i cinesi venissero. C'era un piccolo
particolare: a parte l'apertura ventiquattro ore su ventiquattro,
su cui ci si era organizzati, il problema è che al momento attuale,
siccome i cinesi giocano delle cifre molto importanti, si
rischiava, nel caso in cui ci fossero vincite di un certo tipo, di
non avere il contante per pagare le vincite. Chiedete al personale
se non è vero.
Il problema vero del casinò è che in generale, al di là di dire
che c'è un aumento del 3 o del 2 percento, la verità è che - come è
stato detto - gli ingressi non ci sono. Non c'è più gente che va al
casinò! Nella nostra casa da gioco non c'è più gente, al di là di
alcuni momenti di
galà
, quando sono tutti invitati e il
casinò è pieno. Però, quanti sono quelli che giocano con i soldi
propri e quanti giocano con i soldi che sono stati dati per andare
a giocare? Credo che sia un atteggiamento che non porta
lontano.
Obiettivamente credo che sul casinò parleremo ancora tanto. Sul
casinò ci saranno ancora tante relazioni trimestrali o semestrali
che ognuno cercherà di vendere come potrà, però la verità è che
finora l'unico che ha prodotto e che continua a produrre dei
benefici è la ristrutturazione dell'hotel, che dà dei risultati.
Questo è un aspetto che sovente non viene rimarcato, ma che è stato
un investimento molto positivo. Mentre prima noi pagavamo vuoto per
pieno milionate di euro, adesso questo è un aspetto in
controtendenza, perché ci sono stati gli investimenti fatti nel
momento giusto e - c'è scritto anche nella relazione, non sono io
che lo dico - questo è l'aspetto positivo. Come tutti sapete, il
fatto di avere un albergo vicino al casinò, è una delle grandi
prerogative della nostra casa da gioco.
Su queste tematiche non voglio andare oltre e ripetere delle
affermazioni che non sto a criticare, però sostanzialmente nel
bilancio 2016 le previsioni che erano state fatte, in parte non
sono state mantenute, perché non ci sono stati gli incassi
previsti. Credo che per il 2017, al di là di alcuni mesi che sono
evidenziati in positivo, la maggioranza dei mesi fino a oggi è in
negativo. Noi ci auguriamo che ci sia una controtendenza e che ci
sia un cambiamento, ma oggi è così. E questa è la riprova che il
piano che non c'era non può funzionare, perché non dà nessun aiuto
alla prerogativa del casinò, che è quella di avere comunque oggi
un'attrattiva che si è cercato di portare avanti con una serie di
iniziative.
Aspettiamo con trepidazione anche i resoconti delle due
iniziative della
boxe
e del
basket
. Per la boxe mi
risulta che ci sia stata una spesa importante sui 230/250 mila euro
e vogliamo poi capire quali sono i ritorni. Stesso discorso per il
basket: quasi 300 mila euro. Due iniziative per circa 500 mila euro
fatte così, con dei risultati penosi e lo sapete anche voi. Quindi
credo che anche sulla scelta delle iniziative un minimo di
riflessione andrà fatto. Se le iniziative devono portare gente, al
di là della manifestazione in sé, finora questo non è avvenuto. A
oggi, con il bilancio 2016 che ripete le difficoltà e le criticità
che dureranno ancora - non lo dico io, c'è scritto - il resto credo
che vada ripensato, al di là di quello che si è cercato di dire in
modo benevolo nei confronti di quello che è successo fino
adesso.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Vorrei evitare di cadere (a volte
succede) nel gioco delle parti. Ci sta che quando uno è
all'opposizione dica certe cose e quando è in maggioranza ne dica
delle altre: credo che il collega Chatrian sia campione del mondo
in questo. Però proviamo a fare dei ragionamenti oggettivi e
obiettivi, in modo tale da ragionare su dei dati o su dei
fatti.
Un messaggio ossessivo è: fuori la politica dal casinò. Noi,
caro Chatrian, siamo arrivati all'esatto opposto. È come in quei
bar gestiti in modo singolare, dove anziché essere l'avventore che
in qualche modo fa delle battute al cameriere o alla cameriera,
quando entri nel bar è il cameriere o la cameriera che ti ingiuria
e ti prende in giro. Ed è quello che è accaduto con Di Matteo! Di
Matteo ha fatto delle dichiarazioni a maggio, dove si è permesso di
giudicare l'operato della minoranza: è tutto certificato, è tutto
sui comunicati stampa. Addirittura ci prende in giro e dice: ma io
non voto in Valle d'Aosta, quindi che me ne frega a me! Anzi,
questi sono dei soggetti quasi folkloristici! Quindi, caro
Chatrian, altro che la politica non deve entrare! Si è iscritto
all'ALPE? È diventato un attore ed è lui che giudica la politica.
Siamo alla rovescia: anziché essere l'azionista che fa delle
valutazioni sull'amministratore, è quest'ultimo che giudica
l'azionista. Ma forse ha perso la bussola il ragazzo!
Lei dice: la politica è fuori. Ma Chatrian: siccome qualche
amico lo conosciamo, la vedono furtivo a mezzogiorno o all'una
arrivare con la valigetta e andare a trovare in modo costante e
continuo l'avvocato Di Matteo. Lei è lì quasi a tempo pieno: lei è
l'assessore al casinò, non è l'Assessore alle finanze, tant'è che
ha già perso 144 milioni di euro. Lei è l'assessore al casinò e
poi, non contento, fa anche delle trasferte a Milano. Mi dicono che
sovente non è Di Matteo che viene da lei, è lei che va da Di
Matteo. Questi sono dei fatti, poi magari mi sbaglio, ma mi pare
che siate quasi come i "gemelli del gol" Graziani e Pulici: siete
sempre lì.
Continuiamo a parlare di fatti. Il piano di rilancio, che noi
abbiamo criticato, ha tutta una serie di capitoli. Nelle linee
guida del nostro progetto c'erano nuove offerte di gioco, giochi
live
, giochi in un contesto virtualizzato. C'era
un'impostazione che noi abbiamo criticato, ma della quale
nell'analisi e nella valutazione trimestrale non troviamo traccia.
Fatemi dire, senza invadere il campo del super assessore Certan:
fossimo in un ambito scolastico, questa relazione sarebbe NC, non
classificata, perché non affronta nulla. Non parla dei problemi,
non parla dei giochi, non parla di nessun dato: fa semplicemente
delle operazioni ragionieristiche. Quali sono i giochi che hanno
dato delle
performance
positive e quindi danno dei risultati
migliori rispetto all'anno precedente? Non si sa! Quando si parla
dell'albergo, una domanda sorge spontanea: le presenze e il volume
d'affari generato dall'albergo è cresciuto grazie ai turisti o
grazie ai giocatori? Sono delle ospitalità interne, oppure è un
risultato legato alle affluenze turistiche?
Questi sono dei temi che devono essere affrontati, se si vuole
fare un'analisi seria. Invece si fa un grande discorso
generalizzato e non si entra nel merito. Quando si dice che le
iniziative hanno dato dei risultati positivi - lo ha detto il
collega Rollandin - la
boxe
quante presenze ha generato? Io
devo dire che le riprese che abbiamo visto, erano quasi
imbarazzanti, perché non andavano mai sul pubblico. Il grandangolo
non veniva usato e c'era un fuoco preciso, perché a quanto pareva
le sale erano vuote. Abbiamo speso quanto? Anche lì ci sono delle
leggende metropolitane, perché il prezzo della boxe inizialmente
era di una certa cifra, dopo di che la cifra è stata stralciata.
Però sono solo notizie...!
Abbiamo analizzato gli ingressi? È un tema che nella relazione
trimestrale mandata da Di Matteo viene chiusa in due righe. Ma è di
tutta evidenza, proprio per il campo di aleatorietà che c'è nel
gioco, che i risultati sono affidati ai grandi numeri: più gente
c'è, più giocato c'è e più la casa da gioco guadagna. Nel momento
in cui calano gli ingressi, è di tutta evidenza che questo segnale
è preoccupante, perché può darsi veramente che ci sia una sequenza
fortunata, ma voi sapete benissimo che anche l'andamento del gioco
è ciclico: un mese guadagni, il mese dopo perdi, coloro che
guadagnano (i giocatori che vincono), sono generalmente incentivati
a ritornare e poi riperdono, perché la statistica porta a dire che
la casa da gioco sui grandi numeri vince. Poi ci sono i giochi
elettronici, sui quali c'è effettivamente sempre l'area di
aleatorietà, ma ci sono delle percentuali, perché c'è una
percentuale di vincita e di perdita, che generalmente può essere
del 5, 6, 7, 10 percento (queste sono le percentuali).
Avete cambiato le percentuali di perdita, o meglio, di vincita
del casinò? È una domanda, perché potrebbero esserci anche questi
dati. Dice: no, le condizioni sono immutate, quindi a fronte di
cento che è il giocato, io guadagno il 7/8 percento. Oppure puoi
tarare le macchine e dire che su cento di giocato io guadagno il 15
o il 12 percento. Sono delle cifre indicative, che mi servono per
fare un esempio e che io non conosco. Ma a fronte di questo, è
chiaro che se io amplio la percentuale di guadagno al casinò,
l'insoddisfazione del cliente crescerà e nel medio-lungo termine il
cliente non tornerà. Quindi mi trovo in una situazione dove
nell'immediato guadagno di più, ma in realtà poi cannibalizzo il
mio cliente, perché quest'ultimo nel medio termine sarà
insoddisfatto, perché guadagna di meno. Questi sono i
boatos
che si sentono.
Nell'analisi trimestrale fa veramente scandalo che non si entri
nel merito e si adoperino quelle dieci paginette per fare dei
confronti meramente aritmetici. Sulle attività non vogliamo essere
puntigliosi - qualcuno è particolarmente attento alle selezioni
pubbliche e io posso essere d'accordo - ma qual è il criterio che è
stato adottato per scegliere quella squadra di
basket
,
peraltro nemmeno di primo livello? Ci sorge il sospetto! È un
mercato particolarmente interessante per noi? È una squadra
particolarmente mediatica? Sono amico del presidente, perché sono
andato a scuola con lui? Qua ci sono tutte le possibilità
immaginabili o meno, ma con che criterio, Chatrian, è stata scelta
questa squadra di basket? Con quale criterio abbiamo scelto la boxe
piuttosto che un altro sport? Generalmente queste possono essere
condivise oppure no, ma devono essere delle scelte che abbiano una
logica. Qua noi di logica ne vediamo pochina.
Dopo di che guardiamo anche il contesto. Nella relazione si
parla almeno quattro o cinque volte di relazioni con il sindacato.
E allora ti dici: con delle relazioni così importanti con il
sindacato, ci sarà un'armonia! Fabbri ha detto che abbiamo puntato
molto sulle relazioni con i lavoratori. Io non so se avete ricevuto
le stesse comunicazioni che ho ricevuto io. Il mese di luglio e di
agosto è stato tempestato da stati di agitazione e scioperi. Quindi
tutto questo
feeling
con il personale - fatemi dire - non lo
vedo. A eccezione, Cognetta, di un sindacato! Un sindacato che ha
tutta la sua dignità, così come gli altri, e che possiamo chiamare
particolarmente governativo. Ma il rapporto con i vari reparti è
assolutamente non buono. Da questo punto di vista, quindi, non mi
sembra che ci sia un clima così fattivo.
Parliamo anche di qualche dato. Qualcuno dice che, se fosse
andata avanti la vecchia impostazione, avremmo impegnato più di 40
milioni di euro. Ricordo a tutti che i 40 milioni hanno una
coerenza con gli investimenti e il problema era di una
ristrutturazione finanziaria che doveva essere equilibrata.
Proviamo, architetto Chatrian, a fare due conti, e mi aiuta anche -
non lo chiamo più "il Pierino", non so come dirlo - il collega
Gerandin. La cifra del disegno di legge approvato è 20 milioni di
euro, dico bene? Otto più sei, più sei: 20 milioni di euro. Poi in
extremis
ci avete fatto fare la corsa per fare un
emendamento, dove c'erano 8 milioni di euro di crediti di firma:
arriviamo a 28 milioni. In più, nel piano - nessuno l'ha smentito -
c'è un ulteriore finanziamento da parte delle banche di 15 milioni
di euro. Se sono capace a fare di conto, venti più otto più
quindici: 43 milioni. Vi dice nulla? Che i quattrini vengano dati
con la forma di capitale proprio, o siano reperiti sul sistema
bancario (capitale di terzi), queste sono le necessità. Quindi da
un certo punto di vista, se le banche danno fiducia ed erogano 15
milioni, allora non possiamo darli noi, se li abbiamo? Se hanno
fiducia le banche nel dare 15 milioni, possiamo pure darli noi.
Anzi, se li danno le banche, poi ci sono gli oneri finanziari.
Quindi se le banche hanno fiducia di quell'azienda, è anche
tranquillamente una situazione dove posso dare io la fiducia.
Ancora una cosa sulla certificazione dei bilanci. Dico a
Gerandin, così come a coloro che sono entrati: la certificazione
dei bilanci o è sì, o è no! Nel momento in cui si dice che il
bilancio è approvato, non abbiamo gli elementi per valutare questa
posta, comunque il bilancio è approvato anche dai certificatori.
Non vado oltre, perché c'è un'indagine della Procura e c'è
un'indagine della Corte dei conti. Quindi da questo punto di vista
nessuno ha mai bocciato i bilanci. Tanto per dire le cose come
stanno, i bilanci sono stati approvati e nessuno ne ha dichiarato
la nullità. C'è questa posta che può essere interpretata in un modo
o nell'altro, ma smettiamola di dire che i bilanci non erano
approvati e non erano certificati.
Marquis, io non so come ha dormito o come non ha dormito, perché
l'ho vista particolarmente aggressivo e ha perso il suo
aplomb
, però non introduca all'interno dell'aula questo
ricatto, dicendo che se noi approviamo questa risoluzione, le
banche ci tolgono i finanziamenti, perché non è così. Le banche
hanno dato la fideiussione, perché avete versato 8 milioni di euro.
Quindi - mi faccia dire - non è la sua reputazione, non è la
reputazione di Chatrian, né quella nostra del Consiglio, ma la
fideiussione delle banche è stata rilasciata dopo che avete messo
mano al portafoglio e versato 8 milioni di euro. Quindi non sarà
questo ordine del giorno che cambierà le sorti.
Presidente -
Ha chiesto la parola la consigliera Morelli,
ne ha facoltà.
Morelli (ALPE) -
Ero indecisa se intervenire o no, però
devo dire che il collega Marguerettaz, con il suo intervento, mi ha
quasi convinto: lei sarebbe stato un ottimo assessore alle finanze
e al casinò!
Io onestamente, contrariamente a lei, consigliere Marguerettaz,
devo dire che sono di parte e non riesco a essere oggettiva, perché
a una visione, secondo me, è corretto e giusto contrapporre
un'altra visione, senza andare a cercare compromessi per
dimostrarsi i più oggettivi del mondo. Sono di parte, però ho
imparato in questi anni anche a guardare un po' i dati. E
scusatemi, ma i dati mi sembra che parlino abbastanza chiaro. Io
non mi intendo di bilanci, contrariamente al dottor Marguerettaz,
mi limito a leggerli e a cercare di capire. Nel bilancio 2016 del
casinò io leggo una frase che a me sembra molto chiara, come hanno
già detto molto bene i colleghi Gerandin e Fabbri: si dice che
quello del 2016 è un bilancio veritiero ed evidenzia una definitiva
perdita di esercizio di euro 46.590.383. Credo che questo sia un
dato inoppugnabile.
La relazione trimestrale che non mi pare proprio sia esaltante,
mi sembra molto prudente e molto cauta, così come lo era il piano.
A seconda dei momenti, questa prudenza diventa un aspetto negativo
o un aspetto positivo, ma come sempre. È legittimo poi dare le
interpretazioni a seconda della necessità, per sostenere o meno una
tesi piuttosto che un'altra. "I ricavi - si dice - sono in linea
con quelli previsti nel piano, leggermente inferiori nel raffronto
al 30 giugno". Sto leggendo, non sono cose che mi invento io,
perché non sarei proprio in grado: "ma tendenzialmente più elevati
rispetto agli stessi mesi del 2016". Poi ci viene detto che nel
mese di agosto ci sono stati dieci giorni di sciopero. Tuttavia i
dati sono che nel periodo giugno/agosto c'è un aumento medio del 10
percento rispetto agli stessi mesi del 2016.
I costi della produzione al 30 giugno diminuiscono notevolmente
rispetto alle previsioni del piano: meno 1 milione 700 mila euro
rispetto al piano, 5 percento. "Nello specifico, la riduzione
interessa tutte le principali voci di spesa: consumi, servizi,
altri oneri di gestione e personale". Quindi: "le azioni poste in
essere dal nuovo
management
in merito al controllo dei costi
(rinegoziazione dei contratti), hanno già avuto effetto sul
bilancio in generale. I costi del personale diminuiscono di 893
mila euro rispetto al piano al 30 giugno. Il margine lordo
industriale - che per me è un elemento non troppo conosciuto, ma
sicuramente per il dottor Marguerettaz è invece qualcosa di molto
chiaro - la differenza tra valore della produzione e costi della
produzione, costi del personale e altri costi, i dati del bilancio
al 30 giugno danno un margine lordo positivo di euro 69 mila,
conseguenza del miglioramento dei ricavi e della netta riduzione
dei costi".
Potrei continuare, ma ripeto che non sono dati che maneggio così
bene e non sono elementi che mi appartengono totalmente, quindi non
voglio poi millantare competenze che non ho. Però voglio fare una
riflessione politica in merito a quanto viene detto
dall'opposizione, con toni talvolta sobri, talvolta più accesi - ma
tutto ci sta: ognuno poi ha la sua personalità e il suo modo di
esprimersi - perché lascia vedere che qualcosa rode all'interno
dell'opposizione stessa. E cos'è che rode? Forse che, nonostante
tutto, dopo sei mesi soltanto di amministrazione di questa
maggioranza e di attività, in quanto Assessore,
dell'
architetto
Chatrian - come lo chiama il collega
Marguerettaz - il casinò stia ancora in piedi e, anzi, faccia anche
registrare una lievissima inversione di tendenza? È questo che vi
rode? Vi rode che ad amministrare e gestire il casinò sia stato
scelto un uomo non valdostano, come l'avvocato Di Matteo, che ha
dimostrato di essere di una solidità da far invidia a un
Panzer
? Una persona che non si fa incantare, che non cede
alle pressioni e alle lusinghe delle nostre satrapie? Cos'è che vi
rode? Che la questione del licenziamento collettivo, che avete
lanciato voi, sia stata risolta senza nemmeno un licenziamento? Non
uno!
Voce fuori microfono.
Ma certo! È una questione che avete aperta voi: noi non eravamo
in maggioranza, collega Rollandin. Nessun licenziamento: è questo
che vi infastidisce? Cosa vi rode? Che questa maggioranza abbia
previsto un finanziamento a
tranche
sulla base di risultati,
il cui importo totale poi, con elementi diversi, possa avvicinarsi
a quello che avevate previsto voi? Può essere, ma è il metodo che è
completamente diverso! A fronte di una elargizione a pioggia di 48
milioni di euro, che poi erano stati ridimensionati a 43 milioni
(non si capisce mai bene, quando il collega Rollandin parla di
cifre). Contrariamente quindi a queste elargizioni a pioggia, che
sia stato immaginato, invece, un percorso di finanziamento a
tranche
sulla base di risultati? Mi pare che siano proprio
due visioni opposte, perché la vostra visione era di dare
tout
court
48 milioni di euro alla casa da gioco per mantenerla in
vita fino alle elezioni. È chiarissimo il disegno: fino alle
elezioni del 2018 e poi chi vivrà vedrà!
Vi rode che i componenti di questo comitato esecutivo, che io
non conosco, non so assolutamente se abbiano tessera politica o a
chi facciano riferimento... Il collega Guichardaz dice "di sicuro
non a noi": probabilmente lui invece ce l'ha la molto chiara la
geografia politica. Io non ce l'ho chiara e non so queste persone a
chi facciano riferimento, ma ritengo che l'amministratore unico
abbia fatto le sue valutazioni, abbia preso le sue informazioni e
si assuma le responsabilità di questo comitato. Peraltro si dice al
punto 3: "all'esito della prima verifica del 31 dicembre 2017 la
direzione potrà adottare, se del caso, ogni e più utile decisione
sulla composizione e sul prosieguo dell'operatività del comitato
stesso". Quindi già l'amministratore unico si dà come punto di
verifica il 31 dicembre 2017, che mi sembra qualcosa di serio.
Forse è giusto ricordare ai valdostani in che condizioni era la
casa da gioco - ha fatto un passaggio il collega Nogara a
conclusione del suo intervento - negli anni scorsi. In che
condizioni l'avete lasciata voi, colleghi! Quanti soldi sono stati
spesi per rendere il Grand Hotel Billia quello che è ora: 110
milioni di euro, contro i 65 milioni che erano stati previsti.
Sulla differenza e su chi l'abbia autorizzata, non abbiamo mai
avuto delle risposte. Non so se ci rendiamo conto: 110 milioni di
euro sono quasi il costo di costruzione di un ospedale, per
ristrutturare il Grand Hotel Billia!
Io non voglio dire che tutto ciò che è stato scelto e deciso da
questa maggioranza sia bene, mentre tutto ciò che c'era prima era
fatto male, anche se comunque - ripeto - vi sono dei dati.
Sicuramente abbiamo fatto e tutti facciamo degli errori. Forse il
primo errore - lo dico al collega Chatrian, che in questi mesi ha
lavorato moltissimo in particolare sul dossier casinò, senza
tralasciare il resto - è stato quello di poter trattare la gestione
del casinò, considerandolo un'azienda normale e quindi pensando di
potervi applicare una gestione manageriale e di potervi fare dei
ragionamenti manageriali, come dovrebbe essere e come credo la
comunità si aspetti, ma così non è. Cambiare un sistema che si è
retto per decenni su tutt'altri presupposti - ricordo un passaggio
del collega Rollandin a proposito delle mani nella marmellata - non
è sicuramente facile. Non sarà sicuramente facile e forse è una
mission impossible
, ma quantomeno ci si è provato.
Presidente -
Ci sono altre richieste di intervento?
Ricordo che siamo in discussione generale. Ha chiesto la parola il
consigliere Cognetta, ne ha facoltà.
Cognetta (M5S) -
Per chiedere una breve sospensione per i
gruppi di opposizione.
Presidente -
Sospensione concessa.
La seduta è sospesa alle ore 11:17 e riprende alle ore
11:28
.
Rosset (Presidente) -
Possiamo riprendere i lavori. Ha
chiesto la parola il consigliere Cognetta, ne ha facoltà.
Cognetta (M5S) -
Solo per far presente che nel testo
della risoluzione è stata fatta una piccola modifica rispetto
dell'impegno che vorrei presentare, visto che siamo ancora in
discussione generale. La modifica ha coinvolto i gruppi di
opposizione, che sono d'accordo con me su queste modifiche. Adesso
non so se devo presentarla all'aula, leggerla.
Presidente -
Ce la presenti.
Cognetta (M5S) -
L'impegno diventa questo: "di dare
indicazioni all'amministratore unico Di Matteo affinché per la
composizione di comitati o altri organismi che coinvolgano dei
dipendenti, si organizzano dei bandi di concorso aperti a tutti i
dipendenti della Saint-Vincent Resort & Casinò con il
coinvolgimento delle RSU e che i criteri di selezione siano resi
pubblici. L'impegno deve trovare applicazione anche al neonato
comitato esecutivo gioco che dovrà essere sciolto e ricostituito
con le sopracitate modalità". In sostanza, diventa un impegno più
generale. Io ho accolto le sollecitazioni provenienti dai colleghi
di maggioranza, perché in effetti era un impegno troppo specifico,
troppo improntato su una sola cosa. Invece no, essendo previsti nel
vostro piano di ristrutturazione questi comitati, credo che dare
una modalità trasparente e pubblica all'interno della casa da
gioco, non significa inficiare una società che diventa pubblica o
inficiare la politica. Stiamo dando un'indicazione su come gestire
in maniera più trasparente.
Presidente -
Per gentilezza, se vuole sottoscrivere il
nuovo testo e ce lo consegna, in modo che possiamo distribuirlo ai
colleghi consiglieri. Mentre viene preparato il nuovo documento, ha
chiesto la parola la consigliera Morelli, ne ha facoltà.
Morelli (ALPE) -
Per chiedere un attimo di sospensione
per una riunione di maggioranza.
Presidente -
Sospensione concessa.
La seduta è sospesa alle ore 11:31 e riprende alle ore
12:11
.
Rosset (Presidente) -
Possiamo riprendere i lavori. Ci
sono richieste di intervento? C'è una nuova risoluzione pervenuta
dai capigruppo della maggioranza. Qualcuno intende prendere la
parola? Ha chiesto la parola l'assessore Chatrian, ne ha
facoltà.
Chatrian (ALPE) -
Dopo un ampio dibattito sul tema, dove
parecchio è stato detto e discusso in quest'aula in questi anni,
qualche considerazione a seguito della discussione avvenuta oggi in
aula sul bilancio 2016, che io ho tentato di mettere in rilievo
cercando di essere il più obiettivo possibile. Ho cercato di
mettere in evidenza la fotografia del 2016, spiegando soprattutto
all'aula e a chi ci ascolta cosa è successo durante l'anno a
livello aziendale e quali sono stati i risultati che, dal punto di
vista politico, il collega Perron ha gestito durante l'anno
2016.
Per quanto riguarda, invece, la risoluzione che il collega
Cognetta ha presentato e la successiva modifica e integrazione che
poi è stata fatta, vorrei fare qualche considerazione in più sul
percorso che questa maggioranza ha scelto di fare proprio su questa
azienda. È un percorso alternativo rispetto alla vecchia
maggioranza. Tanti colleghi l'hanno messo in evidenza: un percorso
che va in una direzione diversa. Abbiamo deciso come maggioranza di
seguire una strada nuova; abbiamo deciso di non erogare a piè di
lista 48 milioni e 600 mila euro; abbiamo deciso, dopo ampio
dibattito in quest'aula a fine 2016 e inizio 2017, di intraprendere
un percorso diverso. Abbiamo deciso in maniera diversa di sostenere
un'azienda in difficoltà.
Per fare tutto questo a marzo abbiamo nominato un nuovo
amministratore unico e, praticamente in assemblea, gli è stato dato
l'impegno di presentare entro il 10 maggio un piano. Nel mentre
all'interno dell'azienda è stata lanciata una procedura di
licenziamento il 20 febbraio, per tutti i motivi che sono stati
detti nuovamente oggi in quest'aula. Questo Consiglio a fine maggio
ha approvato un piano, dal nostro e dal mio punto di vista,
realistico e sicuramente prudenziale. Un piano che ha cercato di
mettere in evidenza quali sono le criticità. Un piano che ha
cercato di mettere nero su bianco quali sono le azioni, quali gli
strumenti per poter riequilibrare un'azienda - lo diceva anche
poc'anzi il collega Perron - che comunque ha chiuso, al di là delle
poste anticipate o dei costi per la legge Fornero, ancora con una
perdita robusta, pesante.
A sostegno di questo piano, abbiamo scelto però una strada
diversa e molto impegnativa. Lo diceva molto bene prima la collega
Morelli: una missione impossibile probabilmente, difficilissima,
molto più difficile che non quella di erogare a piè di lista 48
milioni di euro. A oggi, dopo praticamente dieci mesi, nove mesi da
quella bozza di legge finanziaria del mese di novembre 2016, otto
sono i milioni di euro erogati dal socio pubblico. All'interno dei
due documenti approvati da questo Consiglio, una delibera e la
legge n. 2 del 2017 approvata a febbraio, c'è stata una grossa
novità, che tanti colleghi intervenuti hanno voluto rilevare e
mettere in evidenza: per la prima volta c'è un controllo
trimestrale, una fotografia trimestrale che metta in rilievo e in
evidenza cosa si è fatto, cosa non si è ancora fatto, come sono
state utilizzate le risorse. Soprattutto mette nero su bianco quali
sono i risultati di un trimestre, i risultati di un
trend
, i
risultati che comunque devono essere contestualizzati, perché
serenamente posso dire che non si può valutare in tre mesi. Tre
mesi sono tre mesi, ma qualche indicazione c'è e ci hanno sempre
insegnato che su un trimestre si possono fare delle valutazioni in
base ai risultati che si sono ottenuti.
Un passaggio che tanti colleghi hanno voluto mettere in evidenza
è che in questo trimestre è successo un fatto molto importante il
10 luglio: l'azienda non ha licenziato nemmeno una persona! Io
penso che questo sia un fatto molto importante, non di secondo
piano. Un fatto che comunque deve essere ricordato all'interno del
trimestre giugno/agosto, perché per evitare il licenziamento anche
solo di una persona, l'azienda ha operato per poter raggiungere
quell'obiettivo da noi auspicato, da noi voluto come socio, ma che
è stato un rapporto tra azienda e dipendenti. L'azienda e i
dipendenti ci hanno dato sicuramente un'apertura di credito,
consapevoli delle difficoltà, consapevoli che è un'azienda che nel
2016 a livello gestionale non è stata in piedi. Lasciamo da parte
il discorso degli ammortamenti e della legge Fornero: l'azienda,
dal punto di vista gestionale, nel 2016 perde.
Detto questo, oltre al referendum che è stato vagliato e alle
prime azioni che sono state messe in campo, c'è un punto importante
all'interno di questo trimestre, che qualcuno ha voluto mettere in
evidenza: la riduzione principale del costo del personale ci sarà
dal 1 gennaio 2018, non sul 2017. Ma all'interno di questo
trimestre si è comunque messo in sicurezza tutta una serie di
difficoltà, di criticità e, di conseguenza, si sono ridotte delle
spese. L'azienda ha speso energia, persone e risorse per mettere in
campo un controllo di gestione più attento e più efficace, in modo
da ridurre o calmierare le spese gestionali, nelle sacche e nelle
pieghe di un'azienda così grossa, dove è stato possibile e non
ancora tutto è stato fatto. Io penso che questo sia non solo
importante, ma importantissimo in un'azienda: importantissimo e
fondamentale. Voglio mettermi delle medaglie? Nessuna medaglia!
Sono i dati a dirlo, è una relazione trimestrale a dirlo: mi sembra
e ci sembra che stiamo andando in una direzione corretta. Ci sembra
che stiamo solcando e incanalandoci nella strada auspicata,
descritta nel piano industriale.
Per quanto riguarda gli introiti: sono risultati trionfalistici?
No. Si poteva fare di più? Sì. Facciamo dei paragoni settimanali,
mensili? No. Sul trimestre c'è un paragone trimestrale: giugno,
luglio, agosto 2017 con il giugno, luglio e agosto 2016. È lo stato
dell'arte: ci è stato insegnato che in un'azienda bisogna tirare
una linea e verificare i più e i meno. Io penso che questo sia
importante e noi pensiamo che questo sia obbligatorio. Io penso che
su questa relazione trimestrale, come ho detto ieri rispondendo al
collega Guichardaz, nel più breve tempo possibile la IV Commissione
potrà audire l'amministratore unico, il sottoscritto e chi ritiene,
per poter declinare, spiegare, illustrare tale relazione e quello
che è stato fatto. Soprattutto io penso che sia importante da parte
di tutto questo Consiglio, di tutte le forze politiche e di chi è
interessato a cosa si sta facendo e a come si intendono mettere in
campo ulteriori azioni per il prosieguo, affrontare in Commissione
le azioni e le misure che a breve l'amministratore unico, insieme
al suo
staff
, metteranno in campo per poter aggredire le
criticità che ben conosciamo e che ben ci sono, ma rispetto alle
quali in poche settimane o in pochi mesi uno non può fare un cambio
totale rispetto a una programmazione e pianificazione di azioni da
mettere in campo con le risorse a disposizione.
Io non voglio scendere nella provocazione e non voglio scendere
nelle singole partite che qualche collega ha voluto mettere in
evidenza, su azioni fatte in questi mesi, se sono state utili
oppure no all'azienda. Io penso che al termine di un anno solare,
al termine di un bilancio, al termine di un'operazione si debba
tirare una linea e capire se le azioni che sono state fatte hanno
portato degli utili, sono state dannose, o se invece sono state più
costose di quello che hanno portato. Io penso che sarà lì il
momento della verità. Ma questo è il momento della verità
dell'azienda, di un amministratore che deve essere valutato per i
fatti, ma soprattutto per i risultati che ci porta e che ci deve
portare a casa.
Vorrei fare tre considerazioni sui giochi, non essendo né un
esperto, né essendo il mio ruolo, perché qualche collega ha voluto
mettere in risalto durante il dibattito alcune questioni. Alla
domanda se si possono modificare i pagamenti e le restituzioni
soprattutto nei giochi elettronici, che possano essere di dominio
per tutti, rispondo che oggi è maggiore il tasso di restituzione
sulle
slot
, e non il contrario. Proprio per andare nella
direzione di non cannibalizzare il giocatore, il cliente, ma di
guardare un po' più lontano e non solo all'oggi o al domani, ma
quantomeno cercare di traguardare al dopodomani, ai prossimi anni.
Questo io penso sia un passaggio fondamentale. Ripeto, non è il mio
ruolo questo, ma è giusto che il socio lo sappia. Meno gettoni e
meno
ticket
omaggio sono stati messi in campo e su questo
rileviamo i primi risultati positivi a livello di utilità: non è
sempre direttamente proporzionale l'equazione meno clienti/meno
risorse, o più clienti/più risorse, ma ci deve essere un
equilibrio. Ripeto, non è questo né il mio ruolo, né il mio campo:
questo lo devono fare indubbiamente i tecnici.
Ci terrei a fare altri due passaggi. L'azienda con solo 8
milioni di euro, erogati al 31 maggio, ha retto in termini di
liquidità con le forze interne. Questo penso sia un altro passaggio
molto importante. Ripeto che l'altra strada era più semplice;
abbiamo deciso di seguire un percorso più difficile, proprio per
monitorare, affrontare e deliberare la seconda e la terza
tranche
a seguito di risultati. Per quanto riguarda i
fornitori, l'azienda continua a pagarli come deve. Non mi risulta,
da quello che ho potuto verificare, che siano stati posticipati a
centottanta giorni i pagamenti. Mi risulta che certi pagamenti sono
arrivati a centoventi giorni, concordati tra le parti: mi sembra
una grande responsabilità da parte dell'azienda, ma anche da parte
di chi fornisce o eroga servizi all'interno della casa da
gioco.
Per quanto riguarda l'abbattimento dei costi per l'accordo
siglato il 10 luglio 2017, l'impatto più robusto sarà dal 1 gennaio
2018, quindi a oggi non c'è ancora a livello aziendale quella
riduzione.
Traggo quindi una conclusione di natura più politica. Io penso
che ci sarà modo nei prossimi giorni in Commissione di poter
dettagliare quello che è stato fatto, ma soprattutto quello che si
vuole fare, e il cambio di marcia che è stato messo in campo
soprattutto a livello interno e a livello delle due figure che sono
state assunte per un anno. Qui mi spiace aver sentito da parte di
qualche collega il fatto di non avere assunto dei valdostani,
perché si è fatto un bando sia per il responsabile del personale,
sia per il responsabile dei due hotel a quattro e a cinque stelle:
chi ha potuto partecipare ha partecipato. Non nego assolutamente il
cambio di marcia e di rotta per quanto riguarda le possibilità e le
opportunità che l'azienda sta mettendo in campo per il sistema
Valle d'Aosta. Per quanto riguarda proprio le opportunità messe in
campo, è da circa due settimane che ci sono diversi bandi proprio
per tutte le aziende valdostane, che possono partecipare a
rifornire l'azienda, sia nel beveraggio, sia nell'alimentazione,
sia anche nei servizi diretti o indiretti dell'azienda, a seguito
di indagini di mercato. Io penso che questa sia una grande
soddisfazione: poter creare le condizioni per le aziende valdostane
di proporre il proprio
know how
, proporre le proprie offerte
e poi vinca il migliore nel momento in cui l'azienda ha bisogno
comunque di qualità/prezzo, vista la situazione.
L'ultima considerazione che vorrei fare è legata alla relazione
che ci è stata sottoposta. Da una attenta lettura, dai risultati
portati a casa e dalle ricadute che ci sono all'interno, proprio
dal punto di vista aziendalistico, io penso che uno degli
indicatori principali sia proprio il margine operativo lordo, che
viene costantemente monitorato durante l'anno. Siamo a otto mesi,
quindi due terzi dell'anno 2017 ormai è andato, e il margine
operativo lordo segna un più. Questo io penso che sia il termometro
della situazione. Penso che dal punto di vista gestionale sia
cambiato il passo, che si è cambiato modo e che i primi risultati
stanno andando nella direzione giusta per quanto riguarda il socio.
Detto questo, penso che non ci siano problemi, vista la relazione,
a poter erogare la seconda tranche, proprio a seguito dei passaggi
del mese di luglio e agosto, legati a delle certezze che possono
garantire all'azienda di riuscire a camminare con le proprie
gambe.
Dicevo prima che è una missione sicuramente impossibile,
difficile, ardua, ma penso che ci siano le condizioni per uscire
dal tunnel, ci sono le condizioni di poter fare bene, ma
soprattutto ci sono le condizioni, dal punto di vista gestionale,
di poter dare la possibilità all'amministratore unico di portare
dei risultati al socio, che vuol dire portare dei risultati ai
valdostani, che vuol dire portare dei risultati alla collettività
tutta. Se magari riusciamo a fare tutto questo con meno risorse
pubbliche e, così come è andata, non licenziando nessuno, quindi
garantendo i posti di lavoro e le buste paga, noi pensiamo che
questa sia la strada che ha intrapreso in questi sei mesi il nuovo
amministratore e che ci possano essere soddisfazioni, sapendo
perfettamente che la situazione anche finanziaria è molto tesa, ma
che ci siano le possibilità come da piano di raggiungere - è
veramente l'obiettivo al quale non dobbiamo e non possiamo
sottrarci - un equilibrio economico e finanziario per il 2019.
Presidente -
È stata distribuita la nuova risoluzione
presentata dai capigruppo della maggioranza. Qualcuno la vuole
illustrare? Ha chiesto la parola la consigliera Morelli, ne ha
facoltà.
Morelli (ALPE) -
Giusto per spiegare cosa è avvenuto
nella sospensione, riguardo alla risoluzione del collega Cognetta,
il quale aveva presentato una nuova stesura dell'impegno, su cui
noi come maggioranza abbiamo chiesto la disponibilità a una
modifica che non è stata accettata. Quindi, a nostra volta, abbiamo
predisposto una risoluzione che i colleghi hanno ricevuto e che in
parte accoglie nel merito la proposta del collega Cognetta, che
andava nella direzione di rendere pubblica in qualche modo
all'interno del casinò l'eventuale formazione o composizione di
comitati o di altri organismi che coinvolgono dei dipendenti,
affinché si possa dare la possibilità a tutti i dipendenti di
candidarsi, spiegando anche i criteri con i quali poi la scelta
viene fatta.
L'impegno del collega Cognetta prevedeva lo scioglimento
immediato del comitato esecutivo gioco. Comitato che peraltro ha
già una sua scadenza naturale, fissata proprio dall'ordine di
servizio al 31 dicembre 2017 e che comunque potrà cessare anche
prima, nel momento in cui avrà esaurito il suo ruolo. La proposta
della nostra risoluzione è che l'impegno deve trovare applicazione
anche al neonato comitato esecutivo gioco, che dovrà essere
coerente con le sopracitate modalità. Quindi in sostanza ciò che
noi diciamo - accogliamo in questo senso l'auspicio del collega
Cognetta - è per il futuro di comportarsi in modo coerente con
quanto richiesto.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Quella che sembra una faccenda di due o
tre parole, è in realtà una questione di sostanza, secondo me, al
di là della forma molto semplice. Se la politica deve stare fuori
dal casinò - mi fa piacere che me l'abbia ricordato il presidente
Marquis, perché è una cosa che vado dicendo da anni; è proprio vero
che certe idee sono pervasive quando sono buone: non importa da chi
arrivano, poi entrano nelle teste di chiunque - se veramente vi è
entrato in testa che la politica deve essere messa fuori dal
casinò, allora forse va accettata la mia risoluzione, perché c'è
l'ombra delle nomine politiche rispetto a questo comitato. Anziché
aspettare la naturale scadenza, che non si sa qual è, io ovviamente
chiedo che venga rifatto immediatamente: mi sembra una cosa
naturale. D'altronde, l'avete detto voi- l'ha detto lei, assessore
Chatrian - che si è deciso di fare un sostanziale cambio di passo.
Allora facciamolo nella realtà e aspettiamo.
Faccio un esempio. Fare un'indagine di mercato e scriverci che
le offerte non sono vincolanti, è uno specchietto per le allodole e
non è trasparenza, secondo me. Se vogliamo rendere trasparenti le
forniture, allora facciamo delle gare pubbliche aperte, magari con
un rilancio a ribasso aperto, visibile a tutti quelli che
partecipano. Così magari uno lo vede subito chi partecipa, quanto
offre e cosa offre.
Questa mia iniziativa guarda caso andava proprio nella stessa
direzione. È divertente che voi la accogliate in parte: la
accogliete nella forma, ma nella sostanza non volete accoglierla.
Quindi il cambio di passo ancora una volta è solo di forma.
Io poi vi aggiungerei ancora un piccolo pezzo di riflessione, se
è possibile. Visto che sono stati scelti dei nuovi
manager
secondo una procedura pubblica - per l'avvocato Di Matteo non è
stata fatta una procedura pubblica, l'avete scelto voi direttamente
- magari all'avvocato Di Matteo spiegate come far gestire ai propri
dirigenti i rapporti con i lavoratori e anche come gestire i
rapporti con la società. Vorrei ricordare che ieri abbiamo parlato
di una mia interpellanza, in cui si è scoperto che non c'è ancora
una
policy
per gestire i
benefit
dei dirigenti. Alla
faccia della trasparenza! E qualcuno in quella società dice di
indicare a zero i costi dei benefit di questi dirigenti. Sempre
perché la trasparenza e la politica devono essere fuori da quella
società.
Io vorrei capire, presidente Marquis, assessore Chatrian e tutta
la Giunta, se in questo modo pensate di dare il segnale forte e
chiaro di cambiamento che tanto millantate, perché a questo punto è
millanteria. È falsità, detta in parole semplici: raccontate
storie, raccontate frottole. Anziché dargli 48 milioni di euro
tout court
, ci siamo inventati tutto questo meccanismo
meraviglioso per fare un cambio di passo, che ci è costato e ci
costa ancora. Risultato: è vero che i numeri per un caso sono
simili, consigliera Morelli, però quello che realmente andava
fatto, cioè fare pulizia all'interno di quella società, non si
vuole farlo. Questa è la realtà: la pulizia lì non si vuole farla.
I metodi utilizzati sono sempre gli stessi e quando si tenta, come
nel mio caso, fattivamente di dare dei segnali, voi vi tirate
indietro. Questa è la realtà.
Io vorrei ricordare a tutti che - come giustamente detto ieri da
un altro assessore - è facile declamare a chiacchiere la
trasparenza, il fatto che bisogna essere più partecipativi e la
meritocrazia, ma poi sono gli atti che si votano a fare la
differenza. È tutto qui! Tutti quanti ci possiamo ammantare del
fatto che vogliamo essere grillini. Scusatemi il termine, io non
direi manco più grillini, ma semplicemente: portatori di un'idea
diversa di fare politica; un po' più lunga, ma spiega esattamente
quello che vorremmo fare. Portare un'idea nuova non è semplicemente
dirlo, ma è farlo per quello che si può, per quello che si riesce,
per quello che la legge ti permette.
Qui non si vuole entrare a gamba tesa all'interno della società.
Quella società, dal mio punto di vista, andava rifatta da zero.
Altro che mettere le aspirine: c'è la cancrena lì dentro, assessore
Chatrian, lo sa?! Lo sa meglio di me! Con le aspirine non si cura
la cancrena: se lo faccia spiegare dal collega Fosson, io non sono
un esperto. Con l'aspirina si cura al massimo il raffreddore, se
non è tanto forte. Vede, voi manco l'aspirina avete su questa roba.
Volete cambiare due parole, in maniera tale da lasciare a Di Matteo
il fatto che i miracolati descritti in questo ordine di servizio
restino tali. Io invece volevo far sì che tutti quanti gli altri
seicento lavoratori del casinò capissero che la pacchia è finita.
Invece voi no: allora tenetevela e fate come volete! Non è che
fuori tutti quanti hanno l'anello al naso e non capiscono.
Ragionate un minuto! Alla fine anche loro, per non parlare dei
cittadini, capiscono benissimo che è tutto un bla bla il vostro.
Non si chiedeva niente di particolare: ci sono quattro persone più
un coordinatore, il quale poi resterà tale perché comunque è un
primo livello, che andavano via e si faceva una selezione. Poi
magari magicamente la selezione la vincevano gli stessi quattro,
perché poteva anche andare così, visto che poi anche lì, come ho
cercato di spiegare ieri all'assessore Certan, qualche volta - per
non dire sempre - la forma è più importante della sostanza. Solo
che è una questione di acume, che non è che sia una cosa proprio
così condivisa qua dentro. Volete continuare a lavorare con
l'accetta? Prego, fate pure. Un augurio!
Presidente -
Ha chiesto la parola il consigliere Nogara,
ne ha facoltà.
Nogara (UVP) -
Per tutto quello che ho sostenuto questa
mattina, volevo solo rispondere al consigliere Cognetta. Per quanto
riguarda l'Union Valdôtaine Progressiste, quello che c'è scritto
nell'impegno della risoluzione presentata dalla maggioranza si può
fare domani mattina, e lo vogliamo dichiarare qui in aula. E noi,
se domani mattina si fa questo, siamo perfettamente d'accordo che
si faccia. Non è un sistema per tenere queste persone fino a
dicembre. Noi su questo siamo stati abbastanza chiari e lo ripeto
per la terza volta: noi domani mattina siamo disposti a sostenere
il fatto, se il dottor Di Matteo verrà a parlare con la maggioranza
o con tutto il Consiglio, a sostenere questa tesi, perché la
votiamo nell'impegno di questa risoluzione.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Non so se il mio è un intervento o
una mozione d'ordine. Era solo per capire, perché la collega
Morelli - poi in dichiarazione di voto avrò modo di dire - o non
legge bene le cose, o volutamente ci dà una rappresentazione che
non è quella vera. Nell'ordine di servizio non c'è scritto che
questo comitato scade il 31 dicembre 2017. Nell'ordine di servizio
c'è scritto "l'attività del comitato decorre dal 28 agosto 2017 al
31 luglio 2018". Quindi, Morelli, c'è una differenza tra 31
dicembre e il 31 luglio, perché passano sette mesi: dopo le
elezioni, per intenderci, così gliela spiego meglio. "Con verifica
periodica quadrimestrale, a partire dalla prima data fissata al 31
dicembre 2017". La verifica periodica non è la scadenza del
comitato, vuol dire: vediamo che cosa hanno fatto. Dopo di che i
boatos
che ci sono nella casa da gioco, essendo che
nell'ordine di servizio c'è scritto che qualcuno è messo in
aspettativa, dicono che l'aspettativa stessa va fino al 31 luglio
2018. Non so se due indizi danno una prova, ma, collega Morelli,
lei è fuori strada. Lei oggi ha rivestito la figura
hard
rock
o
heavy metal
e ci ha fatto sognare, ma non è mica
così. Prima di fare la dura, legga bene. Così come le dirò dopo sui
bilanci e sulle altre cose. Forse ha avuto una botta di
entusiasmo.
Se è vero quello che dice il consigliere Nogara, è un'altra
cosa: se quella è l'interpretazione autentica e se questo vuol dire
che domani Di Matteo mette in atto tutte quelle attività per
adeguare questo comitato, capite che la differenza tra le due
mozioni è lessicale. Ma se questa è l'interpretazione autentica,
vuol dire che la differenza non c'è. Allora qualcuno ci faccia
chiarezza su questo discorso: se votando questa seconda risoluzione
vuol dire che domani Di Matteo revisiona il comitato senza
aspettare la scadenza del 31 luglio, allora poi faremo le dovute
valutazioni.
Presidente -
Ha chiesto la parola l'assessore Chatrian,
ne ha facoltà.
Chatrian (ALPE) -
È importante la forma e lo è
altrettanto la sostanza: tutte e due le cose sono importanti,
secondo me. Gli 8 milioni di euro sono diversi rispetto ai 48
milioni di euro, secondo me.
Voce fuori microfono
Nell'illustrazione della mozione, il collega Cognetta ha parlato
degli 8 e dei 48 milioni come della stessa cosa. Posso almeno avere
modo di declinare che, in quanto Assessore e come Governo, 8
milioni di euro rispetto a 48 milioni di euro nella sostanza sono
due cose diverse?
Al di là di questo, per quanto riguarda la seconda risoluzione
che abbiamo presentato, il comitato sta redigendo e a breve
ultimerà una proposta da presentare all'interno dell'azienda,
quindi anche alle forze sindacali. Ecco perché abbiamo voluto
emendare la seconda parte dell'impegno che ci avete sottoposto:
"l'impegno deve trovare applicazione anche al neonato comitato
esecutivo gioco che dovrà essere coerente con le sopracitate
modalità". Vuol dire che, se deve ultimare una parte di incarico
che gli è stato dato, ci sia tempo e modo per ultimare
quell'incarico, che vuol dire chiudere una prima
tranche
di
lavoro che è stato commissionato al comitato in un tempo utile, su
cui potremmo tranquillamente avere risposta dall'amministratore
unico, e il tutto deve essere coerente con quello che è in
premessa. Penso che questa sia l'esigenza da parte
dell'azienda.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Non per annoiare coloro che ci
seguono, ma io rilevo che la risposta data (che a questo punto è
l'interpretazione autentica dell'assessore Chatrian) è diversa da
quella che ha detto il collega Nogara, secondo il quale se la
votiamo domani mattina andiamo. Poi se "domani mattina" vuol dire
che arriviamo a fine mese, non è che nessuno qua è con la tagliola;
però se andiamo al 30 settembre, scriviamo 30 settembre. Ma come la
dice lei, le operazioni in corso possono tranquillamente durare un
mese, due mesi o sei mesi e arrivare a ridosso della scadenza.
Dopo di che le voglio porre una questione sulla quale io non ho
certezze, ma che è molto probabilmente in totale contraddizione, se
ho capito bene, con quello che ha detto Marquis, ovvero che non ci
sono costi. A noi risulta che tra le indennità sostitutive delle
mance, piuttosto che i pagamenti delle indennità, l'azienda ha un
maggiore costo di circa 15 mila euro al mese. Una cifra mensile
come questa, tra oneri diretti e indiretti, non è uno scherzo.
Quindi come la mette lei, andare avanti un mese, due o tre in più,
vuol dire comunque avere questi costi. Vede, il tempo non è banale:
il tempo vuol dire che c'è una clessidra che gira, che si va a
sommare a tutti i costi che noi oggi già ci sobbarchiamo per i vari
consulenti diretti e indiretti.
Anche la relazione trimestrale che lei ci ha presentato è a
costo: 15 mila euro, più cassa, più Iva, più rimborso spese.
Quindi, le quattro relazioni che noi avremo arriveranno
tranquillamente ai 25 mila euro. Architetto, cerchiamo di far di
conto!
Voce fuori microfono
Ah no, avevo capito che metteva in dubbio il mio calcolo. Allora
va bene!
Vuol dire che quattro relazioni minimo costano 6 mila euro
l'una. Siccome ci ha messo una settimana - perché queste sono le
date: il 4 ha ricevuto l'incarico, l'11 ha consegnato - diciamo che
il dottor De Dominicis si fa pagare bene, e siamo anche contenti
per lui.
Qua c'è un contatore che continua a girare e noi abbiamo detto:
se c'è una premialità, individuiamola con dei criteri. Lei, come al
solito, ci sta portando un po' a spasso.
Voci fuori microfono
Presidente -
Per favore, non attiviamo un dibattito fuori
microfono. Chiederei a chi ha intenzione di prendere la parola di
chiederla.
Ha chiesto la parola l'assessore Bertschy, ne ha facoltà.
Bertschy (UVP) -
Io credo che questa - come diceva il
consigliere Rollandin ieri - non sia una sala qualunque, ma è
l'aula del Consiglio regionale. Il Presidente della Regione, del
governo al quale apparteniamo come UVP, ha dichiarato che queste
operazioni non hanno costi, e credo si sia documentato per dirlo.
Il consigliere Marguerettaz sostiene esattamente il contrario: che
si spendono 15 mila euro al mese. Questa è un'assemblea pubblica,
dove non si possono dire le cose proprio solo in termini politici,
ma devono anche avere una ricaduta: io chiedo un'interpretazione
autentica. Anche perché è un dossier che interessa tutti, che ha
una ricaduta, è una commissione che può avere una validità
all'interno di un'organizzazione, anche se faccio fatica a
individuarla, ma almeno avere chiarezza sui costi. Io non credo che
il Presidente della Giunta abbia espresso un'informazione a caso:
si è documentato e gli è stato detto che non ci sono costi. Quindi
consigliere Marguerettaz, lei si sbaglia per quella che è
l'interpretazione del Governo. Se lei ha ragione, io credo che il
Presidente della Regione dovrà chiarire l'informazione che ha dato.
Non si può parlare in Consiglio regionale al microfono e dire cose
diverse. Tra zero e quindici, zero è zero, mentre 15 mila euro
significa un costo di 150 mila euro all'anno: sono due cose
diverse.
Presidente -
Ha chiesto la parola il consigliere
Rollandin, ne ha facoltà.
Rollandin (UV) -
Credo che le argomentazioni del collega
Bertschy siano più che giustificate. Visto che è l'una e che
torneremo nel pomeriggio, sarebbe importante se in questo
intervallo, tenuto conto di questa breve precisazione, il
chiarimento potesse essere dato nel primo pomeriggio, in modo da
votare con coscienza e in maniera che tutti sappiano se è così, o
se per caso abbiamo avuto noi dalle informazioni non corrette; può
succedere. Però mi sembra una cosa dirimente e quindi chiediamo nel
pomeriggio di poter avere cognizione dei dati.
Presidente -
Considerate le valutazioni fatte, i lavori
mattutini vengono sospesi e verranno ripresi alle ore 15:30.
La seduta termina alle ore 13:00.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK