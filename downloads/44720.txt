Consiglio Regionale della Valle d'Aosta - Oggetto del Consiglio n. 1663 del 23 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1663 del 23 giugno 2022 - Resoconto
OGGETTO N. 1663/XVI - Interpellanza: "Interventi per la
risoluzione della criticità concernenti gli esami di guida presso
la Motorizzazione civile regionale".
Sammaritani (Presidente)
-
Passiamo al punto n. 38
all'ordine del giorno. Per l'illustrazione la parola al consigliere
segretario Distort.
Distort (LEGA VDA) -
Nella seduta consiliare dell'11 e 12
maggio scorso si è portato all'attenzione del Consiglio un problema
che perdurava da tempo, relativo a difficoltà e poi impedimenti per
la prova di esame di guida delle patenti A e delle cosiddette
patenti superiori C, D, E, dovuta alla carenza di personale e poi
alla definitiva mancanza dell'unico esaminatore presente. Si è
affrontato l'argomento prima con un'interrogazione a risposta
immediata, redatta dai consiglieri Marquis e Baccega, e poi con una
risoluzione discussa in conclusione della seduta consiliare.
È noto a tutti, ma è bene precisare che l'impedimento alla prova
d'esame di guida non è solo una penalizzazione per coloro che hanno
conseguito l'età per guidare una moto, perché si parla anche di
patenti A; personalmente, da motociclista, conosco perfettamente
quest'ansia di attesa. Però non è soltanto per una questione
relativa all'ottenimento di un livello nell'ambito del curriculum
della carriera, delle tappe di vita in particolare di una persona,
ma fondamentalmente, per quanto riguarda le patenti superiori, sono
fortemente legate all'attività lavorativa, al poter svolgere un
incarico, svolgere un lavoro. Ricordiamo, tra l'altro, che oltre
all'attività lavorativa in genere, si colloca anche quel tipo di
attività lavorativa che si incardina in strutture che hanno ruoli
particolari, tipo protezione civile, la possibilità di poter
guidare dei mezzi per svolgere un ruolo che, non solo nobilmente
riguarda l'ambito lavorativo, ma concerne un particolare ambito
lavorativo che è a servizio della società.
È proprio per questo che noi riteniamo assolutamente, non per
ridondanza ma per riconoscimento dell'importanza, portare
all'attenzione dell'aula quest'argomento, tra l'altro portando
all'attenzione la risposta che alla risoluzione di cui ho parlato,
presentata nella seduta dell'11 e 12 maggio, il presidente Lavevaz
nel suo ruolo di Assessore
pro tempore
ai trasporti
riferiva. Io la riferisco per opportuna conoscenza, ovviamente non
certo per polemica, perché l'obiettivo è risolvere i problemi. I
problemi ci sono e vanno risolti: voi li dovete risolvere,
l'opposizione li mette in evidenza.
Lei, Presidente, si esprimeva in questi termini: "É un problema
che si sta affrontando in maniera seria, ipotizzando soluzioni che
vanno anche verso dei ragionamenti sulle persone appena pensionate,
oltre al fatto che ho già detto che abbiamo messo come priorità
assoluta nell'ordine dei concorsi in espletamento in uscita delle
prossime settimane la figura dell'ingegnere, quindi del funzionario
di categoria D con laurea in ingegneria, proprio per cercare di
sopperire anche a queste necessità. Ma questo ovviamente più in
prospettiva strutturale che in prospettiva della situazione
contingente che, come dicevo, è assolutamente nota ed è
attenzionata. Io personalmente, con il coordinatore in particolare,
oltre che con la Motorizzazione e con il direttore, se ne parla
settimanalmente per non dire quotidianamente". Erano notizie che
facevano ben sperare, erano notizie di un mese e mezzo fa. In
attesa che, con tutto l'iter previsto da un concorso, si risolva
l'assenza di personale esaminatore, come gruppo Lega, benché non
faccia parte ritualmente del nostro ruolo il compito di proporre
soluzioni, però noi, come mi pare emerga da tanti nostri
interventi, noi ci spingiamo verso la proposizione di ruoli,
proposizione di soluzioni, proposizione di proposte che vadano a
risolvere le problematiche che noi rileviamo e osserviamo.
Mi permetto di riferire due ipotesi. Ci sarebbe la possibilità,
per il personale che deve essere esaminato, di rivolgersi presso le
sedi delle Motorizzazioni esterne al territorio valdostano. Il
problema è che, chiaramente, bisogna disciplinare questa prassi
sotto il profilo innanzitutto dell'accordo con le Motorizzazioni ad
accogliere nuovi esaminatori che provengono da un'altra realtà. Gli
accordi si fanno parlando e fondamentalmente una problematica nasce
dal fatto che il cosiddetto
foglio rosa
vale all'interno
della Provincia, nel nostro caso vale all'interno del territorio
della Valle d'Aosta. Se io mi rivolgo per un esame al di fuori del
territorio, questo foglio rosa non ha valore e quindi si crea un
problema da un punto di vista normativo. Se vi interessa questa
soluzione, avete il compito di risolverla.
Un'altra ipotesi è contraria: creare accordi con altre
Motorizzazioni vicine e poter disporre di loro personale
esaminatore, che a cadenza stabilita venga alla nostra
Motorizzazione per svolgere il ruolo di esaminatore. Ovviamente
saranno le condizioni degli accordi che definiranno in che modo si
svolgerà, sia dal punto di vista dell'accordo, sia dal punto di
vista dei tempi, sia dal punto di vista del calendario, sia dal
punto di vista della retribuzione.
Noi abbiamo intravisto queste due soluzioni, per cercare di
velocizzare, perché è un problema che perdura. Io, combinazione,
ieri sera mi sono trovato al tavolo vicino a un imprenditore
nell'ambito della scuola guida, il quale mi ha riferito molto
concretamente lo scenario che sto raccontando. Diventa una grossa
difficoltà, diventa un problema - ribadisco - legato al significato
di che cosa vuol dire non poter disporre di una patente superiore
per certi ruoli, così come immagino - e permettetemelo di ribadirlo
come motociclista - cosa voglia dire, con il periodo estivo
davanti, per una persona che voglia conseguire l'esame di
abilitazione per poter guidare un motociclo, cosa voglia dire dover
rinunciare semplicemente perché a livello istituzionale, a livello
di pubblica amministrazione, non esiste al momento la possibilità
di risolvere questa problematica. Io spero che nella sua risposta
invece la possibilità emerga, non solo come visione, ma anche come
tempistica.
Per tutto questo siamo a chiedere all'Assessore competente a che
punto sono gli approfondimenti avviati per la soluzione della
problematica descritta nelle premesse e se sia intenzione attuare
accordi con le Motorizzazioni di Province di altre regioni, per
consentire alle persone in attesa l'espletamento degli esami di
guida in questione in modo regolare: presso altre sedi, oppure, in
alternativa, attuando i necessari accordi, sempre con le
Motorizzazioni, per ottenere la disponibilità del rispettivo
personale a svolgere a chiamata il ruolo di esaminatore presso la
sede della nostra Motorizzazione.
Non è indispensabile che nel secondo punto venga espressa una
posizione tra l'una e l'altra soluzione, ci fosse una terza
migliore sarebbe auspicabile.
Presidente -
Per la risposta la parola al presidente
Lavevaz.
Lavevaz (UV) -
Per fortuna c'è la terza opzione. Io parto
proprio dalla risposta, se lei permette, alla seconda domanda: se
sia intenzione attuare accordi con la Motorizzazione di Province
vicine, eccetera. Molto di recente, il 25 o 26 maggio, circa un
mese fa, il ministro Giovannini è stato audito alla Commissione
trasporti della Camera proprio sulla questione delle
motorizzazioni, perché è un problema piuttosto noioso, sia in
termini di dimensioni, sia in termini temporali, che le
Motorizzazioni civili del nostro Paese hanno da circa vent'anni.
Proprio il Ministro diceva che negli ultimi vent'anni le
Motorizzazioni hanno perso circa il 50 percento del personale. Poi
ha precisato - ci sono alcune testate che lo riportano sia
on
line
che in cartaceo, quindi sono dati che sono reperibili -
che, in buona sostanza, un recente concorso, una recente procedura
concorsuale, per circa trecentoventi posti da funzionari, tra
provveditorati e motorizzazioni, è andata in parte deserta, in
particolare al Nord Italia, perché i vincitori di concorso hanno
rinunciato perché non c'erano sedie al Sud; quindi il Nord si è
trovato nella situazione di avere tantissimi posti messi a concorso
che non sono stati coperti.
Non entro nel merito, ovviamente sono dichiarazioni del Ministro
che sono reperibili, ma è solo per dire che, come avevamo già
comunicato e anche discusso in quest'Aula in occasione di
precedenti iniziative, purtroppo la possibilità di fare
concretamente degli accordi con altre Motorizzazioni soprattutto
piemontesi piuttosto che lombarde, è sostanzialmente impossibile
per il fatto che il Piemonte è messo peggio di noi dal punto di
vista del personale e degli esaminatori in particolare. Questa è
una strada che non è percorribile perché, come abbiamo detto,
diventa abbastanza difficile e già quando si è tentato anni fa, si
sono trovate le porte chiuse per carenze abbastanza strutturali
anche da parte loro.
Venendo invece alla prima domanda: a che punto sono gli
approfondimenti avviati per la soluzione della problematica
descritta nelle promesse, che lei ha puntualmente richiamato
rispetto alle mie dichiarazioni nell'ambito di quella risposta,
devo dire che siamo riusciti a sbloccare alcuni passaggi
importanti. È effettivamente una questione che ancora oggi stiamo
esaminando, ma qualche passaggio importante c'è già stato. In
particolare, il 13 giugno è stato possibile abilitare il dirigente
della struttura della Motorizzazione, il direttore, come
esaminatore per tutte le patenti esistenti: il 13 giugno ha fatto
l'esame finale e adesso siamo in attesa soltanto del rilascio del
codice di esaminatore da parte del Ministero. Questo permette
comunque di dare copertura a tutte le patenti, perché lui ha
l'abilitazione per tutte le patenti, sia la A che le patenti
superiori.
In più, avevo accennato nell'ambito della risposta
all'iniziativa precedente alla possibilità - poi è proprio uscita
in quei giorni lì - di poter richiamare (per modo di dire, perché
ci vuole la disponibilità delle persone coinvolte) dei dipendenti
collocati in quiescenza, per rientrare in servizio o comunque poter
ancora espletare le funzioni di esaminatore. Anche questo,
peraltro, è un problema vecchio, nel senso che già nel 2020 lo
Stato aveva, con un decreto legge, dato questa possibilità. Oggi,
con un decreto attuativo di quello del 2020, il n. 76 del 29 marzo
2022, e poi con una circolare esplicativa del 22 maggio, si è
definito come poter richiamare e come poter sfruttare l'esperienza
di questi dipendenti collocati in quiescenza per effettuare esami
di guida. Noi abbiamo la disponibilità da parte di una dipendente,
che faceva le patenti A in particolare, a fare questo tipo di
servizio. Quindi, oltre al dirigente che può fare tutte le patenti,
abbiamo anche questa dipendente in quiescenza che sarà disponibile
per le patenti A. Pertanto, abbiamo una doppia possibilità almeno
sulle patenti A e sulle patenti superiori. Questo ovviamente in
attesa e nelle more dell'espletamento del concorso che lei ha
richiamato, che abbiamo messo comunque come priorità: sarà bandito
proprio nelle prossime settimane, però oggettivamente fino
all'autunno è difficile ipotizzare di avere delle persone
assunte.
Oltre a questo stiamo anche provando ulteriori strade, che però
sono un po' complesse, con esterni. Abbiamo delle persone esterne
che hanno l'abilitazione per le patenti, ma che non riusciamo a
utilizzare, perché la norma dice che bisogna essere dipendente
dell'ente per poter fare questo tipo di attività ministeriale. Sono
questioni che stiamo ancora approfondendo, questa è ancora aperta,
ma invece le altre due sono chiuse e una prima risposta importante
credo che sia stata data.
Presidente -
Per la replica il consigliere Distort.
Distort (LEGA VDA) -
Grazie presidente Lavevaz nella sua
funzione di Assessore ai trasporti. Chiaramente la terza soluzione
che ha comunicato, comunque obiettivamente non è esaltante, perché
lei dice che fino a questo autunno comunque non potremo arrivare a
espletare questi esami.
Voce fuori microfono.
Preciso: lei dice che abbiamo già l'esaminatore abilitato che
potrà entrare in funzione prossimamente? Appena arriva il codice,
quindi questione di giorni. Ecco, questa è la notizia fondamentale,
perché - come dicevo - i problemi sono fatti per essere risolti,
non per essere strumentalizzati, ma neanche per poi prendere tutto
a cantuccini e vin santo. Anche perché in questa questione ci sono
varie professionalità, tra cui quelle che lavorano in ambito di
strutture legate all'attività pubblica come il soccorso, come la
protezione civile, vigili del fuoco e quant'altro.
Mi permetto comunque di suggerire e di far suggerire alla sua
mente un pensiero che possa lavorare dentro di lei e possa fare in
modo di portarla a dare il meglio di sé. Se questa situazione noi
ce la siamo trovata tra capo e collo, ma perdurava già da tempo,
vuol dire che non basta avere la capacità di risolvere i problemi,
bisogna avere la capacità di anticiparli, e questo purtroppo è
vostro compito, perché voi siete lì, quindi vi tocca anche
questo.
Il fatto che noi avessimo solo un esaminatore! E per quanto
tempo siamo andati avanti con
un
esaminatore. Se questo
esaminatore si fosse rotto una gamba o avesse avuto un problema
sanitario - lo metto nel passato, quindi questo esaminatore non ha
bisogno di fare nessun tipo di gesto preventivo -; non possiamo
permetterci di essere ostaggio di una situazione del genere. Poi,
se la situazione si ripercuote anche in altre regioni italiane,
tanto che il ministro Giovannini interviene, eccetera, questo non
vuol dire
mal comune mezzo gaudio
. Anzi, la fierezza della
nostra posizione di Regione autonoma a statuto speciale dovrebbe
andare al di là di questo e non prenderlo neanche in
considerazione. Certo, prenderlo in considerazione nel momento in
cui c'è bisogno di aiuto, questo si chiama sussidiarietà, è un
valore che abbiamo ereditato dalla nostra millenaria cultura
cristiana, che noi condividiamo, che abbiamo assorbito e vivaddio
che sia successo così.
Io conto veramente che questo suo intervento del 23 giugno sia
conclusivo di un iter e permetta, come è stato detto, a giorni di
sbloccare questa situazione estremamente importante per il tessuto
imprenditoriale e per le attività in genere del settore nella
nostra Valle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK