Consiglio Regionale della Valle d'Aosta - Oggetto del Consiglio n. 541 del 22 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 541 del 22 aprile 2004 - Resoconto
OGGETTO N. 541/XII - Indagini per la definizione delle
caratteristiche volumetriche di un movimento franoso nel Comune di
Courmayeur. (Interrogazione)
Interrogazione
Richiamata l'interrogazione discussa il 10 marzo scorso in
merito al movimento franoso sul versante nord occidentale del Mont
de la Saxe, nel comune di Courmayeur;
Tenuto conto che dal dibattito effettuato nell'aula
consiliare era emerso che, per definire le caratteristiche
volumetriche dell'ammasso roccioso instabile e quindi di
conseguenza per ipotizzare, in maniera maggiormente oggettiva, gli
scenari di evoluzione del fenomeno e la posa di strumentazioni di
monitoraggio, era necessario provvedere a delle indagini
geognostiche con la posa di inclinometri e piezometri;
i sottoscritti Consiglieri regionali
Interrogano
L'Assessore competente per sapere:
1. se queste indagini sono già state avviate o, in caso di
risposta negativa, entro quanto tempo verranno avviate;
2. i tempi previsti per poter disporre di tutti quegli
elementi indispensabili al fine di poter ipotizzare gli scenari di
evoluzione del fenomeno e le conseguenti e eventuali azioni da
intraprendere a tutela dell'incolumità pubblica.
F.to: Lanièce - Stacchetti - Viérin Marco
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Sulla base delle risultanze della prima fase dello
studio affidato dall'Amministrazione regionale al prof. Cancelli di
Milano, è stato definito un piano di indagini finalizzato alla
ricostruzione geologica e strutturale in profondità dell'ammasso
roccioso, interessato dai movimenti gravitativi segnalati e più
volte richiamati.
Le indagini geognostiche indicate dallo studio Cancelli, come
necessarie per la ricostruzione geologica, sono così rappresentate:
2 sondaggi a carotaggio continuo di profondità di 100 metri, che
servono per fare il riconoscimento stratigrafico; 3 sondaggi a
carotaggio continuo di profondità di 50 metri, 1 sondaggio di
istruzione di profondità di 100 metri, vale a dire senza
campionamento (si tratta di fare un buco per poi installarvi degli
strumenti), 1 sondaggio di istruzione di profondità di 50 metri; è
stata inoltre prevista l'installazione in foro di 3 tubi
inclinometrici di 50 metri di lunghezza e di 2 tubi inclinometrici
di 100 metri di lunghezza, che servono a conoscere le eventuali
deformazioni in profondità dovute a dei movimenti; infine, 2
piezometri a cella. Sono questi degli strumenti che devono
individuare se ci sono delle pressioni dell'acqua. A corredo e ad
integrazione delle indagini così sopra richiamate sono stati
programmati 7 estendimenti sismici a rifrazione: si tratta di far
esplodere delle piccole cariche e si analizza la propagazione delle
onde nei terreni; si tratta di un indicatore che, correlato con i
sondaggi, indica la continuità o la discontinuità degli strati
geologici.
Le rispettive gare per l'affidamento dei lavori di realizzazione
delle indagini geognostiche, meccaniche e sismiche sono state
esperite in data 5 settembre 2003, con l'individuazione dei
soggetti aggiudicatari nelle vesti delle ditte "RCT" di Milano per
le indagini meccaniche e "GEOINVEST" di Piacenza per le indagini
sismiche. All'aggiudicazione hanno fatto ricorso alcune ditte
escluse per mancanza di documentazione richiesta nel bando. Anche
sulla base di riferimenti normativi - alcune sentenze del Consiglio
di Stato che riguardano questa tematica - si ha motivo di ritenere
che questi ricorsi possano essere respinti e si sta procedendo alla
definitiva formalizzazione dell'incarico. Le fonti finanziarie
previste (230.000 euro) sono state previste su fondi ricompresi nel
progetto "INTERREG 3", resisi disponibili solo a fine 2003.
Considerata la particolare logistica degli interventi sopra
descritti, situati a quota relativamente elevata perché si parte da
circa 2.000 metri, e dall'impossibilità di accesso con mezzi
carrabili, si determina la necessità di usare solo sonde
elitrasportabili e le operazioni si ritiene che siano fattibili a
partire in condizioni normali (bisogna poi vedere l'andamento
stagionale) da metà maggio ad inizio giugno.
Per quanto riguarda le operazioni di cantiere, queste potranno
comportare almeno un mese di lavorazioni; si tratta di inserire dei
tubi della lunghezza di 100 metri, quindi la velocità è in funzione
degli strati geologici che si incontreranno e della loro
caratterizzazione. Sulla base delle informazioni stratigrafiche,
desumibili dai carotaggi continui, si potranno fornire una serie di
utili informazioni in merito alla tipicizzazione strutturale e
geomeccanica dell'ammasso roccioso interessato dal dissesto: questa
caratterizzazione permetterà di valutare da parte del
professionista incaricato l'ordine di grandezza delle volumetrie
potenzialmente mobilizzabili. Potremmo quindi immaginare che verso
il mese di luglio si avranno già degli elementi di conoscenza, sia
pure solo indicativi, delle masse che potrebbero essere interessate
dal fenomeno gravitativo. Certo è che dati più precisi potranno
essere disponibili solo dopo una completa sequenza stagionale,
almeno le 2 stagioni più interessate da un punto di vista
pluviometrico, che sono: primavera e autunno. Solo in base a questi
elementi si potrà valutare correttamente e con degli elementi
scientificamente provanti la presenza di superfici di scivolamento
profondo in stato di attività, che permetteranno, a loro volta, di
individuare i parametri volumetrici più corretti e aderenti alle
condizioni reali. Queste quantificazioni saranno quelle che saranno
utilizzate nella modulistica simulativa, necessaria per la
ricostruzione di uno o più scenari evolutivi e quindi delle
possibili aree di interferenza del fondovalle, compresi i nuclei
abitati.
Si dovrà poi procedere ad un sistema di controllo geognostico
continuo, in maniera che ci sia una sorta di monitoraggio costante
in grado di evidenziare l'attività cinematica di questi fenomeni -
non ultimo - per avere degli elementi da tradurre in azioni più
proprie a quelle della protezione civile.
Président - La parole au Vice-président Lanièce.
Lanièce (SA) - Abbiamo voluto ripresentare, dopo circa un mese,
tale iniziativa, per avere maggiori informazioni in merito a questo
intervento. Come già avevo detto l'altra volta, si tratta di un
intervento in merito ad un movimento franoso che riguarda il Mont
de la Saxe, per il quale nel luglio 2001 era stato dato un incarico
al prof. Cancelli per studiare tutta la tematica e per poter
approfondire eventuali possibili scenari di rischio in merito a
questa frana.
L'incarico prevedeva l'effettuazione di questo studio in 11
mesi; sono passati 3 anni e siamo a metà di questo incarico, visto
che leggendo la deliberazione si individuano i vari passaggi
(quello dell'effettuazione dei sondaggi era il secondo passaggio),
e fra l'altro, l'esecuzione dei sondaggi geognostici, di cui
all'articolo 2, punto b), è a carico dell'Amministrazione
regionale.
Ci siamo chiesti il perché di questi ritardi, visto che, senza
essere pessimisti, ci possano essere 2 possibilità: da un lato, che
questa frana sia pericolosa... si parlava di volumetrie di milioni
di metri cubi, e penso sia legittimo da parte dell'Amministrazione
cercare di porre in essere tutti gli interventi per salvaguardare
l'incolumità pubblica, perché in effetti ai piedi di questa frana
esiste l'abitato di Entrèves, più in alto c'è l'abitato di La
Palud, sono 2 zone abitate, e quindi occorre - se c'è questo
pericolo - porre in essere tutte le possibili azioni per
salvaguardare queste abitazioni dal rischio di eventuali frane che
potrebbero colpire questi 2 centri abitati. Se, invece, non esiste
questo rischio, quindi questa frana è facilmente controllabile,
allora verrebbero meno altre scelte che si stanno operando a
Courmayeur, che hanno preso come "scusante" l'esistenza di detta
frana per dire, ad esempio: "la stazione di partenza della funivia
del Monte Bianco non la facciamo più a La Palud, perché potrebbe
essere a rischio".
In effetti - e questo è stato messo in evidenza nel corso di una
discussione in Consiglio regionale, a seguito di un'interpellanza
presentata dal sottoscritto e dai Consiglieri Viérin, Comé,
Marguerettaz, in merito alla realizzazione dei collegamenti
funiviari nel Comune di Courmayeur - l'allora Assessore al turismo
(oggi Assessore ai lavori pubblici), Cerise, aveva detto che per
quanto riguarda:
"... la téléphérique de La Palud-Punta
Helbronner, l'intention du Gouvernement, vis-à-vis de ce problème,
est celle de faire démarrer les travaux le plus vite possible et
dans cette direction nous solliciterons de la part de la société la
présentation de propositions.
Il faut avant tout résoudre le
problème relatif à l'emplacement de la station de départ, problème
lié aux aspects géologiques du Mont de la Saxe et qui est en cours
d'évaluation. Par la suite, il sera possible de tracer l'accord de
programme avec la commune et la société, afin d'en définir les
charges..." .
In pratica, con questa risposta ci veniva detto
che la localizzazione della stazione di partenza della funivia del
Monte Bianco è legata agli aspetti geologici del Mont de la Saxe,
oggetto di controllo.
Vi sono allora 2 possibilità: se non c'è alcun pericolo allora
non si può prendere come scusante la frana per scegliere,
politicamente, di posizionare la stazione di partenza della funivia
del Monte Bianco non a La Palud ma a Entrèves; se invece esiste un
pericolo, bisogna intervenire celermente. Per questo ribadiamo
l'urgenza di far sì che questa indagine geognostica sui terreni, in
considerazione di questo movimento franoso, venga espletata al più
presto, in modo da aver chiara la situazione e poter dire: "c'è un
problema di pericolosità pubblica, occorre fare delle scelte": può
essere la delocalizzazione, la sistemazione di interventi di
monitoraggio e di controllo per "frenare" la frana. Altrimenti
occorre dichiarare che la frana del Mont de la Saxe non può essere
presa a scusante per fare altre scelte politiche!
Questo è quanto chiediamo, nel rispetto dell'interesse della
comunità di Courmayeur e anche per chiarezza, perché in effetti gli
abitanti di Entrèves che hanno le case ai piedi della frana sono
molto preoccupati e si chiedono: "come mai non si interviene
subito, come mai viene posticipata di tanto tempo l'effettuazione
di sondaggi"? È vero che c'è stato un ricorso, però l'incarico era
del 2001! Siamo nel 2004, quindi invitiamo l'Assessore, che ha
dimostrato nella sua risposta di voler dare soluzione a tali
controlli, di farli partire in questo mese, in modo da avere già
dei dati entro luglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK