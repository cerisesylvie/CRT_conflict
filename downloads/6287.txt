Consiglio Regionale della Valle d'Aosta - Oggetto del Consiglio n. 750 del 19 settembre 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 750 del 19 settembre 1984 - Resoconto
OGGETTO N. 750/VIII - NOTIZIE CONCERNENTI IL CONVITTO
REGIONALE FEDERICO CHABOD - (Interrogazione).
PRESIDENTE:
Do lettura del testo dell'interrogazione
presentata dai Consiglieri Cout e Dolchi:
INTERROGAZIONE
AVENDO AVUTO notizia che tre bambini, segnalati dalle assistenti
sociali del territorio per essere ospitati presso il Convitto
regionale F. Chabod, non sono stati accettati;
RICORDATO che continuano ad essere aperti altri problemi
inerenti al Convitto regionale quali quello del collegamento tra le
attività scolastiche ed il Convitto oppure quello della possibilità
di iscrizione al Convitto per le bambine o ancora il rapporto
interni-esterni nelle classi frequentate dai bambini del
Convitto;
REPUTANDO necessario garantire agli scolari delle elementari che
ne abbiano bisogno la possibilità di trovare accoglimento presso il
Convitto regionale "F. Chabod";
RITENENDO altresì opportuno giungere ad un coordinamento
migliore tra le strutture del Convitto regionale, gli operatori
sociali presenti sul territorio e la Direzione didattica
interessata;
i sottoscritti Consiglieri regionali
INTERROGANO
l'Assessore regionale alla Pubblica Istruzione per
conoscere:
il numero degli attuali convittori e semi convittori, divisi
per classi, frequentanti le elementari ed il rapporto
interni-esterni con cui essi sono inseriti nelle varie
classi;
se sono stati accettati tutti i bambini delle elementari che
avevano fatto richiesta o comunque segnalati dalle assistenti
sociali; se non sono stati accettati, per quale moti-, vo;
come avviene la programmazione didattica delle attività e
quali rapporti esistono tra le attività scolastiche e le attività
svolte nel Convitto;
4) come sono attualmente sistemate le bambine che hanno
bisogno di essere accolte in una struttura pubblica, e se si pensa
per il futuro di permettere l'accesso anche alle bambine al
Convitto regionale o ad altra idonea collocazione.
PRESIDENTE:
Ha chiesto la parola l'Assessore alla
Pubblica Istruzione Faval; ne ha facoltà.
FAVAL (U.V.):
Nella scuola elementare non vi sono
convittori, ma soltanto semiconvittori e le classi sono così
formate: nella prima ne abbiamo 9; nella seconda vi sono due
sezioni di scuola elementare e ne abbiamo 12, sei e sei; in terza
14, abbiamo anche qui due sezioni, 6 e 8; in quarta 18 e in quinta
11.
Per quanto riguarda la seconda domanda devo dire che a me non
risulta che ci siano stati dei rifiuti per quanto riguarda
l'inclusione. C'è una lettera dell'ex Assessore alla Sanità e
Assistenza Sociale Marcoz, che a suo tempo mi aveva fatto presente
la situazione relativa a tre minori e mi risulta, dalle indagini
che sono state fatte, che questi non si sono mai materialmente
presentati per l'iscrizione. Uno di questi, in particolare, è
risultato essere iscritto presso il Villaggio Dora ed è poi stato
ritirato perché i genitori non avevano avuto l'assegnazione
dell'appartamento in quella zona.
Inoltre esiste il problema che, se dovessero risultare iscritti
in sezioni diverse da quelle di Via Crétier, annesse al Convitto
regionale, il problema sarebbe stato di accompagnare questi
bambini, con il discorso relativo alla proporzione all'interno
delle varie classi. Le attività didattiche avvengono come nel resto
del circolo e le classi parallele si riuniscono con delle scadenze
che non sono fisse, ma in relazione alle varie esigenze.
Risulta inoltre che, all'interno del Convitto stesso, la
programmazione avviene per gruppi di classi parallele, che sono
strutturate in modo vario, all'interno e secondo delle variabili
metodologiche o territoriali. I sottogruppi si riuniscono con
frequenze variabili, possono essere quindi settimanali,
quindicinali o mensili secondo gli obiettivi e le esigenze. Il
gruppo grande rimane un punto di riferimento per la programmazione
iniziale e per le verifiche intermedie e finali. La valutazione è
strettamente collegata alla programmazione e ai suoi strumenti:
griglie, liste e schemi.
Abbiamo invece una situazione difficile per quanto riguarda la
domanda n. 4, a livello di struttura pubblica, perché le strutture
che possono accogliere bambine che necessitano di questo tipo di
servizio e di collocazione esistono e sono il Don Bosco e il San
Giuseppe, che sono però degli istituti privati. Ripeto "esiste": se
ci si limita a considerare la presenza di una struttura pubblica in
questo settore, questa non c'è. Però esiste la struttura privata,
alla quale si è ritenuto da sempre di potersi affidare per questo
tipo di servizio, dando tutta una serie di garanzie di cui l'età
dei fruitori naturalmente necessita. La possibilità di accogliere
nel Convitto regionale anche delle bambine non è prevista e in
questo momento non se ne ravvisa la necessità.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Dice l'Assessore che non gli risulta siano
stati rifiutati dei bambini, mentre a noi risulta che non siano
stati accettati non tanto dal Convitto, ma proprio per il fatto del
rapporto che vuol essere mantenuto e della impossibilità di
dividere le classi delle elementari per mantenere il rapporto del
5O% almeno tra interni ed esterni. Questa purtroppo è una grossa
carenza, soprattutto se è vero che questi bambini erano stati
segnalati dalle assistenti sociali del territorio. Noi siamo
dell'idea che siano proprio questi i casi in cui, prima di altri,
debba essere esaminata la possibilità che questi bambini possano
essere accettati nei convitti e nelle scuole adeguate. Auspichiamo
quindi che per il futuro, poiché nel Convitto vi è spazio a
sufficienza, venga trovata una soluzione per ciò che riguarda le
iscrizioni alle scuole.
E' proprio per questo che noi siamo dell'idea che vi possa
essere un maggiore collegamento tra l'attività delle scuole e
l'attività del Convitto se si porrà il problema su basi diverse,
cioè se si terrà maggiormente in considerazione il problema degli
assistenti e di chi, in definitiva, deve seguire questi ragazzi nel
Convitto, aumentandone eventualmente anche il numero in relazione
alle varie classi a cui verranno iscritti questi bambini. Se invece
di essere 8 saranno 9 dovrà essere prevista senz'altro la
possibilità sia di sdoppiare la classe, sia di fare seguire questi
bambini da un gruppo adeguato all'interno del Convitto.
Per essere breve, visto che alcune considerazioni sono state già
fatte dall'Assessore per quanto riguarda la possibilità delle
bambine di essere iscritte nel Convitto, io penso che la norma che
impedisce l'accesso alle bambine, che è una norma del 1925, che è
valida per i Convitti nazionali, possa essere modificata dal
momento che questo convitto è diventato regionale. Non è detto che
in Valle d'Aosta, se è vero che abbiamo un minimo di autonomia, si
debba ricorrere ad una legge del 1925 per cui le bambine non
possono essere ospitate in un Convitto regionale, ma devono per
forza essere ospitate in un educandato. Credo che sia una norma un
po' vecchia e che si possa esaminare la possibilità di accettare
anche le bambine. Penso che le bambine possano essere ospitate
anche in una struttura accanto al "F. Chabod". E' un problema che
va affrontato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK