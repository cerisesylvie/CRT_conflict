Consiglio Regionale della Valle d'Aosta - Oggetto del Consiglio n. 458 del 11 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 458 del 11 marzo 2014 - Resoconto
OGGETTO N. 458/XIV - Interrogazione: "Situazione dei
finanziamenti a favore dei piani di riordino fondiario".
Président
- Pour la réponse, la parole à l'Assesseur
Testolin.
Testolin (UV)
- Merci Président.
In risposta a quali e quanti sono i piani di riordino che,
avendo riportato i maggiori punteggi, sono attualmente collocati
nella graduatoria per ricevere il finanziamento necessario o per
riattivare il piano entro il triennio 2014/2016, si segnala che,
alla scadenza del 15 novembre 2013, sono state presentate 40
istanze di riattivazione di riordini fondiari.
Attualmente, non sono ancora stati attribuiti tutti i punteggi
utili alla formazione della graduatoria poiché, in primo luogo, le
istanze di riattivazione sono alquanto disomogenee, talora
incomplete e con incongruenze rispetto ai perimetri di intervento
originari. Con la disamina delle istanze di riattivazione
pervenute, gli uffici hanno riscontrato delle incongruenze
riguardanti le superfici autorizzate dai vari decreti assessorili
e, di conseguenza, al numero di particelle e di ditte catastali
interessate. È doveroso precisare che i tre elementi sopra
riportati sono da prendere in considerazione e costituiscono la
base del tariffario semplificato per la determinazione della spesa
massima ammissibile al contributo per le prestazioni tecniche e
amministrative, relative alla redazione dei piani di riordino
fondiario di cui all'articolo 25 della delibera di Giunta regionale
715 del 2013.
Poiché le graduatorie dei procedimenti autorizzati tengono
soprattutto conto delle spese ancora da sostenere e da impegnare
per portare a compimento ogni singolo riordino fondiario è di
fondamentale importanza, per l'attribuzione di un corretto
punteggio a ogni singolo Consorzio richiedente, disporre di dati
certi e incontrovertibili agli effetti della graduatoria da
approvare. In secondo luogo, uno dei criteri di attribuzione dei
punteggi è legato ai costi di completamento dei riordini e tra
questi si annoverano i costi di trasferimento delle proprietà e
comprendono il regime fiscale da applicare, rispetto al quale si è
in fase di confronto con l'Agenzia delle entrate, al fine di avere
indicazioni definitive in merito alla loro applicazione, anche alla
luce di recenti variazioni normative.
Si evidenzia, dunque, come la redazione della graduatoria
definitiva dipenda dal perfezionamento delle pratiche di
riattivazione. A tale proposito, gli uffici hanno recentemente
contattato direttamente i Consorzi interessati e inviato loro una
lettera, richiedendo chiarimenti sulle superfici definitive dei
comprensori e l'approvazione formale delle stesse da parte degli
organi consortili e dalle indicazioni in materia di imposizione
fiscale sul trasferimento delle proprietà che dovrà fornire
l'Agenzia delle entrate.
Per il secondo quesito, ovvero in base a quale tasso di
intervento saranno finanziati i piani di riordino fondiario, si
segnala come ai sensi della disposizione della DGR 2148/2012 gli
aiuti in conto capitale per le opere di miglioramento fondiario,
anche quelle da realizzarsi all'interno di perimetri di riordini
fondiari, erano concessi in misura del 100 percento. Tuttavia, con
la DGR 715/2013 che recepisce gli indirizzi per la concessione di
contributi al fine del contenimento della spesa per il rispetto del
Patto di stabilità, di cui alla DGR 1952/2012, dispone la riduzione
di 10 punti percentuali dell'intensità massima di aiuto. Pertanto,
fatte salve ulteriori variazioni normative, l'attuale contributo è
da considerarsi pari al 90 percento della spesa ammessa.
Per il punto 3, a quale punto di realizzazione è giunto il piano
pilota previsto dall'articolo 17 delle disposizioni allegate alla
deliberazione di Giunta 715/2013, evidenziamo come con
provvedimento dirigenziale 5609, datato 17/12/2013, sia stata
impegnata la somma necessaria al completamento, ovviamente stimata,
in quanto manca la quantificazione delle imposte di trasferimento
di proprietà che, come è stato detto, dipendono dalle indicazioni
che verranno fornite dall'Agenzia delle entrate. In data 27
dicembre 2013 è stata richiesta alla competente Agenzia del
territorio di Roma da parte dell'Assessorato l'autorizzazione ad
avviare le procedure catastali semplificate, di cui alla circolare
28 del 21/11/1975, della ex Direzione generale del Catasto e dei
servizi tecnici erariali.
A oggi, nonostante i solleciti, non è ancora pervenuta una
risposta in merito. A seguito di tale autorizzazione e
determinazione dell'Agenzia delle entrate, il riordino potrà essere
comunque completato.
Punto 4:
"se sarà riconosciuto un rimborso, almeno parziale,
delle spese tecniche sostenute dai Consorzi per la riattivazione
dei piani"
; si evidenzia come la legge regionale 20/2012,
articolo 19, preveda che all'atto della riattivazione delle
procedure di riordino iniziate con la previgente legge debba essere
allegata una relazione descrittiva delle opere già realizzate e da
realizzare e degli adempimenti necessari per la conclusione del
procedimento del riordino fondiario. Tali prestazioni professionali
rientrano nel tariffario semplificato di cui all'articolo 25 della
DGR 715/2013 e nella parzializzazione del tariffario stesso,
prevista dal successivo articolo 26. Non è pertanto previsto alcun
rimborso aggiuntivo specifico per tale attività. Merci.
Président
- Pour la réplique, la parole au collègue
Chatrian.
Chatrian (ALPE)
- Grazie Presidente.
Assessore Testolin, ho ascoltato attentamente la sua risposta.
Noi le chiediamo, Assessore Testolin, innanzitutto, di dire la
verità. Le consigliamo di nuovo di non prendere in giro i 40
Consorzi di miglioramento fondiario che hanno presentato tale
domanda.
Il 26 aprile 2013, in piena propaganda elettorale, la Giunta
regionale ha approvato la delibera 715, dando un chiaro obiettivo:
entro il 15 novembre, tali Consorzi avrebbero dovuto approvare in
assemblea tutta una serie di documentazioni, di piani, richiesti a
seguito della modifica di legge del 2012 e della delibera
applicativa con i vari requisiti. Lei, oggi, Assessore Testolin,
perché non ha congelato questa delibera messa in campo il 26 aprile
2013? Perché non ha rimesso le deleghe al Presidente Rollandin su
tale documentazione e tale dossier? Perché il 9 dicembre 2013, alle
14.30, gli ordini degli agronomi, degli ingegneri, del Collegio dei
geometri hanno organizzato un incontro sullo stato dell'arte del
piano dei riordini fondiari, incontro tecnico, per fare il punto
per analizzare l'attuale normativa ed individuare opportunità e
criticità, verificare lo stato dell'arte delle procedure
amministrative, individuare le azioni da intraprendere per
procedere al completamento dei piani e lei era assente, Assessore
Testolin? Lei era assente. Ha inviato i funzionari. Ma lei pensa di
prendere tutti per stupidi? Può prenderci in giro, in quest'aula,
ma io le chiedo un favore: non prenda in giro i presidenti dei
Consorzi e i vari consigli di amministrazione.
Si è scelto di lasciare che si riaccendessero le speranze, in
piena campagna elettorale, che i Consorzi si sbattessero per
presentare istanza entro i termini, dovendo, nella maggior parte
dei casi, incaricare un tecnico per redigere relazioni
accompagnatorie, individuare un metodo per calcolare gli oneri
fiscali legali alla registrazione di diritti di proprietà,
convocare l'assemblea... Assessore Testolin, nella delibera del 26
aprile avete obbligato i Consorzi a convocare l'assemblea dei
Consorzisti per approvare la riattivazione del piano e poi lei,
oggi, viene a dirci che avete nuovamente inviato una lettera che
conosciamo, il 26 febbraio 2014, per riconvocare le assemblee dei
Consorzi per riapprovare la riattivazione dei piani e tutte queste
incombenze, con annesse spese e mal di pancia per sentirsi
rispondere che cosa? Praticamente avete scherzato e non ci sono
risorse, non ci sono soldi neanche per il piano pilota. Neanche il
piano pilota è stato mandato avanti.
Le chiedo: ma non si vergogna un po'? Non è il momento, forse,
di rimettere le deleghe sul tavolo al Presidente Rollandin su tale
dossier? Le assicuro che noi, su questo dossier, nel 2012, abbiamo
dato battaglia, in quest'aula, nel momento in cui si è rivista la
legge. Avete illuso nuovamente centinaia di persone. Conosciamo il
problema della frammentazione in Valle d'Aosta. Pensavamo che
questo Governo, almeno sul pregresso, avesse dato delle risposte.
Continuate a prenderli in giro e poi lei, nella sua non risposta,
praticamente, alle 4 domande che noi puntualmente abbiamo posto,
lei ci risponde picche, totalmente, su tutte e quattro. Sono
trascorsi 4 mesi dalla scadenza, non c'è una graduatoria, non ci
sono i fortunati che, riguardo al 2013, avranno diritto al
finanziamento per il prossimo biennio. Ci viene a dire - e questo
penso sia tombale, Assessore Testolin - che la modifica ci sarà
anche sull'aiuto. Lei pensa che con un aiuto del 90 percento e non
più del 100 percento si faranno ancora dei riordini fondiari in
Valle d'Aosta? Ma non sarebbe stato meglio, per lei, congelare
quella delibera? "Volevamo vincere le elezioni regionali, le
abbiamo vinte, vi abbiamo presi in giro su questi dossier
,
non si faranno più riordini fondiari in Valle d'Aosta, volevamo
ancora governare per 5 anni, non c'è un soldo".
Non inviate altre cartacce e richieste ai Presidenti dei
Consorzi dicendo, praticamente, "dovranno essere formalmente
approvate nuovamente assemblee generali", quando queste sono state
fatte nel mese di ottobre-novembre 2013.
Assessore Testolin, perché non era presente il giorno
dell'incontro organizzato da tutti gli ordini e, oltretutto, la
lettera è stata inviata a tutti i Consorzi di miglioramento
fondiario e chi mancava? Mancava la parte politica! E i funzionari
del suo assessorato hanno detto: "Oggi non si parla di soldi, non
si parla di risorse. Questa è ancora un'altra cosa, parliamo di
cose tecniche". Ma vergogniamoci! Dobbiamo vergognarci. Deve
chiedere scusa a questi 175 Consorzi, ai presidenti ed ai vari
Consigli di Amministrazione! Li avete presi in giro, avete
approvato, in piena campagna elettorale, la delibera applicativa
per i criteri, illudendo centinaia di persone e, a oggi, questo è
lo stato dell'arte. In un anno, non siete riusciti a mandare avanti
in un anno neanche il progetto pilota! Faceva più bella figura a
venire in Consiglio e dire: "Ho congelato questa delibera
altrimenti io non mi occupo più di tale settore". E la sua non
risposta ci fa veramente paura, da una parte, e, dall'altra,
ritorneremo su questo dossier perché così dovrà comunque prendere
in mano la situazione e dire: "La Giunta Rollandin ha deciso di non
finanziare più nessun riordino". Stiamo parlando dei riordini
pregressi, vecchi, che, dagli anni '90, non hanno ancora avuto la
possibilità di chiudere il cerchio. Altro che rimborso sul quesito
n. 4 e sulla graduatoria...riferita al punto 1.
Presidente
- La invito a concludere, collega.
Chatrian (ALPE)
- Presidente Rini termino, mi
scusi...però, veramente, non ci sono...forse, peggio di così,
abbiamo toccato il fondo del barile.
Presidente
- Punto 10 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK