Consiglio Regionale della Valle d'Aosta - Oggetto del Consiglio n. 3079 del 7 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3079 del 7 ottobre 1987 - Resoconto
OGGETTO N. 3079/VIII - CONSEGUENZE DELL'ACCORDO STIPULATO
DALLA SOCIETÀ ITALIANA BIRRARIA DI POLLEIN CON IL GRUPPO
DREHER-HEINEKEN. - (Interpellanza)
PRESIDENTE:
Do lettura dell'interpellanza in oggetto,
presentata dai Consiglieri Millet e Mafrica:
INTERPELLANZA
LETTI alcuni articoli, apparsi su vari giornali, che
trattavano degli accordi tra il gruppo Dreher-Heineken e la
famiglia Faranda, azionista di maggioranza della S.I.B. S.p.A. di
Pollein;
VISTE le deliberazioni della Giunta regionale del 1983 e del
1987, ratificate dal Consiglio regionale, concernenti finanziamenti
regionali concessi alla Società S.I.B. S.p.A. di Pollein;
CONSTATATO che, secondo alcune notizie di stampa, entro la
fine del 1988, sarà costituita "la grande Dreher" controllata dagli
olandesi della Heineken;
CONSIDERATO che la S.I.B. di Pollein ha sede legale in Valle
d'Aosta, con un ritorno per l'Amministrazione regionale dei nove
decimi sull'IVA, IRPEF e IRPEG;
PREOCCUPATI per il futuro di detto stabilimento sia a livello
di produzione che occupazionale;
i sottoscritti Consiglieri regionali
INTERPELLANO
l'Assessore regionale competente per conoscere:
1)
quali sono le informazioni, in possesso della
Giunta regionale, sull'accordo S.I.B. - Dreher - Heineken;
2)
se la Giunta regionale o l'Assessore regionale
competente hanno chiesto ed ottenuto un incontro con gli azionisti
di maggioranza della S.I.B. o con gli amministratori della S.I.B. o
con i rappresentanti della FINAOSTA nel Consiglio di
Amministrazione e nel Collegio Sindacale di detta Società;
3)
quali sarebbero le conseguenze per
l'Amministrazione regionale, rispetto agli introiti di riparto
fiscale in seguito al trasferimento della sede legale della S.I.B.
fuori della Valle d'Aosta;
4)
quali sono le intenzioni della Giunta in ordine
agli interventi da fare per evitare riflessi negativi
dell'operazione S.I.B. - Dreher - Heineken sulle entrate regionali
e sui livelli di occupazione.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Abbiamo ritenuto opportuno portare
all'attenzione del Consiglio l'accordo stipulato tra la famiglia
Faranda, azionista di maggioranza della S.I.B. S.p.A. di Pollein, e
la Dreher, perché da esso possono derivare dei cambiamenti, che noi
ci auguriamo positivi - per il momento, non ci sono elementi che ci
facciano supporre il contrario - e che potrebbero creare nuove
condizioni operative in uno dei pochi stabilimenti presenti in
Valle d'Aosta che, nel corso della crisi industriale, siano
riusciti ad aumentare con gradualità sia l'occupazione sia la
produzione.
Occorre tener conto anche del fatto che la Regione Valle d'Aosta
ha concesso alla S.I.B. di Pollein prestiti e mutui di vario
genere. Ricordo, in proposito, l'approvazione degli ultimi mutui
per un totale di 4,5 miliardi e la sottoscrizione di una lettera di
patronage, che varrebbero da soli a giustificare una certa
attenzione e vigilanza, anche per le obiettive difficoltà
nell'individuare e contattare i veri azionisti della società per
azioni.
L'interpellanza vuole sapere se la Giunta abbia provveduto a
chiedere informazioni agli azionisti di maggioranza della S.I.B.
sul futuro dell'azienda. Dalle informazioni apparse su vari
giornali si deduce che, dal 1988, la S.I.B. entrerà a far parte di
un gruppo con sede a Milano. Non sarà più, quindi, lo stabilimento
di una media società, ma diventerà uno dei tanti stabilimenti di un
grande gruppo birrario e da ciò deriverà l'esigenza di impostare
nuovi rapporti tra la Regione e la S.I.B.. L'esperienza maturata in
questo campo ci insegna che non è molto agevole andare a trattare,
specie fuori dalla Valle d'Aosta, con una società il cui
stabilimento aostano è solo uno dei tanti.
Si potrebbero porre, ovviamente, anche dei problemi di natura
sindacale, anche se in questa sede a noi interessa quanto è più
pertinente agli interessi politici ed amministrativi della
Regione.
Fatte queste premesse, a noi interessa sapere se ci siano stati
degli incontri, di che cosa si sia parlato, quali assicurazioni
siano state fornite e, soprattutto, se l'Amministrazione regionale,
dopo aver fatto certi conteggi, sia in grado o meno di dirci quali
perdite o quali vantaggi deriverebbero alla Regione con lo
spostamento della sede societaria della nuova ditta da Aosta a
Milano. Ci sarebbero probabilmente delle ripercussioni negative
sull'IRPEF, sull'IVA (fatto salvo, ovviamente, il discorso più
generale di un suo possibile ricupero) e sull'imposta di
fabbricazione. Nel merito di quest'ultima imposta io ho chiesto
informazioni e mi è stato detto che essa deve essere pagata sul
luogo di produzione e, quindi, con l'aumento della produzione
dovrebbe aumentare anche il beneficio derivante alla Regione
dall'imposta di fabbricazione. Nei limiti del possibile,
bisognerebbe evitare che i soldi vadano a finire fuori Valle.
L'interpellanza, in definitiva, ha lo scopo di ottenere delle
informazioni, di conoscere il giudizio ed eventualmente le
intenzioni della Giunta regionale sull'accordo tra questi grandi
gruppi birrari che può avere conseguenze positive per la nostra
Regione, come io mi auguro, ma che ci pone in un rapporto diverso,
rispetto al passato, con la proprietà dell'azienda.
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Nei giorni scorsi, come è già stato
ricordato dal Consigliere Millet, tra le società Dreher, N.B.M. e
S.I.B., è stato stipulato un accordo che prevede uno scambio di
azioni tra le tre società, in modo da realizzare una reciproca
partecipazione minoritaria, dell'ordine di circa il 20 per cento.
L'attuale fase prevede una iniziale collaborazione di
commercializzazione, per effetto della quale ciascuna azienda
commercializzerà tre marchi. Inoltre, qualsiasi sviluppo sociale
verrà a crearsi, ogni singola azienda continuerà a produrre con i
tre marchi separati: Henninger, Dreher ed Heineken.
Non è ancora stata stabilita la data di fusione delle tre
società. A quanto ci risulta, questo problema sarà oggetto di
ulteriori esami e sviluppi nel corso dei quali si dovrebbe anche
definire la costituzione o meno di un'unica società; dovrebbero
essere definiti i rapporti conseguenti ad un'eventuale fusione,
nonché la localizzazione della sede sociale. Stando alle
informazioni in nostro possesso, tutte queste trattative non
dovrebbero sfociare in accordi definitivi prima del 1989-90.
Su questo accordo noi esprimiamo un giudizio sostanzialmente
positivo che discende dalla considerazione che l'accorpamento delle
tre società sfocerà nella creazione del primo produttore di birra
in Italia con una quota di mercato pari al 30 per cento, contro la
quota attuale della S.I.B. pari a circa il 7-8 per cento. Questo
fatto riveste una notevole importanza, perché, mentre le piccole
aziende sono in crisi e tutti i grandi gruppi cercano di
unificarsi, questa unione rafforza certamente la nuova società e
potrei dire che rafforza anche lo stabilimento di Pollein che,
proprio grazie agli interventi regionali degli ultimi anni, può
essere considerato all'avanguardia per la qualità delle
attrezzature e della sua produzione. Tra gli stabilimenti dei vari
gruppi, quello di Pollein si porrà all'avanguardia per la
produzione della birra, tant'è che è stato previsto di produrvi
anche la birra Heineken.
Tutto questo, oltre ad un aumento di circa il 10 per cento
dell'occupazione, - dai 178 dipendenti attuali si dovrebbe passare
presumibilmente intorno al 1890 ai circa 200 dipendenti fissi,
oltre ovviamente a quelli stagionali -, dovrebbe comportare anche
un aumento della produzione e quindi anche delle entrate regionali,
delle quali parlerò fra poco.
Per rispondere alla seconda domanda, posso dire che la Giunta
regionale ha avuto un incontro con il responsabile dello
stabilimento di Pollein e con i rappresentanti della FINAOSTA nel
consiglio di amministrazione e nel collegio dei sindaci della
società, proprio per avere uno scambio di informazioni e per
valutare la portata dell'accordo di cui si parla.
A parte il fatto che la localizzazione della sede sociale della
nuova società è ancora da decidere, noi faremo di tutto per
mantenerla in Valle d'Aosta, anche se ci rendiamo conto che un
grande gruppo economico ha, ovviamente, dei problemi di
commercializzazione e di rappresentanza dei quali occorrerà tener
conto. Tuttavia, nell'ipotesi che ciò avvenisse, si verrebbe a
perdere l'IRPEG, che viene versata dove c'è la sede sociale, ed
infatti i 150 milioni citati corrispondono all'IRPEG versata nel
1986. Il Consigliere Millet ha già ricordato, giustamente, che
l'IRPEF deve essere versata alla Regione, come previsto
dall'articolo 6, e non è in funzione della localizzazione della
sede sociale. Non ci preoccupa il discorso dell'IVA, perché
nell'ultimo triennio la S.I.B. è risultata in credito, nei
confronti dello Stato, di circa 700 milioni.
Il discorso importante si pone, invece, sull'imposta di
fabbricazione, che interessa particolarmente la Regione e che, con
l'aumento della produzione e fermi restando i valori di
riferimento, dovrebbe passare a circa 18 miliardi nel 1991, contro
i 10 miliardi previsti per il 1987, con un aumento piuttosto
notevole. Dalle informazioni in nostro possesso, in questo momento,
risulta che l'imposta di fabbricazione deve essere pagata nel posto
di produzione, indipendentemente dalla localizzazione della sede
sociale.
Ho già risposto alla domanda relativa ai livelli occupazionali e
posso garantire al Consigliere Millet che la Giunta regionale segue
con attenzione questo problema, così come seguirà con attenzione i
suoi ulteriori sviluppi, proprio per cercare di salvaguardare sia
l'occupazione sia le entrate che ci derivano dal riparto fiscale,
perché effettivamente ci rendiamo conto che la S.I.B. è un'azienda
che interessa alla Regione in misura notevole.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Ringrazio l'Assessore per tutte le
informazioni sulla localizzazione della sede sociale della nuova
società e sulla maggiore importanza dell'imposta di fabbricazione,
rispetto all'IVA.
Anch'io ritengo che oggi esistano tutti i presupposti perché la
creazione di questa nuova società sortisca degli esiti positivi.
Abbiamo già visto, tuttavia, che trattando con le multinazionali è
molto difficile individuare l'interlocutore più adatto, così come
abbiamo avuto modo di constatare che stabilimenti con alta
tecnologia possono essere facilmente smantellati con le più
svariate giustificazioni.
La nostra preoccupazione, quindi, è anche legata alla necessità
di una vigile attenzione, perché la maggioranza azionaria della
nuova società non apparterrà più alla famiglia siciliana Faranda,
ma a degli olandesi. Vorremmo ricordare, quindi, di stare molto
attenti agli sviluppi futuri di questi accordi, perché, pur in
presenza di premesse tutte positive, siamo anche di fronte a
vicende economiche internazionali in forza delle quali si
potrebbero verificare repentini cambiamenti che dalle attuali
condizioni positive ci farebbero precipitare in condizioni
negative. Non ci dimentichiamo che, finora, lo stabilimento S.I.B.
ha sempre avuto un ruolo positivo nell'economia regionale e noi
dobbiamo fare di tutto perché continui ad averlo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK