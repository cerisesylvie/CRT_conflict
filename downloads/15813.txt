Consiglio Regionale della Valle d'Aosta - Oggetto del Consiglio n. 2116 del 25 settembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2116 del 25 settembre 1996 - Resoconto
SEDUTA POMERIDIANA DEL 25 SETTEMBRE 1996
OGGETTO N. 2116/X Dissenso della Regione autonoma Valle d'Aosta
rispetto alle misure di contenimento della spesa pubblica relative
a previdenza e sanità, introdotte nella manovra finanziaria per il
1997. (Approvazione di risoluzione)
Risoluzione Il Consiglio regionale
Appreso dagli organi di informazione che il disegno di legge per
la manovra finanziaria relativa al 1997 introdurrebbe
l'applicazione di un "ticket" sui ricoveri ospedalieri nonché tagli
al sistema previdenziale;
Evidenziata l'assoluta iniquità del provvedimento, che andrebbe
ad intaccare pericolosamente il sistema sanitario pubblico e la
garanzia dello stato sociale, imponendo una ulteriore
partecipazione alla spesa sanitaria che graverebbe su categorie di
cittadini già assoggettati alla contribuzione obbligatoria al
S.S.N.;
Ritenuto che non siano più praticabili ulteriori incrementi
della quota di risorse reperibili con la partecipazione alla spesa
da parte dei cittadini, già ai livelli più alti rispetto ai paesi
dell'Unione Europea e che, d'altra parte, non possano essere
annualmente modificati i criteri di esenzione dal ticket, con
pesantissime conseguenze sul piano dei disagi per ampie fasce
d'utenza;
Evidenziato inoltre, che la Regione Valle d'Aosta, come risulta
dai dati dell'Osservatorio Epidemiologico regionale, mostra un
ricorso all'assistenza ospedaliera assolutamente razionale sia dal
punto di vista qualitativo, sia in termini di giornate di degenza,
con un valore di degenza media pari a 8,9 giorni rispetto allo
standard nazionale consigliato di 10/11 giorni e alla media delle
giornate di degenza effettive a livello nazionale pari a 14
giorni;
Ribadito che il sistema previdenziale, così come delineato dalla
recente riforma, non può ulteriormente subire rettifiche che
penalizzino le fasce deboli della popolazione;
Ritenuto opportuno segnalare il proprio totale dissenso di
fronte all'eventualità di tali provvedimenti;
Impegna
la Giunta regionale a trasmettere la presente risoluzione al
Presidente del Consiglio dei Ministri, al Ministro della Sanità, al
Ministro del Tesoro ed ai parlamentari valdostani affinché non
vengano introdotte siffatte misure di contenimento della spesa
nella manovra finanziaria per il 1997.
F.to: Perrin G.C. - Bich - Linty - Florio - Ferraris - Lanièce -
Chiarello - Lanivi - Piccolo - Collé - Tibaldi
Presidente Prima di passare al punto n. 21, vorrei mettere in
votazione la risoluzione presentata dai Capigruppo del Consiglio
regionale.
Ha chiesto la parola il Consigliere Mostacchi.
Mostacchi (UV) Sia ben chiaro che io la condivido al cento per
cento, però, come diceva bene prima Lanivi, che le risoluzioni che
hanno l'unanimità sono indice di non democrazia, ci deve essere
qualcuno che si astiene o che vota contro, chiederei di fermarsi un
attimo a guardarsi in faccia. Qua si pretende tutti di fare i boia
e gli impiccati, a seconda delle convenienze o delle situazioni.
Penso che sia indispensabile un po' di coerenza e un po' di
serietà.
Questo Governo che oggi è in carica e che noi con questa
risoluzione critichiamo, è stato applaudito fortemente da parecchi
di quelli che siedono in questo Consiglio; allora, sono con o sono
contro? É bene che ci parliamo chiaro, altrimenti rischiamo di
prendere in giro gli elettori. Chiedo a tutti un po' di coerenza e
un po' di serietà, altrimenti aveva ben ragione Jean-Paul Sartre
quando diceva: "Il voto? una trappola per i fessi!".
Io non mi ritengo un fesso; io so di essere un impiccato,
siccome non so qua dentro chi sono i boia e chi sono gli impiccati
e non sono riuscito a decifrarli, mi asterrò dal votare questa
risoluzione.
Presidente Pongo in votazione la risoluzione in oggetto:
Presenti: 30
Votanti: 29
Favorevoli: 28
Contrari: 1
Astenuti: 1 (Mostacchi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK