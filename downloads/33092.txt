Consiglio Regionale della Valle d'Aosta - Oggetto del Consiglio n. 1566 del 12 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1566 del 12 gennaio 2011 - Resoconto
OGGETTO N. 1566/XIII - Approvazione del piano triennale
2011/2013 per l'edilizia residenziale ai sensi dell'articolo 2,
comma 3, della legge regionale 26 ottobre 2007, n. 28 (Disposizioni
di riordino in materia di edilizia residenziale. Modificazioni alla
legge regionale 8 ottobre 1973, n. 33). Abrogazione del piano
triennale 2010/2012 per l'edilizia residenziale. Ripartizione delle
risorse finanziarie non vincolate.
Il Consiglio
Vista la legge regionale 26 ottobre 2007, n. 28, recante
"Disposizioni di riordino in materia di edilizia residenziale.
Modificazioni alla legge regionale 8 ottobre 1973, n. 33" e in
particolare l'articolo 2 che prevede che, su proposta della Giunta
regionale, d'intesa con il Consiglio permanente degli enti locali e
sentita la Consulta regionale della casa di cui all'articolo 20
della legge regionale 9 settembre 1999, n. 30 (Istituzione
dell'Azienda regionale per l'edilizia residenziale - Agence
régionale pour le logement), sia approvato dal Consiglio regionale
il piano triennale per l'edilizia residenziale;
Preso atto che ai sensi dell'articolo 2, comma 2, della legge
regionale citata, il piano triennale deve, in particolare:
a) stabilire gli obiettivi generali per il triennio e
indicare le azioni in cui si articola la politica
abitativa;
b) ripartire in percentuale le risorse finanziarie non
vincolate di cui all'articolo 5, tra le categorie di intervento di
cui all'articolo 6;
c) tenere conto, prioritariamente, delle necessità di
recuperare, a fini abitativi, il patrimonio edilizio
esistente;
d) individuare gli interventi e, in percentuale, le risorse
finanziarie non vincolate da destinare a particolari categorie
sociali;
e) fissare l'entità delle agevolazioni finanziarie che
possono essere assegnate per ciascuna categoria di intervento e
indicare i requisiti generali di ammissibilità alle
agevolazioni;
f) attivare un sistema di incentivi rivolto ai Comuni che
maggiormente concorrono alla finalità della l.r. 28/2007;
g) individuare la quota di alloggi di edilizia residenziale
pubblica da destinare all'emergenza abitativa e, in percentuale le
risorse non vincolate finalizzate al reperimento di soluzioni
abitative per i casi di emergenza che non possono essere
soddisfatti attraverso l'utilizzo del patrimonio di edilizia
residenziale esistente;
h) stabilire i criteri per la partecipazione da parte dei
Comuni al Fondo regionale per le politiche abitative;
Vista la proposta di piano triennale per l'edilizia
residenziale, elaborata dal Servizio edilizia residenziale e
allegata alla presente proposta di deliberazione di cui costituisce
parte integrante;
Considerato che il 28 ottobre 2010 è stata sentita la
Consulta regionale della casa di cui all'articolo 20 della l.r.
30/1999;
Considerata l'intesa raggiunta con il Consiglio permanente
degli enti locali che, nell'assemblea del 16 novembre 2010, ha
espresso parere favorevole sul piano triennale per l'edilizia
residenziale allegato al presente atto;
Ricordato che, con legge regionale 2 marzo 2010, n. 6, si è
introdotta una modifica alla l.r. 28/2007 volta a trasformare il
Programma Operativo Triennale, previsto in origine dall'articolo 3
della l.r. 28/2007 medesima, in Programma Operativo Annuale e che
pertanto il ciclo della pianificazione potrà essere rispettato con
la sola approvazione dei programmi operativi annuali;
Stabilito di abrogare il piano triennale 2010/2012 per
l'edilizia residenziale, approvato con deliberazione del Consiglio
regionale n. 786/XIII del 7 ottobre 2009;
Vista la deliberazione della Giunta regionale n. 3702 in data
18 dicembre 2009 concernente l'approvazione del bilancio di
gestione per il triennio 2010/2012 con attribuzione alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2010 e di disposizioni
applicative;
Visto il parere favorevole di legittimità sulla presente
proposta di deliberazione rilasciato dal Capo del servizio edilizia
residenziale dell'Assessorato opere pubbliche, difesa del suolo e
edilizia residenziale pubblica, ai sensi dell'articolo 3, comma 4,
della legge regionale 23 luglio 2010, n. 22;
Visto il parere della III Commissione consiliare
permanente;
Visto il parere del Consiglio permanente degli enti
locali;
Delibera
1) l'abrogazione del piano triennale 2010/2012 per l'edilizia
residenziale, approvato con deliberazione del Consiglio regionale
n. 786/XIII del 7 ottobre 2009;
2) l'approvazione dell'allegato "Piano triennale 2011/2013
(articolo 2 L.R. 28/2007)", che costituisce parte integrante della
presente deliberazione.".
Allegato
omissis
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie Presidente.
La legge regionale n. 28/2007 dispone all'articolo 2 che il
Consiglio regionale operi e approvi il piano triennale per
l'edilizia residenziale su proposta della Giunta regionale,
d'intesa con il Consiglio permanente degli enti locali. Il
documento in discussione oggi costituisce il secondo piano
triennale dall'entrata in vigore della legge e a tale proposito
occorre ricordare che il CPEL si è espresso favorevolmente
all'intesa dell'Assemblea del 16 novembre 2010 e la III Commissione
ha approvato all'unanimità il presente atto nella seduta del 5
gennaio scorso. Con questo documento si definiscono gli indirizzi e
i criteri programmatici finalizzati alla realizzazione delle
politiche abitative, in particolare si indicano gli obiettivi
generali da seguire per il triennio 2011-2013 indicando le singole
categorie di intervento da attuare; si ripartiscono inoltre le
risorse a disposizione in percentuale in base ai vari tipi di
intervento. È con molta soddisfazione che presentiamo a quest'aula
un piano che, da una parte, dimostra come gli impegni assunti in
questi due anni siano stati mantenuti e gli obiettivi di
semplificazione delle procedure e soprattutto delle normative e dei
tempi di risposta ai cittadini siano stati raggiunti; dall'altra,
rappresenta concretamente l'attenzione di questo Governo regionale
alla politica della casa.
Non voglio dilungarmi sull'illustrazione degli obiettivi
perseguiti, li cito solo: recupero degli edifici esistenti e già di
proprietà pubblica, incremento sul territorio del patrimonio di
edilizia residenziale pubblica, individuazione delle categorie
sociali più deboli, sostegno alla locazione, emergenza abitativa;
né voglio dilungarmi sulle azioni da attuare, perché, rispetto agli
obiettivi, ci siamo prefissati anche le azioni, che passano
attraverso l'edilizia sovvenzionata, l'edilizia convenzionata,
l'incremento delle proprietà della prima abitazione, il recupero
del patrimonio edilizio esistente, studi e convenzioni, il sostegno
alle locazioni e all'emergenza abitativa. Preferisco invece
sottolineare alcuni aspetti importanti del piano per evitare che
passino inosservati: il primo, rispetto alla semplificazione della
pianificazione triennale, grazie all'introduzione del POA
(programma operativo annuale), già sostenuta da tutti i gruppi
consiliari proprio in quest'aula e richiesta da tutti, e
all'approvazione del piano scorso e del lavoro di raccolta dati e
programmazione degli ultimi due anni, il Governo regionale intende
attuare la pianificazione regionale con la sola definizione dei
programmi operativi annuali rispettando puntualmente le scadenze
programmate, a partire dal POA 2011 quasi ultimato che prevediamo
di approvare entro il prossimo mese di febbraio; secondo, il
mantenimento di finanziamenti a livello adeguato, le risorse
disponibili infatti si mantengono su 5.000.000 di euro annuali, di
cui il 30 percento con fondi statali, nonostante i tagli del
bilancio della Regione e dello Stato; terzo, la serietà e
puntualità dei dati forniti, anche quelli più scomodi, vedi la
morosità, e delle proposte da attuare per raggiungere gli obiettivi
prefissati - sulle morosità, come risulta dal piano, non solo
abbiamo già dato specifici indirizzi all'ARER, ma intendiamo
concordare con tutti gli enti interessati un'analisi puntuale,
soprattutto tramite la Consulta regionale per la casa, delle
singole situazioni per definire un sistema di incentivi; quarto, la
disponibilità dimostrata dalla Giunta, dai consiglieri qui presenti
e da tutti gli attori coinvolti nella politica della casa, senza
l'impegno dei quali anche la migliore politica possibile non
produrrebbe nessun buon frutto; quinto, soprattutto gli impegni
mantenuti e i risultati raggiunti nel 2010 che con questo piano
vogliamo ulteriormente migliorare, quale il sostegno alle
locazioni, l'emergenza abitativa, l'edilizia residenziale pubblica,
i mutui prima casa e i centri storici (vedi le schede allegate).
Per i risultati ottenuti desidero ringraziare per l'ottima
collaborazione ed il lavoro di squadra tutti i Comuni valdostani,
con essi il Consiglio permanente degli enti locali, la Consulta
della casa, la Commissione regionale per l'edilizia residenziale,
le competenti commissioni consiliari, i diversi uffici regionali:
da quello Legale al Legislativo, dai Servizi sociali alle Finanze,
dalla Segreteria della Giunta alla Presidenza del Consiglio.
Concludo ricordando che abbiamo quasi ultimato il lavoro
dell'innovazione e semplificazione di tutte le normative,
anticipando che in questo 2011 intendiamo ancora procedere ad una
verifica sulle disposizioni attuative della legge n. 33, mutui ai
centri storici, e dedicarci poi all'aggiornamento della legge n.
39/1995 per l'ormai improrogabile verifica degli adeguamenti dei
canoni di affitto e dei meccanismi di uscita dall'EPR e della legge
n. 40 per l'avvio con procedure aggiornate ed eque di nuovi piani
vendita. Tenteremo infine di sciogliere gli interrogativi sulle
opportunità che le norme di attuazione dello Statuto speciale in
materia di edilizia residenziale, pubblicate nella Gazzetta
ufficiale n. 274 solamente il 23 novembre scorso, offriranno e
offrono già oggi alla nostra Regione.
Per ultimo rivolgo un ringraziamento particolare all'ARER, alla
sua dirigenza, al suo Consiglio di amministrazione e agli uffici
del Servizio di edilizia residenziale pubblica del mio Assessorato.
Grazie.
Président
- La parole au Conseiller Rigo.
Rigo (PD)
- Grazie mille Presidente.
Nell'arco di un mese l'ISTAT ci ha presentato due indagini sulle
famiglie. La prima era sulla ricchezza e ci confermava due dati:
che l'Italia è fra i Paesi più ricchi del mondo, una ricchezza
immobiliare e finanziaria pari a sei volte il PIL, meglio di tutti
i Paesi europei, ma con una ricchezza fortemente concentrata,
essendo per metà nelle mani del 10 percento delle famiglie e con
l'altra metà quasi povera (possiede solo il 10 percento della
ricchezza nazionale). La seconda indagine, di fine anno, sul
disagio ci ricorda dati sconvolgenti, ma noti ai più, anche se in
fondo in fondo ignorati dalla politica giornaliera, preoccupata più
delle alleanze possibili: una famiglia su tre non sa come far
fronte ad una spesa imprevista di qualche centinaio di euro (750
per l'esattezza). Il dato peggiora nel Mezzogiorno, nelle famiglie
numerose e in quelle monoreddito e fra il 2008 e il 2009 il dato è
peggiorato, oggi più di 20.000.000 di donne e uomini sono da
considerare poveri, a forte disagio sociale. Viviamo dunque nel
Paese dove sperequazioni e ingiustizie sociali sono al massimo,
dove quasi tutte le politiche fiscali, sociali, sanitarie,
scolastiche, da anni tendono a favorire le famiglie medio-alte,
oltre a quelle privilegiate, a scapito dei meno abbienti e di chi
sta lentamente, ma, inesorabilmente, scivolando verso una
condizione di fragilità economica.
Viviamo nel Paese dove la parola "solidarietà" ha sempre meno
corso, dove la precarietà di lavoro e di vita è stata elevata a
sinonimo di efficienza e produttività, naturalmente sempre a
scapito della società dei due terzi e quella che, secondo Gorz, sta
diventando il modo con cui la classe dominante, l'altro terzo, sta
facendo fronte alla globalizzazione in quasi tutti i Paesi
industrializzati. Cifre e dati che sottolineano la drammaticità di
quello che non si può definire un momento, visto che stiamo
parlando di anni, durante i quali la crisi ha impoverito
progressivamente le famiglie italiane. Numeri quelli forniti
dall'ISTAT, ma non solo, che rappresentano o, meglio, dovrebbero
rappresentare, un faro per orientarsi nella nebbia caratterizzata
da un dibattito politico quotidiano e da provvedimenti economici
discutibili ed improvvisati: uno per tutti la famosa Carta
acquisti. Fra le spese, quella per l'abitazione assorbe una parte
sempre più consistente dei redditi delle famiglie; è quanto emerge
dal rapporto sulla coesione sociale messo a punto dall'ISTAT e dal
Ministero del lavoro, secondo il quale nel 2009 su 2442 euro di
spesa media per famiglia, quasi 700 (il 28 percento) viene
destinato alla voce casa, mentre si riduce la percentuale delle
spese per alimentari, abbigliamento, trasporti, salute, ma anche
tabacco, tempo libero e cultura. Secondo l'indagine, la spesa media
del 2009 delle famiglie è diminuita di 43 euro (1,7 percento
rispetto al 2008) ed è stata assorbita per oltre il 50 percento da
casa (28 percento), alimentari (18), combustibili ed energia (5,5
percento). Ma se per gli alimentari rispetto a 10 anni fa c'è stata
una sostanziale stabilità (18,6 nel 2000), per la casa la
percentuale di spesa sul totale è aumentata di quasi 6 punti: dal
22,3 al 28 percento, con un balzo di 1,1 punto nell'ultimo anno. Se
a tutto questo aggiungiamo la voce relativa all'inflazione, che -
rivela sempre l'ISTAT - quest'anno tocca quota 1,5, ci rendiamo
conto che la situazione per la famiglia italiana è sicuramente
preoccupante.
"In una situazione di ristagno economico
l'inflazione rappresenta un costo aggiuntivo che erode i redditi da
pensione e da lavoro e genera un effetto socialmente iniquo nella
distribuzione dei redditi"
: sono parole queste della CISL
nazionale, un sindacato notoriamente non comunista. Questa la
situazione a livello nazionale che certo non migliora analizzando
la realtà valdostana. L'indice dei prezzi al consumo per l'intera
collettività nazionale relativo al Comune di Aosta registra una
variazione sensibilmente maggiore (+ 3,8 percento) rispetto allo
stesso mese dell'anno precedente. Ed anche da noi le dinamiche
tendenziali degli indici dei prezzi dei capitoli di spesa vedono al
primo posto la spesa relativa all'abitazione (acqua, energia
elettrica e combustibili) con un aumento del 9,2 percento. Le
difficoltà che incontrano quotidianamente le famiglie valdostane
sono ben presenti nelle considerazioni del Comitato tecnico di
coordinamento per il credito sociale, relazione che è arrivata a
tutti i consiglieri in questi giorni. La relazione evidenzia che i
bisogni sommersi sono presenti anche nei cittadini appartenenti al
ceto medio.
"È interessante notare
- rileva la relazione -
che le spese per le quali si richiede il mutuo
- il famoso
credito sociale -
sono variegate, anche se è possibile rilevare
un'importante concentrazione per le spese legate all'abitazione
principale
. Identico fenomeno viene rilevato per le richieste
relative al prestito sociale d'onore
. "È interessante
rilevare
- leggo -
come siano in misura considerevole le
spese relative all'abitazione principale a condurre ad accedere a
questo intervento per farvi fronte"
. Così scriveva il
quotidiano
La Stampa
alcuni mesi fa:
"o mangio, o pago
l'affitto, devo scegliere
. È la frase più ricorrente fra
chi, spontaneamente o davanti all'ufficiale giudiziario, è
costretto a lasciare la casa in cui abita. Episodi che, dati alla
mano, si ripetono in modo sempre più frequente. I casi di sfratto
in Valle d'Aosta sono in continuo aumento. Nel 2009 sono 141 le
famiglie che hanno perso la casa perché non riescono più a far
fronte al caro affitto, il 15,5 percento in più rispetto all'anno
precedente".
Una situazione difficile e preoccupante,
denunciata anche dalle associazioni dei consumatori, dalla Caritas
e dal Banco alimentare della Valle d'Aosta. Do atto che, in questi
anni, l'Amministrazione regionale ha cercato di far fronte
attraverso provvedimenti mirati e condivisi dalle forze politiche,
sindacali e sociali. Dati e situazioni che richiamo oggi perché,
prima di tutto dalla conoscenza dei dati si può intervenire per
correggere storture e disuguaglianze, in particolare rispetto alla
casa, che è l'elemento centrale delle difficoltà familiari. Ed
allora, in considerazione del fatto che stiamo discutendo lo
strumento operativo per eccellenza che dovrebbe delineare le linee
politiche della Regione nel settore dell'edilizia residenziale,
cerco anch'io di dare il mio contributo in direzione di politiche
attive per la casa. Un piano, lo dico subito, che offre risposte
positive ed articolate.
La nostra regione, è regolamentata da un articolato
welfare
e quindi anche il settore casa ha visto negli anni
consolidarsi una ripartizione finanziaria notevole. Partiamo quindi
da una situazione positiva sia per le risorse messe in campo, sia
per la diversificazione degli interventi e sia per la riduzione dei
tempi per l'erogazione dei contributi realizzata in particolare in
questo ultimo periodo. Tutto ciò detto, alcune considerazioni. Uno
degli obiettivi del piano è l'individuazione delle categorie
sociali più deboli e quindi la capacità di orientare le politiche
regionali per l'edilizia abitativa. Condivido perciò la necessità
di effettuare uno studio sulla situazione socio-economica in cui si
trovano i nuclei familiari, a pagina 16 del piano. Corretto anche
il riferimento al Piano di Zona che è stato oggetto di riflessioni
approfondite e di proposte concrete in tutti i sub-ambiti con uno
sguardo attento ai problemi di coloro che cercano o hanno una casa
in affitto e di coloro, i proprietari, che devono essere tutelati
in caso di morosità, danneggiamenti strutturali, necessità di
recupero del bene per uso personale. Una pianificazione regionale
vera e propria non può prescindere da una conoscenza del
territorio, degli interventi, della consistenza del nostro
patrimonio. Accedere ai dati è vitale per definire linee
programmatiche efficienti ed efficaci. Governare significa, prima
di tutto conoscere e interpretare i dati, dico "interpretare",
perché la maggior parte dei dati in Valle d'Aosta già c'è. L'ARER,
l'APS di Aosta, i Comuni, l'Assessorato regionale competente in
questi anni li hanno raccolti; si tratta di coordinarli, dare
sistematicità ed organicità al tutto. Bene quindi la banca dati
informatica di pagina 16 del piano, in pratica quell'Osservatorio
per la condizione abitativa già previsto dalla legge n. 431/1998,
capace di fornire il supporto alla programmazione e alla
valutazione dei fenomeni evolutivi del settore casa. Per questa
ragione chiedo all'Assessore di accelerare i tempi per la
realizzazione di tale importante strumento, a cui io affiancherei
una cartografia del patrimonio edilizio che sappia visivamente
anche rappresentare non solo lo stato dell'arte, ma identificare,
comunità per comunità, quello che si sta realizzando e quello in
programma: dal collocamento catastale alle case sfitte, agli
interventi di recupero e di nuova costruzione, ai contributi dati
per l'affitto e alle diverse classificazioni, ovvero quello che già
oggi c'è, ma che ancora non è coordinato. Non credo che questa
cartografia - uso tale parola per capirci, ma potrebbe non essere
tecnicamente corretta - possa costare un patrimonio e quindi invito
l'Assessore competente ad attivarsi entro quest'anno,
possibilmente.
La seconda considerazione riguarda due delle categorie sociali
più deboli a cui fa riferimento il piano senza citarle. La prima,
l'ho già detto in commissione, è per me rappresentata dagli
anziani, dalle persone che hanno più di 65 anni. I dati che mi ha
fatto avere il Dirigente Fea, che ringrazio per la disponibilità,
dimostrano che 300 cittadini valdostani ormai da molti anni fanno
domanda, con esito positivo, per ottenere il contributo
sull'affitto; è un contributo rilevante, richiesta 1.680 contributo
1.115, richiesta 3.460 contributo 2.241, richiesta 4.800 contributo
2.200, richiesta 1.200 contributo 796, richiesta 2.400 contributo
1.600, richiesta 2.800 contributo 1,743, si tratta di persone sole
anziane. Sono domande che si ripetono in fotocopia, stesso
alloggio, identica situazione economica e stato di famiglia.
Consentitemi una breve parentesi. Le pensioni quest'anno
aumenteranno solo dell'1,40 percento, ad esempio una pensione al
minimo passerà da 460,97 euro a 467,43, un aumento di appena 6,46
euro, aumento ovviamente insufficiente - abbiamo visto i dati ISTAT
prima - le pensioni di anno in anno si svalutano sempre più. Ecco
io mi chiedo: per i titolari di pensioni basse, come spesso sono i
300 cittadini che fanno domanda per ottenere il sostegno
all'affitto e che poi ce l'hanno, questo aiuto finanziario non
dovrebbe essere un fatto episodico e per loro lontano, ma un
intervento continuativo come già di fatto avviene. Perché quindi
non estrapolare questo intervento dalla legge n. 431, anche perché
sono soldi della Regione, e far sì che il contributo economico sia
parte di un progetto complessivo di vita per la persona anziana,
tutelando nel contempo anche il proprietario dell'alloggio? Per una
persona anziana la continua preoccupazione per il suo futuro, molte
volte legata proprio alla possibilità di pagare con regolarità
l'affitto di casa, rappresenta un fatto non secondario e fonte di
preoccupazioni che possono anche portare all'istituzionalizzazione
e quindi caricare ulteriormente i servizi sociali. Chiedo quindi
all'Assessore di coinvolgere gli uffici per definire un possibile
indirizzo operativo in questa direzione per tale categoria sociale.
Un'altra tipologia è quella rappresentata dalle giovani coppie. In
questi giorni abbiamo letto delle diverse riunioni romane sui
provvedimenti sul federalismo e il problema casa è uno dei più
gettonati in questo senso, così come quello di misure atte a
favorire le famiglie di nuova formazione.
"Manca una politica di
sostegno alle coppie giovani, che credo si debba avviare fin dal
bilancio 2011 con l'istituzione del fondo comunale per le coppie
giovani siano esse sposate o conviventi".
Queste sono
intenzioni dell'Assessore comunale Mauro Baccega apparse sul foglio
di informazione di Stella Alpina. Io non credo opportuno che ogni
Comune si muova autonomamente, ma reputo necessario un intervento
su questa tematica deciso d'intesa fra Consiglio permanente degli
enti locali e Regione; invito quindi l'Assessore Viérin ad
attivarsi per promuovere fra i Comuni, e non solo, un confronto su
tale tema.
La terza considerazione è relativa all'aggiornamento della legge
regionale n. 39/1995, indirizzo peraltro contenuto nella
deliberazione della Giunta regionale n. 3482/2010 e riportato nel
piano a pagina 13. Ciò vuol dire mettere mano alla normativa e ai
criteri per l'assegnazione, la determinazione dei canoni e la
gestione degli alloggi di edilizia residenziale pubblica. La legge
è datata e ci sono, a mio parere, alcune anomalie che vanno sanate:
una per tutte: la situazione reddituale superiore al limite
previsto dagli articoli di legge e la conseguente perdita del
requisito per la permanenza negli alloggi ERP. Limiti reddituali
che oggi vengono superati, per esempio, da una coppia - lui bidello
o operaio, lei addetta alle pulizie o usciera - con un reddito
netto complessivo di 2.500 euro mensili, coppia che, se fosse già
in pensione, sarebbe ovviamente ben al di sotto dei limiti
stabiliti. Mi sembra una delle contraddizioni contenute nella
legge, per questo chiedo all'Assessore Viérin di accelerare anche
qui l'iter relativo al riesame della legge e nello stesso tempo
chiedo di mettere in agenda anche una revisione complessiva delle
leggi in materia, per realizzare un testo unico molto più
funzionale in un campo difficile e complesso come questo.
La quarta considerazione invece è relativa alle case sfitte. Un
aspetto che balza agli occhi non da oggi e che considero
importante, il grande paradosso italiano e anche valdostano, quello
degli appartamenti e delle case sfitte, non occupate. Le tabelle
contenute nel precedente piano, quello discusso sempre in
quest'aula l'anno scorso, sono per questo significative. In Valle
d'Aosta la percentuale delle abitazioni non occupate - leggo dalle
tabelle -, 46.639 censimento ISTAT 2001, è del 46,4% rispetto alla
media nazionale, che è del 19,5%. Per troppo tempo si è cercata una
giustificazione semplicistica: la vocazione turistica e la vetustà
degli alloggi non abitati, peccato che i dati contrastino con
questa affermazione. Leggo proprio dal precedente piano, quindi non
sono parole mie:
"occorre allora, prendere atto che in Valle
d'Aosta più che nel resto del Paese esiste una situazione
contraddittoria e insostenibile: da un lato, un enorme patrimonio
abitativo sotto utilizzato, dall'altro, una forte richiesta alla
quale il mercato non riesce a dare risposta"
. Se tutto ciò è
vero, occorre "dare gambe", al più presto, al recupero degli
edifici esistenti, uno degli obiettivi generali di pagina 15 del
piano, ma, oltre alle azioni lì indicate, credo necessario
verificare anche altre possibilità. Oggi ci troviamo in presenza di
un nuovo accordo fra Stato e Regione autonoma della Valle d'Aosta:
più competenze, fra le quali quella in materia di edilizia
residenziale pubblica e innalzamento da 9 a 10/10 per una serie di
imposte fra cui l'IRPEF. Perché quindi non mettere in campo una
riflessione nostra, valdostana, su questo tema a partire dal
dibattito in corso a livello nazionale sulla cedolare secca e
definire un pacchetto di misure che favoriscano l'incontro fra
proprietari ed inquilini? Impegnare un po' di soldi su questo
fronte momentaneamente costerebbe sicuramente meno di altri
interventi valorizzando certamente meglio e di più il nostro
territorio. Queste considerazioni le volevo stendere in una nota da
presentare come ordine del giorno, non l'ho fatto, le ho lette in
Consiglio, spero che tali osservazioni, che ricalcano indicazioni
che sono contenute nel piano, vengano non dico accolte, ma prese in
considerazione dall'Amministrazione regionale e, in particolare,
dall'Assessore Viérin, nel contempo comunico il nostro voto
favorevole al piano stesso.
Président
- La parole au Conseiller Comé.
Comé (SA-UdC-VdA)
- Grazie Presidente.
Nella seduta consiliare dell'ottobre 2009 ci eravamo soffermati
ad analizzare e ad approvare il primo piano triennale 2010-2012 per
l'edilizia residenziale, ma a marzo 2010 con legge regionale n. 6
si è voluto trasformare il programma operativo triennale così come
era previsto dalla legge n. 28/2007 in POA, programma operativo
annuale, sicuramente strumento più efficace e rispondente alle
esigenze. Ecco quindi che la presentazione da parte dell'Assessore
competente del piano triennale 2011-2013 per l'edilizia
residenziale è motivata dall'esigenza di far procedere insieme dal
punto di vista temporale il piano triennale e i programmi operativi
annuali. Il POA così come è stato garantito anche oggi
dall'Assessore sia in commissione, sia in Consiglio sarà illustrato
alla III Commissione e approvato entro fine febbraio.
Entrando nel merito del piano, partirei dalla tavola finanziaria
che si trova in ultima pagina e vorrei sottolineare come lo
stanziamento come previsto nel bilancio di previsione 2011-2013
ammonti a circa 15.000.000: 5.180.000, 4.923.000, 4.826.000 e così
come si legge la riduzione dei fondi è dovuta alla contrazione
finanziaria da parte dello Stato, mentre la parte regionale -
questo è un plauso sia all'Assessore, sia alla Giunta -, pur in un
momento di crisi dove era necessario fare una riconsiderazione
della spesa, ha voluto mantenere inalterato l'impegno per i tre
anni, impegno importante in un settore importantissimo e
fondamentale come quello della casa. La casa, così come si desume
dalla nostra costituzione, presuppone un diritto all'abitazione
come precondizione essenziale per la realizzazione dei diritti
fondamentali dell'individuo, diritto all'abitazione da tenere
distinto dalla proprietà dell'abitazione e la nostra Regione su
questo concetto è ormai da anni che ha investito risorse
consistenti per l'acquisto e la costruzione della prima casa per i
residenti valdostani. Si tratta di scelte politiche abitative che
oggi ci portano a dire di essere la prima Regione con il più alto
tasso di abitanti che vivono in case di proprietà. I 237.442.000 di
finanziamento a tasso agevolato per il mutuo prima casa negli
ultimi 12 anni sono una cifra significativa e importantissima.
Vorrei ancora ricordare che con il regolamento 2009 si è aumentato
in misura significativa gli importi di finanziamento concedibili
per il mutuo.
Ritengo che, prima di analizzare il piano triennale, sia
doveroso soffermarci sugli interventi e le azioni che sono
riportate e che l'Assessorato ha svolto nel 2010 e lo faccio anche
perché sempre più spesso si tende a sottolineare con grande enfasi
gli errori, le lacune di programmazione, le scelte politiche che
non sanno guardare lontano, poi invece le scelte e gli interventi
che danno risposte tempestive alle esigenze dei cittadini e alla
sburocratizzazione delle procedure sono visti come scontati, come
normali, come se tutto fosse normale, dovuto. I risultati
presentati sull'attività svolta nel 2010 ci dicono che gli
obiettivi fissati nel piano triennale 2010-2012 con le risorse
destinate per il 2010 sono stati ampiamente raggiunti e vorrei
citarne alcuni: le richieste per l'edilizia convenzionata
riguardanti interventi di recupero che hanno previsto 26 alloggi
che verranno messi a disposizione del mercato e quindi potranno
essere locati; le forti azioni sull'emergenza abitativa con la
possibilità per i Comuni sprovvisti di alloggi ERP di ricorrere al
mercato privato, dando così risposte le più immediate; il sostegno
alle locazioni con il recupero dei tempi utili al rimborso degli
affitti degli anni 2008-2009 e programmato per la primavera il
pagamento del 2010. Il piano triennale 2011-2013 che delinea una
serie di obiettivi generali e stabilisce le azioni da attuarsi per
il raggiungimento degli obiettivi previsti è dal nostro gruppo
politico condiviso. Fortemente apprezzata è la volontà concreta di
favorire interventi che prevedono il recupero e la ristrutturazione
degli edifici esistenti, salvaguardando così il nostro territorio.
Vorremmo però esprimere all'Assessore anche un invito, in
particolare sui piani vendita del patrimonio ERP; è quanto mai
opportuno intervenire sulla legge regionale n. 40/1995 prima di
avviare nuovi piani di vendita, poiché le norme di ormai 15 anni
devono essere aggiornate per tener conto dell'attuale situazione e
degli obiettivi oggi perseguiti dalle politiche abitative.
Altro aspetto che vogliamo sottolineare riguarda il sostegno
alla locazione, in particolare al mercato della locazione privata,
che negli ultimi tempi ha visto salire i canoni di affitto.
Certamente questo è un aspetto di difficile controllo, ma noi
riteniamo e guardiamo con un certo interesse la nascita
dell'imposta, che dal 1° gennaio avrebbe dovuto sostituire per la
locazione l'aliquota IRPEF: sto parlando della cedolare secca,
prevista dallo schema del decreto legislativo sul federalismo
fiscale municipale, che certamente non ci tocca, ma il tutto -
parlo della cedolare secca - dovrà avere per essere vigente la
tassazione ad aliquota fissa, il parere delle Regioni nella
Conferenza con lo Stato e i pareri delle commissioni di Camera e
Senato e poi i decreti attuativi. Certamente tutto questo cade in
un momento politico molto complesso e ad alto rischio. Un prelievo
fiscale sui canoni fra il 20 e il 23 percento alleggerirebbe il
carico fiscale sulle case date in affitto, con previsti benefici
fiscali anche per l'inquilino; il tutto, così come nelle
dichiarazioni accompagnatorie del decreto da parte del Governo,
farebbe emergere le locazioni non registrate e incentiverebbe i
proprietari a mettere sul mercato quegli immobili che oggi sono
sfitti.
Président
- Est-ce q'il y a d'autres interventions? La
discussion générale est fermée.
La parole à l'Assesseur aux ouvrages publics, à la protection
des sols et au logement public, Marco Viérin.
Viérin M. (SA-UdC-VdA)
- Intervengo intanto per
ringraziare chi ha preso la parola e per dare alcune risposte a
temi presentati anche in commissione o anche in momenti di
dibattito nei corridoi, perché tutto è interessante fare, anche
ascoltare e dare attuazione a quelle cose che possono essere
condivise. Credo che, dagli interventi a cui abbiamo assistito e
dal dibattito in commissione, si può verificare bene che questo
piano è stato fatto cercando di dare ascolto a tutti quei
suggerimenti e quelle considerazioni provenienti anche dalle varie
forze politiche in quest'aula, guardo anche il Consigliere Cerise,
al quale va un merito, perché in commissione abbiamo discusso di
alcune cose e qualcosa è rimasto non solo a me, ma anche alla
Giunta, all'interno di quelle che possono essere state poi le
proposte che abbiamo portato avanti. Faccio riferimento al recupero
dei fabbricati esistenti come obiettivo importante.
Volevo rispondere al collega Rigo per fare una riflessione, che
rimanga anche questa agli atti; il collega Rigo ha fatto un'analisi
puntuale, condivisibile su tutti i punti, chiaramente sul primo
punto bisognerebbe ricordare che, se andiamo a verificare che
abbiamo circa 75-80 percento di case di proprietà in Valle d'Aosta,
se andiamo a vedere il sostegno alla locazione che interessa
mediamente più di 2.000 famiglie, arriviamo ad avere circa
(prendendo un numero medio di componenti di 4) 8-9.000 persone, se
poi andiamo a prendere le persone che sono inserite nelle case
popolari, sono più di 3.200, perché se andiamo a contare anche le
ultime case che sono state assegnate (78 alloggi) e le sommiamo a
2.980 previste nel piano, arriviamo a quella cifra. Arriviamo
quindi a circa 12-13.000 individui che sono sostenuti annualmente
dall'amministrazione pubblica. Se poi facciamo questa percentuale,
che è circa del 10-12 percento insieme al 75-80 percento, a noi
avanza un 10 percento, che dovranno essere quelle famiglie che
hanno un rapporto diretto con il proprietario dell'alloggio e
quindi con il mercato. Credo che questa situazione, come è stata
enunciata in alcuni incontri avuti quest'anno a livello nazionale,
ci faccia dire che siamo una realtà diversa o una pulce bianca
all'interno di un mondo chiamato Italia. Cosa che va detta
altrimenti sfalseremo anche le attività di questi ultimi dieci
anni, non solo la mia attività di questi due anni, ma un discorso
di sensibilità di tutte le amministrazioni succedutesi al settore
casa. Sulle affermazioni più puntuali invece il collega Rigo diceva
che si dovrebbe fare un discorso più puntuale su una banca dati,
cosa che condividiamo; posso rispondere al collega Rigo, come gli
avevo detto anche verbalmente, che il servizio dell'Assessorato ha
svolto nel 2010 - per dare certi dati che abbiamo trovato
quest'anno nel piano e che non c'erano l'anno passato - un lavoro
di gruppo per il censimento dei dati da inserire in una cartografia
del patrimonio edilizio interessato dalle politiche abitative
regionali. L'intento ora è quello di procedere ad un'integrazione
del sistema chiamiamolo cartografico territoriale, o come meglio
vogliamo, quindi senz'altro questo impegno ce lo possiamo prendere.
È chiaro che non ci si può dire qui sarà quel giorno o quel mese,
perché dal momento della raccolta dati all'inserimento nel sistema
bisogna fare un ragionamento puntuale e verificarlo anche nella
pratica.
Il sostegno alla locazione agli anziani è un argomento che anche
con il collega Rigo abbiamo già affrontato verbalmente in questi
mesi e anche qui si sta lavorando per cercare un rapporto più
diretto, come abbiamo fatto per le morosità. Ricordo che sulle
morosità siamo riusciti a inserire in questi due anni il concetto
che se il proprietario dell'alloggio - tanto per capirsi - sbatte
fuori di casa l'inquilino, noi possiamo e anzi facciamo in maniera
puntuale pagare la quota del contributo all'affitto al proprietario
di casa e risolviamo due problemi: meno morosità e una famiglia che
non ha più bisogno di cercare casa, perché rimane dov'era. Questa
cosa ha dato già dei buoni risultati, quindi vorremmo capire se già
a partire da quest'anno si potrà verificare se è fattibile un
rapporto per fare un ragionamento diretto con il proprietario delle
case con quello che è il discorso dell'amministrazione pubblica,
quindi pagare direttamente alle famiglie degli anziani, anziché
"fare il giro di boa", ossia pagare gli anziani, che poi gli
anziani pagano la locazione. Dico questo, perché bene ha detto il
collega Rigo che Aosta ha provato a verificare un rapporto diverso
come quello enunciato ma, da quello che ci risulta, ci sono alcuni
problemi di carattere burocratico, perché, se potesse stare in
piedi il sistema che ho descritto in due parole, eviteremmo anche
la burocrazia.
L'accesso alla casa per le giovani coppie: questo è un tema che
abbiamo analizzato nel piano precedente, quando abbiamo dato gli
obiettivi all'ARER, in quest'aula ne abbiamo già parlato più volte.
Questo tema lo abbiamo affrontato in merito all'assegnazione delle
case popolari, perché lo abbiamo inserito nella possibilità di ogni
ente locale, quindi libertà locale verso gli enti locali di fissare
all'interno del proprio bando dei punteggi ad hoc, quindi ogni
Comune oggi può fissare dei punti per le giovani coppie, piuttosto
che per l'anziano, quindi abbiamo dato libertà. Avevamo detto che
dopo un anno e mezzo di prova della modifica della legge avremmo
potuto, anziché mantenere i cinque punti a disposizione del Comune,
anche portarli a 8 o 9, dando ancora più libertà al Comune per far
fronte alle problematiche che ogni Comune trova a casa propria,
perché, rispetto ad ogni Comune, le situazioni possono essere
diverse se è situato nella bassa Valle, o alta Valle, o se è in una
valle laterale, o in Aosta, quindi lavoreremo in quel senso. Sugli
alloggi sfitti anche qui il fatto della cedolare secca al 20
percento - di cui oggi noi dobbiamo capire se sarà una realtà, o se
un lancio di proposta - se diventerà realtà, faremo una riflessione
senza alcun problema e vedremo cosa potremo fare per cercare di
migliorare la situazione soprattutto rivolta agli alloggi sfitti.
Non nego - il collega Rigo lo sa, perché c'è sempre stata onestà
intellettuale anche in questo fra noi - che la situazione
valdostana sugli alloggi sfitti ha una storia, il Comune di Aosta
aveva cercato di risolvere in una certa maniera e poi tutti i
percorsi fatti si sono rivelati quasi più burocratici e
ingarbugliati rispetto all'attuale situazione. Questo poi deve
essere inserito nel contesto della Valle d'Aosta, dove molti
alloggi non sono sfitti sul numero che appare come dato nel piano,
ma perché abbiamo parecchie persone che preferiscono locare il
proprio appartamento per fini turistici, o per stagionalità, o lo
tengono libero per i figli che dovranno sposarsi, abbiamo molte
casistiche, ma queste casistiche le potremmo anche avere più
precise quando avremo quella banca dati di cui diceva il collega
Rigo e da lì potremmo essere più "chirurgici" nell'affrontare la
situazione.
Ringrazio quindi il collega Rigo di aver dato atto della
proficua attività fatta da questa Giunta sul tema casa, soprattutto
in un contesto che tutti conosciamo di livello europeo e nazionale
e ringrazio anche tutti coloro che hanno lavorato a tale piano
perché, se si lavora con un credo, il risultato è migliore. Voglio
quindi porre di nuovo dinanzi a tutti un forte ringraziamento ai
dipendenti della Regione, all'ARER che ci ha dato un forte
contributo nella raccolta dati e alle strutture sia del Consiglio
regionale, sia della Giunta per un risultato che potrà servire
parecchio ai cittadini valdostani.
Président
- La parole au Conseiller Giuseppe Cerise.
Cerise G. (ALPE)
- Solo per dichiarare il nostro voto
favorevole a questo provvedimento che, rispetto a quello dell'anno
precedente, che pure avevamo sostenuto pur evidenziandone i limiti,
riteniamo abbia fatto qualche passo in avanti importante,
soprattutto in termini di chiarezza e semplificazione, un processo
che potrà continuare con maggior forza con l'attuazione del piano
operativo annuale. Riteniamo che il diritto all'abitazione assieme
al diritto al lavoro, alla salute rappresenti uno dei beni primari
che possono dare dignità alla persona, oltre a soddisfarne le
esigenze fondamentali. Reputiamo che il grado di civiltà di una
comunità si misuri principalmente con la sua capacità di assicurare
un livello di vita dignitoso a tutte le sue componenti sociali, con
una particolare attenzione a quelle fasce più deboli e vulnerabili.
Tutte le iniziative che vanno in questa direzione potranno contare
sul nostro sostegno, non unicamente nel votare il provvedimento, ma
nel coinvolgimento diretto in termini propositivi.
Un altro aspetto positivo di cui ci rallegriamo è l'inversione
di tendenza degli interventi che, secondo le domande presentate,
quelli di recupero sembrano prendere il sopravvento rispetto alle
costruzioni nuove. Questo è dovuto agli incentivi di diversa natura
introdotti in legge e credo che su tale aspetto dovremo lavorare
ancora, dati i risultati positivi ottenuti, andando a rivedere quei
meccanismi, perché sappiamo tutti che abbiamo un patrimonio
edilizio esistente a volte fatiscente e sicuramente è molto più
economico in tale contesto intervenire sulle nuove costruzioni,
però sappiamo anche che nella nostra realtà le aree libere sono
sempre più compresse; di conseguenza, dobbiamo guardare con
particolare attenzione a questo ragionamento.
A margine vorrei rivolgere un invito alla Giunta che avevo già
sollecitato in occasione della discussione di una di queste leggi
in materia, aspetto che è stato toccato anche dal collega Rigo. A
nostro avviso, sarebbe opportuno andare ad armonizzare meglio tutto
il sistema legislativo della casa, un riordino radicale con un
testo unico possibilmente, perché abbiamo tante leggi con rimandi
da una all'altra, se si arrivasse ad avere un testo unico... a
parte gli aspetti urbanistici, che hanno un loro percorso
indipendente, ma tutto quanto riguarda gli interventi sulla casa...
valutare questa possibilità è l'invito che facciamo alla Giunta.
Grazie.
Président
- Je soumets au vote l'acte dans le nouveau
texte approuvé par la III
e
Commission:
Conseillers présents et votants: 32
Pour: 32
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK