Consiglio Regionale della Valle d'Aosta - Oggetto del Consiglio n. 2825 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2825 del 11 ottobre 2023 - Resoconto
OGGETTO N. 2825/XVI - Interrogazione: "Strategie messe in
campo per risolvere le problematiche relative alla disponibilità di
pediatri nella regione".
Bertin (Presidente) -
Punto n. 24. Risponde l'assessore
Marzi.
Marzi (SA) -
In realtà, a dispetto del titolo
dell'iniziativa, le domande sono più pertinenti su un caso
specifico, per cui abbiamo cercato di andare a rispondere
direttamente alle domande, anche per non tediare con tutta una
serie di informazioni aggiuntive rispetto a temi già trattati.
L'Azienda USL conferma di aver ricevuto segnalazioni riferite in
particolare ad un pediatra convenzionato; l'Azienda USL si è
attivata inoltre per mettere in atto misure volte a risolvere le
criticità segnalate.
L'Assessorato non ha ricevuto segnalazioni formali, ha ricevuto
segnalazioni informali ed ha seguito da vicino le azioni poste in
essere dall'Azienda.
Il citato professionista svolge attività sia in studi privati
sia in sedi territoriali gestite dall'Azienda. A seguito delle
segnalazioni, il direttore di Distretto di appartenenza, in accordo
con il direttore di area territoriale, ha effettuato i dovuti
controlli nelle sedi di Morgex e di Pont Suaz. Dai controlli
effettuati, non è emersa alcuna criticità igienico-sanitaria in
quanto i due ambulatori vengono regolarmente puliti dalla ditta che
svolge il servizio per l'Azienda.
Non è stato invece possibile accedere all'ambulatorio privato in
uso al momento dei reclami per verificare le adeguate condizioni
igienico-sanitarie. I tentativi di verifiche effettuati sia da
parte della struttura complessa che dai NAS sono risultati
vani.
A seguito delle contestazioni, però, il medico ha aperto un
nuovo ambulatorio privato in sostituzione del precedente ed il
servizio di igiene pubblica ha verificato l'idoneità dello
stesso.
In relazione al comportamento del medico durante l'attività
professionale, ad oggi non vi sono elementi oggettivi per poter
intraprendere provvedimenti disciplinari. Resta inteso che
l'Azienda continua il monitoraggio sulla condotta del
professionista e negli ultimi mesi non sono pervenute altre
segnalazioni negative.
Presidente -
Per la replica, ha la parola il consigliere
Manfrin.
Manfrin (LEGA VDA) -
Grazie Presidente. In realtà,
Assessore, la domanda non era circoscritta solo al professionista
di cui lei ha parlato - peraltro la ringrazio per aver fornito
risposte, poi farò qualche considerazione - ma si riferiva anche
alla disponibilità di pediatri nella nostra regione e su questo,
Assessore, c'è una domanda specifica, cioè quali siano le strategie
messe in campo per risolvere il problema e garantire una migliore
accessibilità al summenzionato servizio pediatrico. Su questo,
Assessore, lei non ha risposto, non ho capito per quale motivo, ma
tant'è.
Con questa interrogazione abbiamo evidenziato una carenza, che è
quella di pediatri su cui appunto i genitori hanno sollevato
diverse proteste e si arriva al caso del professionista che lei ha
citato, perché l'unico professionista che risulta disponibile. È un
pediatra di cui avevo già avuto modo di discutere qui in Aula,
pediatra di origine straniera che purtroppo, da numerosissime
segnalazioni, opera in un ambiente sporco, senza strumenti, senza
bilancia, senza attenzione verso i suoi pazienti, con ancora la
carta del bambino precedente sporco di escrementi e
quant'altro.
Lei dice che addirittura neanche i NAS sono riusciti ad entrare
nel suo studio e che quindi, sostanzialmente, per organizzarsi
meglio, forse quello studio che aveva prima lo ha bruciato e se ne
è preso un altro, che è stato verificato e si dice che è
utilizzabile. Ce lo auguriamo, la qualità del professionista però
rimane quella, quindi purtroppo il problema è che ai genitori che
sono privi di pediatri non si fornisce la possibilità di poter
scegliere almeno qualcuno al di là di questo.
Il fatto che questo pediatra non abbia dei pazienti,
probabilmente dovrebbe indurci a pensare che forse non lavora al
meglio, che forse non dà un ottimo servizio. Siccome non abbiamo
detto nomi, possiamo dire quello che ci pare: io tendo a pensare
che sia così.
Bene che ci sia quest'attenzione, male che non si sia potuti
entrare nel suo vecchio studio, non so per quale motivo, ma credo
che ci siano delle motivazioni gravi.
Quello che le chiederei però Assessore - e vedo che si è
prenotato e probabilmente vorrà chiarire ulteriormente qualcosa - è
la questione della disponibilità dei pediatri, perché i genitori
hanno la necessità di avere un professionista che possa avere una
certa attenzione nei confronti dei loro figli e questi
professionisti non sono disponibili. Quanto risponde l'USL rispetto
alla disponibilità lo abbiamo messo in maniera chiara, ovvero a
fronte della richiesta l'USL risponde che non ci sono pediatri
disponibili, al di là del soggetto di cui sopra, quindi Assessore
noi crediamo che questa sia una priorità e le chiediamo di
intervenire nel merito.
Presidente -
L'assessore Marzi si è prenotato per una
precisazione. Un minuto.
Marzi (SA) -
Rispondo alla domanda: dal primo novembre
prenderà servizio un nuovo pediatra, ai genitori dei bambini sarà
quindi garantita maggiore scelta tra i pediatri disponibili
nell'ambito territoriale.
Ad oggi, sul territorio regionale, svolgono la propria attività
undici pediatri che complessivamente assistono 11.395 bambini.
Nel distretto 1 e 2 ad oggi vi sono 421 posti disponibili e nel
distretto 3 e 4 ve ne sono 667.
Per far fronte alla carenza di medici pediatri, abbiamo tra
l'altro approvato specifici accordi integrativi regionali di
incremento del massimale a 1.300 scelte e le misure per rendere più
semplici le modalità di attribuzione degli incarichi e
l'innalzamento, appunto, a 1.300 assistiti.
C'è anche da ricordare che, di fatto, siamo l'unica Regione che
prevede la possibilità di avere i pediatri di libera scelta dai 6
ai 14 anni e questa è una scelta che risulta assolutamente attenta
rispetto ad una serie di problematiche.
Entro la fine di questa settimana, contiamo di approvare un
nuovo accordo - e se non è la fine di questa settimana è la
prossima - che permetterà, di fatto, di risolvere anche alcune
questioni rispetto agli ambulatori sul reparto di pediatria, sempre
in collaborazione con i pediatri di libera scelta.
La situazione dei pediatri in Italia, e anche in Valle d'Aosta,
al di là del mondo dei pediatri di libera scelta, quindi dei
pediatri di famiglia, è assolutamente drammatica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK