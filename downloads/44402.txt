Consiglio Regionale della Valle d'Aosta - Oggetto del Consiglio n. 1414 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1414 del 24 marzo 2022 - Resoconto
OGGETTO N. 1414/XVI - Interpellanza: "Realizzazione del
sistema delle case di comunità a bassa intensità contenuto nella
bozza di Piano Regionale per la Salute e il Benessere Sociale
2022-2025".
Bertin (Presidente) -
Punto n. 39. Illustra
l'interpellante, il consigliere Aggravi.
Aggravi (LEGA VDA) -
Il 3 marzo scorso la II Commissione
ha avuto un incontro con la cabina di regia che sovraintende le
attività propedeutiche all'amministrazione dei progetti relativi al
Piano Nazionale di Ripresa e Resilienza.
Come già il collega Perron diceva questa mattina e lo faceva per
la parte legata all'energia, ci è stato fornito un elenco di tutta
una serie di progetti che saranno oggetto di finanziamento da parte
appunto del Piano. La differenza che cito, anche all'interno
dell'interpellanza, è la particolarità è il fatto che in alcuni
casi la Regione è soggetto attuatore, negli altri casi è soggetto
soltanto destinatario.
A seguito di quell'incontro vi è stata poi, il 7 marzo se non
erro, una Giunta in cui sono stati approvati gli indirizzi
regionali per gli investimenti a valere sulla parte Salute, in
particolare è stata adottata una delibera, la 241 del 7 marzo, in
cui sono state inserite tutta una serie di predisposizioni relative
all'amministrazione di queste progettualità.
Devo fare, e lo faccio subito in premessa, un piccolo appunto:
nella premessa fatta citavo - e prendo atto - il fatto che tra le
progettualità oggetto di finanziamento sono indicate quelle
relative alla realizzazione delle case della Comunità di Donnas,
Morgex, Châtillon e Aosta per rispettivi euro 3 milioni e mezzo
circa e complessivi 14 milioni.
Perché ho citato queste cifre? Perché all'interno del report che
ci è stato il 3 di marzo, vengono indicati tra i progetti di cui la
Regione è destinataria, il finanziamento delle quattro Case della
Comunità con un costo diciamo singolo per ogni Casa della Comunità
di 3 milioni e mezzo.
Leggendo poi successivamente, perché la delibera è stata resa
disponibile successivamente alla presentazione dell'interpellanza,
all'interno dei contenuti della delibera trovo, nella parte in cui
si indicano le cifre derivanti dal decreto di ripartizione delle
risorse alle Regioni e Provincie autonome per i progetti del Piano
Nazionale di Ripresa e Resilienza, che c'è un importo complessivo
destinato alla parte sanitaria di circa 15 milioni - e questo già
in parte si sapeva - ma in particolare, per quello che riguarda le
case della comunità e presa in carico della persona, l'importo
finanziato è di soli 3 milioni e mezzo circa, target regionale
obiettivo n. 2 "Case della Comunità".
Quindi spiego subito perché all'interno della premessa io ho
citato i tre milioni e mezzo e i complessivi 14 milioni, perché
sulla base del report del 3 marzo io avevo quei numeri.
Penso che su questo aspetto potremmo capire... immagino che la
delibera sia corretta rispetto al report e quindi delle due l'una:
o da una parte sono stati inseriti degli importi stimati che poi
non si sono resi tali, oppure abbiamo un problema in più, oppure
magari ho letto male io la delibera e quindi chiederei gentilmente
di capire dov'è l'arcano, se sono 3 milioni e mezzo o se sono 14
milioni.
Comunque, a fronte di questo, poi la natura non cambia perché
nelle domande poste - e dividerei anche qui il mondo in due.
Da un lato concentrandosi sulle case della comunità, nella bozza
della proposta riorganizzativa di assistenza residenziale e
territoriale del piano regionale per la salute e il benessere
sociale, riguardo alle case della comunità ad alta-media intensità,
quindi le quattro che ho citato precedentemente, capire: "quali
saranno le modalità di gestione dei progetti di realizzazione delle
Case della Comunità finanziate con i fondi PNRR, tenuto conto del
fatto che la Regione autonoma risulterebbe soggetto destinatario
delle somme" e quindi capire e declinare la previsione della
delibera.
"Se a fronte di queste cifre citate in premessa - di cui però mi
rimane questo arcano - sarà necessario prevedere anche fonti di
provenienza regionale per la realizzazione e messa in funzione di
tali strutture", perché, - non è la prima volta che lo diciamo, e
lo avevamo già detto sull'Ospedale di comunità - a fronte di tutta
una serie di risorse messe a disposizione per realizzare le
strutture, vorremmo anche capire quali sono le valutazioni fatte
per la messa in funzione, ovvero la gestione di queste
strutture.
Dall'altro lato, la seconda parte delle domande ovviamente si
concentra invece sulle altre case della comunità, ovvero quelle a
bassa intensità di cui oggi non sappiamo molto e di cui sicuramente
si potrà approfondire nell'ambito delle audizioni - quando ci
saranno - nella Commissione del piano regionale della salute e
benessere sociale, però, facendo appunto il paio con le altre,
capire in quali Comuni e con quale investimento verranno realizzate
le altre Case della Comunità a bassa intensità così come oggi
indicate nella bozza del piano, ma soprattutto, in questo caso,
"con quali canali di finanziamento, tempistiche e modalità
realizzative il Governo regionale intende dar corso alla
realizzazione del sistema delle Case della Comunità a bassa
intensità", come ho appena citato.
È ovvio che a questo punto l'arcano sulle risorse - quindi 3
milioni e mezzo per due case della comunità invece di 14 milioni
per quattro Case della Comunità - è fondamentale per capire appunto
di quanti soldi stiamo parlando.
Presidente -
Risponde l'assessore Barmasse.
Barmasse (UV) -
Così come ha già in parte detto lei, le
somme riconosciute dal Decreto del 20 gennaio 2021, pubblicato in
Gazzetta Ufficiale n. 57 in data 9 marzo 2022, relativamente alle
Case di Comunità, ammontano a complessivi euro 3.493.579,03.
In questo senso, quindi, l'importo riportato nelle premesse
dell'interpellanza, i complessivi euro 14 milioni, come ha
specificato lei, poi di fatto di per sé stesso deve essere
rettificato alla luce di un errore di trasmissione di questo
importo.
Quindi l'importo complessivo è 3.493.579 per tutte le case di
comunità.
Venendo, invece, alle risposte puntuali, la prima: "Quali
saranno le modalità di gestione dei progetti di realizzazione delle
Case della Comunità finanziati con fondi PNRR": i fondi
riconosciuti dal Piano Nazionale di Ripresa e Resilienza, di cui al
decreto 20 gennaio 2022 pubblicato in Gazzetta 57 in data 9 marzo
2022, verranno trasferiti a favore dell'Azienda USL della Valle
d'Aosta, la quale si configura come responsabile unico del
procedimento, cioè RUP, e soggetto attuatore esterno.
La Regione, invece, è il soggetto responsabile dell'attuazione
finale dell'investimento che manterrà una posizione di direzione e
controllo sull'investimento.
La seconda domanda: "Se a fronte delle cifre citate sarà
necessario prevedere anche fondi di provenienza regionale per la
realizzazione e messa in funzione di tali strutture": i fondi
riconosciuti dal PNRR per un totale complessivo di 3.493.579 euro
risultano sufficienti per la realizzazione e la messa in funzione
delle quattro Case della Comunità previste nei Comuni di Aosta,
Morgex, Châtillon e Donnas e non sono previsti co-finanziamenti
regionali.
La terza domanda, "In quali Comuni e con quale investimento
verranno realizzate le altre Case della Comunità a bassa intensità,
così come oggi indicate nella bozza del Piano regionale per la
salute e benessere sociale": il documento, che è in fase di
definizione, del Piano della salute del benessere sociale 2022/2025
indica quali Comuni e dove saranno realizzate le Case della
Comunità a bassa intensità. I Comuni sono Courmayeur, Saint-Pierre,
Gignod (Variney) e Charvensod con riferimento al neo distretto 1 -
oggi sarebbero il distretto 1 e 2 - che diventerà un unico
distretto; Nus, Valtournenche, Verrès, Brusson e Gaby con
riferimento al neo distretto 2, oggi distretto 3 e 4.
Quanto agli investimenti necessari per la realizzazione di tali
strutture, preciso che gli stessi saranno noti quando con
l'approvazione del cosiddetto DM71, che dovrebbe essere approvato
entro il mese di giugno, verranno definiti in modo puntuale gli
standard dei servizi - che in questo momento non sono ancora noti -
che dovranno essere ricompresi all'interno di ogni singola Casa
della Comunità.
La quarta domanda è: "Con quali canali di finanziamento,
tempistiche e modalità realizzative il Governo regionale intende
dar corso alla realizzazione del sistema delle Case della Comunità
a bassa intensità, così come rappresentato dal già citato Piano per
la salute".
I canali di finanziamento, le tempistiche e le modalità
realizzative verranno delineati in sede di definizione del piano
regionale, secondo i meccanismi previsti dal piano stesso: quando
verranno pertanto definiti i servizi che dovranno essere ricompresi
all'interno di ogni singola casa della comunità, verranno inseriti
nel DEFR gli interventi necessari che troveranno finanziamento nel
bilancio regionale e attuazione con le relative DGR annuali.
Presidente -
Per replica, il consigliere Aggravi.
Aggravi (LEGA VDA) -
Cerco di fare ordine. Intanto, più
che all'Assessore, direi alla cabina di regia, vorrei chiedere a
questo punto ufficialmente, Presidente, una verifica del report che
ci è stato dato in II Commissione, perché ci sono delle cifre che
non sono corrette e, se non sono corrette su questa parte, chissà
se sono corrette sulle altre voci.
Dovevano esserci 14 milioni, sono 3 milioni e mezzo, primo.
Secondo: sulla delibera 241, e anche qua chiedo una verifica
alla cabina di regia, ma anche alla Giunta: si dice appunto che le
Case della Comunità verranno finanziate con 3 milioni e mezzo.
Se ho capito bene, nel brusio del Consiglio, questi soldi sono
considerati dall'Assessorato sufficienti per realizzare le quattro
Case della Comunità; qui l'obiettivo è di due Case della
Comunità.
Dall'altro lato mi rimane per sempre, e io penso che a questo
punto ci rivedremo in Commissione e lo scriverò in altro modo,
perché probabilmente non ci sono ancora le valutazioni, però, se a
questo punto ho un dubbio ulteriore su come realizziamo tutto
questo, chissà come sosterremo tutto questo, perché se le
valutazioni di sostenibilità le facciamo dopo aver definito il
piano e poi aver definito il DEFR e poi aver definito le relative
delibere attuative, io mi auguro che a monte le valutazioni in
bilancio siano state puntuali, perché altrimenti mi sembra che
stiamo portando avanti il pallone però il campo è quasi verso la
fine.
Quindi, volendo cercare di fare ordine, chiederei ufficialmente
di capire se il rapporto di monitoraggio per la cabina di regia
regionale del PNRR, presentato in II Commissione, dopo un gran
pistolotto sul PNRR di cui ormai non abbiamo più la necessità, sono
cifre vere oppure sono cifre in itinere, perché 14 milioni sono un
po' diversi da 3 milioni e mezzo, e visto che già il grosso del
PNRR va sul treno, speriamo di prendere il buon treno anche sulla
parte di sanità e di non aspettare il termine
dell'elettrificazione.
Dall'altro lato, invece, sul Piano rimando qualsiasi
considerazione e approfondimento e a questo punto sollecito chi di
dovere affinché si facciano queste benedette audizioni in V
Commissione sul Piano regionale della salute e del benessere
sociale, perché a questo punto - non è la prima interpellanza che
faccio - non sappiamo se bastano i soldi, non sappiamo le
valutazioni fatte se prima non abbiamo il piano, il DEFR e poi non
abbiamo le delibere attuative.
Scusate se sono noioso, però io penso che, se si fa un piano,
bisognerebbe avere le idee chiare. Poi se non si vuole presentare
le idee in Consiglio benissimo, ma lo si faccia in Commissione e ci
si faccia capire da un lato se stiamo governando il PNRR e se
stiamo governando il resto perché, altrimenti, diciamo di farne
quattro, però qua c'è scritto due, diciamo di avere i soldi per
quattro però ce li abbiamo per due... Signori, fate voi.
Presidente -
Assessore Barmasse, per una
precisazione.
Barmasse (UV) -
Solo per una precisazione. Le Case della
Comunità ad alta e media intensità sono quattro, il finanziamento
di euro 3.493.000 è per queste quattro Case della Comunità.
Per quanto riguarda il passaggio in V Commissione, così come è
previsto per il Piano da una delibera regionale, ci sarà
l'approvazione del piano in Giunta, dopodiché approderà nelle
Commissioni, questo è l'iter già definito e normale.
Quindi, non è che non verrà portato in Commissione, però l'iter
prevede che ci sia prima l'approvazione della delibera in Giunta e
poi che venga portato in Commissione.
Presidente -
Consigliere Aggravi brevemente.
Aggravi (LEGA VDA) -
Solo per fare una specifica e
segnalarla all'Assessore, poi faccia lei di conseguenza, però nella
delibera di Giunta 241 del 7 marzo, i 3 milioni e 500 sono relativi
a un obiettivo di due Case della Comunità, se sono a quattro allora
penso che sia necessario rettificare la delibera. Lo dico solo
perché questo è il documento ufficiale.
Sulla parte del piano ovviamente non mi riferivo solo a lei ma a
tutti, cioè chiederei a tal riguardo - così almeno una volta per
tutte facciamo anche chiarezza, magari lo chiedo anche al
Presidente del Consiglio - quale sia l'iter, perché noi abbiamo
avuto una presentazione, chiamiamola informale, e abbiamo la bozza
che ogni gruppo penso stia esaminando, però a questo punto non
possiamo fare delle audizioni, mi chiedo se non abbiamo
l'ufficialità.
Io penso che ancorché informalmente, se è stato presentato, la
Commissione può fare delle audizioni valutative.
Qui vedo anche il Presidente vicario, ma lo chiedo anche al
Presidente del Consiglio.
Poi, comunque, su questo chiederei al Presidente - visto che era
il più alto in grado nella cabina di regia - di verificare anche il
documento che è stato dato in II Commissione.
Presidente -
Consigliere Restano, per mozione
d'ordine.
Restano (GM) -
Più che per mozione d'ordine, intervengo
come Vicepresidente della V Commissione, dando fin da subito la mia
disponibilità a procedere in tal senso.
Non nascondo un po' d'imbarazzo, perché stiamo ripetendo ciò che
è già avvenuto con il piano strategico per la ferrovia, vale a dire
anticipiamo un passaggio amministrativo a quello che è un lavoro
politico: prima ci andava il Piano regionale dei trasporti e poi il
piano strategico sulla ferrovia; oggi dovremmo affrontare il Piano
socio-sanitario e poi le scelte conseguenti.
Questo mi pone un po' in imbarazzo, perché sapere che investiamo
in un senso prima ancora di avere la strategia... probabilmente
l'Assessore, la Giunta e i vertici sanitari hanno le idee chiare,
io ne sono sicuramente convinto... la mia disponibilità va nel
senso che gradiremmo anche noi confrontarci su questo, soprattutto
pensando agli impegni di spesa corrente futuri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK