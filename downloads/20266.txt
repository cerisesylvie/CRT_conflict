Consiglio Regionale della Valle d'Aosta - Oggetto del Consiglio n. 253 del 20 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 253 del 20 novembre 2003 - Resoconto
OGGETTO N. 253/XII - Impegno per la predisposizione di una
normativa regionale riguardo alle procedure di qualificazione in
materia di appalti pubblici. (Reiezione di mozione)
Mozione
Premesso che:
- la legge regionale 40/2001, è stata emanata a seguito della
sentenza della Corte Costituzionale 207 del 26/06/01 che dichiarava
l'illegittimità dell'Albo regionale di preselezione istituito
dall'articolo 23 della legge regionale 12/96;
- la normativa regionale istituisce un sistema - con scadenza
alla riattivazione dell'Albo regionale di preselezione e comunque
al 31/12/03 - che consente la qualificazione in sede di gara alle
imprese per gli appalti di interesse regionale con importi a base
d'asta non superiori a 1.032.913,00 euro;
Rilevato che:
- la Corte Costituzionale, accogliendo i ricorsi presentati
dalla regione Valle d'Aosta e dalle province autonome di Trento e
Bolzano, ha dichiarato con la sentenza 302 del settembre u.s. che
il DPR 34/2000 non può essere imposto alle regioni;
- in conseguenza della pronuncia della Corte Costituzionale
l'oneroso e complesso meccanismo di certificazione SOA non è
vincolante per le regioni, le quali nel rispetto del principio di
cui all'articolo 8 della L. 109/94 possono legiferare
autonomamente;
Evidenziato che:
- nonostante la Regione Valle d'Aosta disponga di potestà
legislativa primaria in materia di lavori pubblici, l'assenza di
provvedimenti normativi riguardo alle procedure di qualificazione
in materia di appalti pubblici e la cessazione di efficacia al
31/12/03 della legge regionale 40/01 comporterà dal 1/01/04
l'obbligatorietà della certificazione SOA per la partecipazione
agli appalti regionali di valore superiore ai 150.000 euro;
- negli ultimi quattro anni il rapporto tra imprese locali e
imprese con sede legale fuori Valle iscritte a Cassa Edile - ente
bilaterale necessario per partecipare ad appalti pubblici - è
passato dal 80% al 50%;
Ritenuto che:
- nel rispetto dei principi della libera concorrenza è
necessario tutelare le aziende locali, in considerazione sia della
difesa dei posti di lavoro sia in ragione del particolare regime
fiscale a riparto di cui fruisce la Regione Valle d'Aosta;
- nelle more dei tempi necessari a definire una normativa ad
hoc è necessario prorogare i termini della L.R. 40/01;
Il Consiglio regionale
Impegna
La Giunta a predisporre un normativa regionale in materia di
qualificazione che si basi sui seguenti principi:
- semplificazione degli incombenti amministrativi e
certificativi in capo alle imprese;
- contenimento degli oneri di certificazione;
- coinvolgimento delle associazioni di categoria e degli enti
di settore;
- riconoscimento, ai fini della partecipazione agli appalti
pubblici regionali, dei sistemi di qualificazione adottati da altre
istituzioni in applicazione dei principi contenuti nell'articolo 8
della L. 109/94.
Dà mandato
alla Giunta regionale di inserire nella legge finanziaria
2004 di accompagnamento al bilancio regionale la proroga di sei
mesi dell'efficacia della legge 40/01.
F.to: Frassy - Tibaldi - Lattanzi
Président - La parole au Conseiller Frassy.
Frassy (CdL) - L'argomento affrontato in questa mozione non è
propriamente nuovo, in quanto si fonda su una legislazione
regionale consolidata e, aggiungerei, provata dalle pronunce della
Corte costituzionale. Non è un argomento nuovo anche perché il
nostro gruppo, all'inizio di ottobre, ha presentato su questo tema
un'interpellanza per domandare quali fossero le intenzioni della
maggioranza sulla materia. Penso sia comunque il caso di
riepilogare brevemente una materia complessa che, nella sua
complessità, dovrebbe essere conosciuta, perché è già stata
portata, anche in questa legislatura, in tempi recentissimi,
all'attenzione di questa aula.
I colleghi sanno che la Regione Valle d'Aosta ha competenza
primaria - competenza riconosciutale all'articolo 2 dello Statuto -
in materia di opere pubbliche e sanno anche che su tale materia lo
Stato, ormai da parecchio tempo, ha messo mano a una normativa
importante, che ha ridisegnato le procedure di appalto e di
qualificazione in merito a gare pubbliche. La legge regionale n.
12/96 aveva a suo modo cercato di definire le procedure da seguire
nell'assegnazione delle opere pubbliche di interesse regionale.
Penso che i colleghi ricorderanno come l'albo di preselezione,
previsto dall'articolo 23 di tale legge, sia stato poi cassato con
una sentenza del giugno 2001 della Corte costituzionale, in cui si
evidenziava che il limite di questo albo di preselezione era la
pretesa che le imprese intenzionate a partecipare agli appalti
regionali avessero una stabile organizzazione in questa Regione:
era un'imposizione che, secondo la Corte costituzionale, andava a
contrastare con i principi di libera concorrenza e di libero
transito delle merci e delle persone. Il Consiglio regionale,
successivamente a questa sentenza, nel 2001, varò la legge
regionale n. 40 che, prendendo atto della sentenza della Corte
costituzionale, aveva inventato un meccanismo che consentiva alle
imprese interessate a partecipare agli appalti pubblici banditi
dalla Regione Valle d'Aosta di by-passare il meccanismo della
certificazione SOA. Il meccanismo della certificazione SOA è
previsto da una norma dello Stato, che è sostanzialmente cogente e
che comporta una serie di oneri amministrativi ed economici in capo
alle imprese. È una certificazione con validità triennale, nel
senso che, alla scadenza della sua validità, devono essere
riformulate le istruttorie necessarie per ottenere una nuova
certificazione e dà "disco verde" alle imprese che vogliono
partecipare alle gare degli appalti pubblici. Fino al 31 dicembre
2003 è in vigore il dettato della legge n. 40/2001, la quale
consente per gli appalti pubblici fino a 1.032.000 euro di
by-passare il meccanismo di certificazione SOA e di qualificarsi
direttamente in sede di gara, producendo una serie di documenti,
che sono gli stessi che devono essere allegati per la
certificazione SOA. Gli oneri in questo caso, ovviamente, sono
assenti, perlomeno in capo alle imprese.
Quando abbiamo sollevato questo argomento all'inizio di ottobre,
abbiamo posto la domanda alla Giunta per capire che ne sarebbe
stato della legge n. 40. Qui devo fare un passo indietro nel tempo
e tornare al dibattito che aveva accompagnato le discussioni e le
votazioni sulla legge n. 40 e non posso non citare le perplessità
che i miei colleghi ed io all'epoca avevamo espresso su questa
"legge a tempo", che finiva i suoi effetti alla fine del 2003,
sapendo che la legislatura scorsa sarebbe finita a giugno. Avevamo
evidenziato come, su un argomento delicato ed importante per i
riflessi economici ed organizzativi dell'Amministrazione regionale,
sarebbe stato importante che la definizione avvenisse in corso di
legislatura da parte di chi aveva pensato a questa "prorogatio"
contenuta nella legge n. 40 e avevamo espresso il dubbio che si
volesse demandare alla legislatura successiva la risoluzione del
problema. Devo dire che così è stato. L'allora Assessore alle opere
pubbliche, Vallet, nel replicare a queste nostre preoccupazioni, a
nostre affermazioni del tipo: "scaricate il problema perché non lo
volete più affrontare, volete rinunciare a legiferare su una
materia di competenza", rispondeva:
"Non sarà questione di 31
maggio - 31 dicembre, ma l'albo regionale che verrà ricostituito
avrà valenza anche oltre il 31 dicembre 2003"
. Precisava poi:
"Queste sono le motivazioni per cui riteniamo di non dover
accogliere l'emendamento presentato"
, appunto l'emendamento che
faceva anticipare la scadenza di questa "legislazione ponte" al 31
maggio.
Nel frattempo la Corte costituzionale, con la sentenza n. 302 di
fine settembre, ha accolto le rivendicazioni della Regione Valle
d'Aosta e delle Province autonome di Trento e Bolzano in materia,
perché il DPR n. 34, che statuisce il meccanismo SOA, era stato
contestato dalla nostra Regione e dalle due Province autonome in
quanto invasivo delle competenze statutariamente riconosciute come
competenze primarie. Oggi ci troviamo di conseguenza a dover
decidere se sia il caso di riappropriarci di queste competenze
legislative e di intervenire sulla materia o se continuare ad
applicare il meccanismo SOA. Ora, non è che la nostra forza
politica si sia improvvisamente ammalata di "localismo", ma
riteniamo - come abbiamo già detto - che le competenze si debbano
difendere, non si debbano dismettere e soprattutto debbano essere
fatte valere. Se vi erano delle buone ragioni - probabilmente più
di principio e forse ideologiche - per ricorrere alla Corte
costituzionale contro un DPR che andava ad invadere la sfera delle
nostre competenze, riteniamo che, alla luce del risultato della
sentenza della Corte costituzionale, che ci ha dato ragione, e di
una certa situazione economica sulla quale mi soffermerò fra breve,
sia il caso di riappropriarci di questa materia.
Abbiamo potuto constatare, dopo la presentazione della nostra
iniziativa ai primi di ottobre in Consiglio, come l'argomento non
fosse solo un argomento per addetti ai lavori di questioni
legislative, ma fosse un tema sul quale vi fosse l'interesse e le
aspettative delle categorie produttive di settore.
Penso che abbiate avuto modo anche voi, colleghi, di leggere gli
ampi articoli che, da "Il Sole 24Ore" alla stampa locale, hanno
dato una fotografia di evidente crisi del comparto edile
valdostano. La percentuale delle imprese valdostane che si
aggiudicano gli appalti pubblici, rispetto alla totalità delle
imprese, è scesa al 50%; 4 anni fa tale percentuale era dell'80%.
Questo vuol dire che la concorrenza delle imprese con sede fuori
dei confini regionali è diventata più pesante ed insidiosa, ma
soprattutto vuol dire anche che le imprese valdostane stanno
perdendo quote di mercato e che vi è una tendenza a ridurre quel
numero di imprese che facevano mercato in Valle d'Aosta. Questo
dato, purtroppo, non è compensato da un dato analogo, ma inverso di
imprese valdostane che riescono ad ottenere lavori fuori dei
confini regionali.
Siamo consapevoli che non possiamo fare dei discorsi di tipo
protezionistico e di conseguenza che vi devono essere delle misure
che contrastino quei principi già cassati dalla Corte
costituzionale (articolo 23 della legge regionale n. 12/96). Siamo
però anche consapevoli, perché la Corte costituzionale nell'ultima
sentenza lo dice, che il meccanismo SOA è un principio contenuto
all'articolo 8 della "legge Merloni" e che su questo principio si
devono adattare le legislazioni nazionali e le legislazioni
regionali, ove vi è competenza in materia. Questo vuol dire che,
come a livello europeo vi sono tanti sistemi di certificazione,
così potrebbe accadere anche a livello valdostano. Qualcuno mi
domanderà: ma qual è la "ratio" se sostituiamo la certificazione
SOA con una certificazione regionale? La "ratio" è nel semplificare
le procedure e soprattutto nel renderle meno onerose.
Abbiamo avuto modo di evidenziare, durante la discussione di
altre iniziative concernenti appalti di lavori pubblici o di
interesse pubblico come quelli del comparto elettrico, che, oggi
come oggi, per partecipare all'insieme delle gare dei lavori
pubblici regionali, le gare dei lavori del comparto elettrico - che
prevedono fra l'altro dal luglio 2004 la certificazione ISO 9001 -,
le imprese valdostane devono sostenere ogni triennio degli oneri
che si aggirano intorno ai 20.000 euro. Saranno tanti, saranno
pochi, sono comunque cifre significative in un settore in crisi, un
settore che si fonda su piccole imprese artigiane, imprese che
hanno normalmente una vita a misura dei confini regionali: nascono,
operano e muoiono in questa Regione, non sono le grosse imprese che
partecipano agli appalti banditi dalla Regione Lombardia o
piuttosto dall'ANAS o da altri enti pubblici. Riteniamo pertanto
che sia politicamente doveroso che questa Assemblea con potere
legislativo si ponga il problema se sia il caso o meno di
intervenire, nel rispetto dei principi di concorrenza di cui
parlavo prima, a tutelare le imprese valdostane, che stanno in
maniera preoccupante perdendo quote di mercato. Il dato ancora più
preoccupante è che non perdono solo quote di mercato, ma che, pur
perdendo quote di mercato, in realtà sono le imprese che fanno
l'esecuzione dei lavori pubblici, perché un altro dato che è stato
ampiamente divulgato e commentato in questi tempi ci dice che,
nonostante il rapporto ormai sia al 50% fra imprese valdostane e
imprese di fuori Valle, gli stipendi pagati dalle imprese
valdostane sono di gran lunga superiori rispetto agli stipendi
pagati dalle imprese con sede fuori Valle. Questo vuol dire che il
meccanismo dei subappalti leciti, ma anche dei subappalti illeciti,
ossia non autorizzati e di cui l'Amministrazione regionale non
viene neppure a conoscenza, portano paradossalmente a far lavorare
in questa Regione in una situazione di condizioni capestro le
imprese valdostane, che hanno invece la difficoltà ad aggiudicarsi
come appaltatori principali i lavori pubblici oggetto di gara a
livello regionale.
Riteniamo di conseguenza che non si possa ignorare questa
situazione, non si tratta solo di rivendicare delle competenze -
dunque non solo una questione ideologica o di principio, a seconda
di come ciascuno di noi la vuole definire -, è una questione che
incide sull'economia valdostana, su un comparto che oserei dire
essere il terzo comparto più significativo in quanto, dopo il
comparto pubblico - quello che ha il maggior numero di addetti e
che produce la maggiore distribuzione di reddito - e dopo quello
del turismo, il comparto dell'edilizia è sicuramente in ordine di
importanza il terzo comparto economico a livello regionale. Da qui
la mozione, che individua dei principi e chiede un fatto
concreto… ovvero domanda di essere
consapevoli che, se si fa nulla a fine anno, la legge n. 40 perde
di efficacia. È vero che qualcuno potrà dire che potremo sempre
recuperare gli effetti di tale legge in una legge diversa, ma
sarebbe un pessimo segnale. Chiediamo di conseguenza una proroga
dei termini della legge n. 40 e, nella consapevolezza che non vi
siano i tempi materiali per mettere in piedi una legge complessa,
ma neanche i tempi materiali per mettere in piedi una leggina di
proroga dei termini, pensiamo che la legge finanziaria regionale -
che sarà in discussione nelle prossime settimane - possa essere lo
strumento legislativo utile per inserire una proroga di 6 mesi
della legge n. 40/2001 e consentire alle forze politiche presenti
in questa Assemblea di confrontarsi su quella che può essere una
nuova ed organica legislazione che, andando a metter mano alla
legge n. 12/96, possa anche affrontare il problema della legge n.
40, che noi proroghiamo.
In questa mozione individuiamo comunque dei principi, che
riteniamo, più che politici, di politica di buon senso: riguardano
la semplificazione delle procedure complesse - da me ricordate
prima - in materia di certificazione SOA, con il conseguente scopo
di contenere gli oneri della certificazione. Reputiamo che sia
comunque importante in questo contesto coinvolgere le associazioni
di categoria e gli enti di settore non solo per la fase preliminare
di studio della nuova legislazione, ma anche nella fase di gestione
di quello che potrebbe essere un meccanismo nuovo di certificazione
a livello regionale. Questa è una suggestione che dovrebbe essere
poi oggetto di confronto e di approfondimento.
Questi sono in sintesi i motivi che ci portano oggi a presentare
questa mozione, ci auguriamo possano essere condivisi da questo
Consiglio sul presupposto che sono motivi che, più che avere un
"vestito" politico, hanno soprattutto un "vestito" economico, del
quale noi dobbiamo farci carico per dare una risposta ad un settore
che - non a nostro dire, ma per quanto emerso dalle dichiarazioni
riportate sulla stampa di queste settimane - è effettivamente in
grande crisi.
Président - Je déclare ouvert le débat. Est-ce qu'il y a des
collègues qui souhaitent intervenir? Je ferme la discussion
générale.
La parole à l'Assesseur au territoire, à l'environnement et aux
ouvrages publics, Cerise.
Cerise (UV) - La situazione attuale determinata dalla sentenza
della Corte costituzionale n. 302 non è così chiara, Consigliere
Frassy, nel senso che dall'Amministrazione dello Stato non è ancora
trapelato alcun intendimento relativamente al da farsi in merito
alla qualificazione.
Per quanto riguarda le regioni, comprese quelle a statuto
speciale, peraltro, è in atto una specie di pausa di riflessione. È
una situazione che è stata evidenziata dai responsabili
dell'Istituto per la trasparenza, l'aggiornamento e la
certificazione degli appalti, che sono stati contattati nei giorni
scorsi. Sempre lo stesso istituto ha previsto di svolgere un
incontro, data la delicatezza della materia, con tutti i
responsabili dei lavori pubblici delle regioni, alla fine del mese
di novembre o ai primi di dicembre, per individuare una strategia
comune di confronto con lo Stato. Voglio ricordare come su questa
materia sia imminente l'emanazione di una direttiva europea che
disciplinerà in un unico provvedimento le gare di appalto di
lavori, forniture e servizi; di questa direttiva è previsto il
recepimento diretto da parte dalle regioni.
A livello nazionale l'ANCE, in una circolare emanata il 30
ottobre 2003, ha svolto un'articolata disamina delle sentenze della
Corte costituzionale n. 302 e n. 303, esprimendo perplessità sulla
competenza regionale in materia di qualificazione, affermando in
conclusione che:
" la qualificazione sembrerebbe poter rientrare
nella materia della concorrenza per la quale lo Stato mantiene una
potestà legislativa esclusiva; senz'altro la sentenza della Corte
n. 303 pare avallare concretamente la lettura proposta".
Come si può vedere, il tema è molto ingarbugliato. È vero che,
per quanto ci riguarda, da più parti sono state avanzate delle
richieste di modificazione della legge regionale n. 12, una
revisione complessiva che prende in considerazione diversi aspetti.
Voglio ricordare come questa sollecitazione sia stata accolta dalla
Regione, che ha inserito nel programma di legislatura la revisione
della legge; peraltro, questo processo di revisione è già avviato
informalmente. In questa revisione occorre, nella specifica materia
della qualificazione, gettare le basi per istituire un sistema di
qualificazione delle imprese che garantisca tutti i soggetti, sia
le stazioni appaltanti che le ditte appaltatrici, anche sulla
scorta dell'esperienza acquisita con l'albo regionale di
preselezione.
In data 14 novembre 2003 si è tenuta una seduta del Patto per lo
sviluppo avente per tema l'analisi delle problematiche del settore
edile. In quella sede, alla presenza di tutti gli operatori del
settore, si è convenuto di riportare queste problematiche in sede
di consulta, eventualmente allargando quest'ultima a dei soggetti
che possano dare dei contributi per altre questioni, più
propriamente la tutela dei lavoratori, aspetti sindacali, la
sicurezza e via discorrendo. Faccio presente che il tema della
qualificazione, allo stato attuale, non rientra tra quelli
prioritari, come affermato dagli operatori presenti in quella sede,
tanto che non è stato neppure oggetto di discussione, se non
addirittura in senso opposto a quanto sollecitato dai proponenti
della mozione, sono cioè state espresse delle perplessità
sull'opportunità di rivedere la SOA, in quanto il rischio è quello
di aprire ad una situazione di incertezza, di precarietà, peraltro
danneggiando le imprese serie. Nel documento prodotto in tale
riunione dalle organizzazioni imprenditoriali sono invece contenute
delle richieste - e qui bisogna essere più chiari per non fare
confusione - di revisione delle modalità e dei criteri di
affidamento dei lavori negli appalti pubblici, che è argomento ben
diverso da quello della qualificazione. Anche questa richiesta,
evidentemente, va nella direzione di una tutela delle imprese
locali a fronte di una crescente invasione del mercato valdostano
da parte di imprese esterne, però gli ambiti entro i quali è
possibile muoversi appaiono ristretti - come peraltro ha detto
anche lei, Consigliere Frassy -, dovendosi salvaguardare i principi
comunitari della libera concorrenza. Noi riteniamo comunque che il
tema della qualificazione sia da inserire nella fase di confronto
con tutti i soggetti interessati, in particolare con sindacati ed
imprenditori, per il tramite delle organizzazioni che li
rappresentano e che fanno parte della consulta, la cui
ricostituzione è in itinere. Dopo il confronto tra le parti
interessate sarà necessario, anche se l'operazione è contestuale,
valutare come si collocano le proposte all'interno del nuovo
scenario relativo alla potestà legislativa della nostra Regione,
alla luce delle sentenze della Corte costituzionale n. 302 e n.
303. In questo senso abbiamo avanzato una richiesta di parere -
l'abbiamo avanzata anche al legale che ha difeso la nostra causa
avanti la Corte costituzionale - per comprendere quali sono gli
ambiti entro i quali potrà spaziare la Regione nel legiferare in
materia di qualificazione.
Per quanto riguarda la proposta di prorogare l'efficacia della
legge n. 40/2001, rileviamo che una proposta del genere non produca
dei benefici apprezzabili, peraltro questa legge ha esaurito la sua
"funzione ponte" nel passaggio dall'albo di qualificazione
regionale alla qualificazione SOA. Peraltro, lo voglio ribadire,
potrebbe favorire la partecipazione alle gare di appalto di ditte
esterne non certificate SOA e questo sarebbe un passo indietro
molto pericoloso, perché il sistema complessivo degli appalti
pubblici ha da beneficiare - questa è fra l'altro una
sollecitazione che arriva da più parti - dal confronto con imprese
che sono sempre più qualificate. Ricordo ancora che chi possiede la
certificazione SOA, al di là di sistemi di qualificazione
regionale, ha il diritto di partecipare agli appalti; questo è
stato confermato. È vero che non sono moltissime le imprese che
necessitano della SOA per poter partecipare alle gare superiori al
secondo titolo, ma resta il fatto che non è questo un motivo
sufficiente per fare in modo che in sostanza si torni indietro.
Per quanto riguarda la valutazione fatta sugli oneri, questa non
è così immediata perché è vero che la certificazione SOA è costosa,
ma dura da 3 a 5 anni; questo significa che avremo delle ditte che
non avranno più la certificazione SOA - in quanto sarà andata in
scadenza - da qui a qualche tempo, tempo entro il quale confidiamo
di avere risolto il problema con un'apposita normativa regionale.
Non è vero che la qualificazione in gara sia gratuita, al contrario
è costosa perché occorre produrre ogni volta tutta una serie di
documenti che non costano poco.
Credo che in questo momento quindi sia irrazionale porre in
essere affrettatamente un sistema di qualificazione, perché
rischieremmo addirittura di porci in contrasto con la nostra stessa
legislazione regionale. È qui che è importante avere, al di là di
una rivendicazione della propria potestà legislativa, un tavolo di
confronto con tutte le regioni per poterci muovere in una maniera
coordinata, anche perché ormai le imprese non hanno più degli spazi
di tipo territoriale, ma hanno bisogno, anche per meccanismi di
scambio, di lavorare al di là degli ambiti delle singole regioni;
di conseguenza bisogna che questo processo sia
fluidificato… e per poter
conseguentemente legiferare. Abbiamo già compiuto i primi passi per
modificare la legge n. 12 con particolare attenzione al tema
dell'affidamento dei lavori pubblici.
Sono questi i motivi per i quali chiedo ai promotori di ritirare
la mozione, stante il fatto che vi è un impegno di legislatura, ma
vi è anche l'impegno del Governo regionale di risolvere quanto
prima questa problematica in accordo e sulla base dei solleciti
fatti dal mondo imprenditoriale interessato a questa materia.
Si dà atto che alle ore 16,17 il Consigliere Lanièce lascia
l'aula consiliare.
Président - La parole au Conseiller Frassy.
Frassy (CdL) - Mi dispiace che su un argomento del genere vi sia
un colloquio fra il gruppo proponente e l'Assessore, cioè con
l'assenza anche di altre forze politiche che hanno in Giunta delle
responsabilità in materia di lavoro e di occupazione.
Noi, Assessore, non condividiamo la sua impostazione sotto
diversi punti di vista, che adesso cercherò di sintetizzare.
Innanzitutto il suo esordio non ha fondamento giuridico, non ha
fondamento sostanziale, non ha precedenti di dottrina; quando c'è
una sentenza della Corte costituzionale, non c'è da aspettare che
lo Stato o la Regione o il soggetto soccombente esprima delle
valutazioni, ma si dà attuazione al dettato della sentenza e, se la
sentenza dichiara incostituzionale una certa norma, quella norma
non deve essere più applicata. Voglio leggere al Consiglio per
chiarezza - perché spesso si equivoca non avendo presente il testo
delle norme - la sentenza della Corte costituzionale, la quale ad
un certo punto dice:
"Il DPR n. 34/2000, e particolarmente le norme dello stesso
impugnato, è incostituzionale nella parte in cui dispone la propria
applicabilità anche alle Regioni a Statuto speciale."
Proseguendo, la Corte costituzionale dice:
"Va dichiarato che
non spetta allo Stato adottare un sistema di qualificazione per gli
esecutori dei lavori pubblici, individuando fra i destinatari del
sistema unico di qualificazione gli esecutori di lavori pubblici di
importo superiore a 150.000 euro affidati dalle Regioni anche a
Statuto speciale, dalle province"
, eccetera.
La sentenza della Corte costituzionale è chiarissima e mi fa
specie che con una considerazione a questo punto di tipo
politico… un ragionamento del genere
provenga dalla forza di maggioranza assoluta che ha sempre fatto
dell'autonomia una bandiera cioè, a fronte di una sentenza della
Corte costituzionale, che abbiamo invocato, che abbiamo cercato
arrivasse a queste conclusioni, una volta avute le conclusioni,
diciamo che lo Stato non ha ancora deciso cosa fare. Lo Stato,
Assessore Cerise, prenderà atto che il DPR n. 34/2000 emanato dal
"Governo D'Alema" è incostituzionale in relazione agli obblighi che
impone alle regioni. Questa è la prima obiezione che noi muoviamo
al suo ragionamento. L'esordio del suo ragionamento politicamente
non sta in piedi, perché non ha dei presupposti giuridici fondati;
dopodiché le valutazioni politiche che fanno la vostra Giunta e la
maggioranza che la sostiene sono legittime, ma non le condividiamo,
in primo luogo perché non è vero che sono conclusioni dovute a
quella impostazione: quella impostazione non esiste nella misura in
cui la vuol far credere la sua esposizione.
Patto per lo sviluppo, programma di legislatura: è vero, la
legislatura è appena iniziata; dal nostro punto di vista non è
iniziata nel modo migliore, perché nel programma di legislatura
avete anche delle prospettive di un certo tipo - faccio un esempio
fra i tanti - sul Casinò, non mi sembra che in questi primi 6 mesi
siate riusciti a fare dei passi avanti - forse ne avete fatto
qualcuno indietro - sulla materia. Il programma di legislatura,
allora, è un programma che si scrive e poi, se si riesce, lo si
porta a compimento con gli adattamenti da adottare in corso di
legislatura.
Prendiamo atto che le associazioni di categoria avrebbero
dichiarato… anche perché non è
emerso… anzi è emerso il contrario sui
giornali, ma sappiamo che la categoria dei giornalisti è una
categoria di cui bisogna diffidare: qui fra professionisti e
pubblicisti - nei quali mi metto anch'io - ne abbiamo
tanti… perciò diffidiamo sempre.
Curiosamente però quello che hanno scritto i giornali è di segno
opposto rispetto a quello che vi sareste detti nell'incontro
riservato del Patto per lo sviluppo, ossia che la qualificazione
non solo non rientra tra le priorità, ma addirittura è bene che
questo argomento non venga affrontato. Ne prendiamo atto, ma non
possiamo non esserne sorpresi di fronte alla realtà economica
emersa, che è una realtà economica di segno diametralmente
opposto.
Dopodiché mi si dice: "la legge n. 40 è ormai superata, non ha
più senso prorogarla, anche perché abbiamo altre idee". Assessore,
io non metto in discussione le idee, quello che mi permetto di
mettere in discussione sono i fatti, perché nel 2001 - forse era
fine anno, deve essere dicembre 2001 - la legge n. 40, dibattuta in
quest'aula, era incentrata sulla volontà politica espressa dal
gruppo "dell'Union Valdôtaine" di fare in fretta e di arrivare a
rimettere mano alla legge n. 12/96. Dal 2001 ad oggi non sono
passati tanti anni, ma ne sono passati 2, cosa è successo? Nulla.
Non solo non è successo nulla, ma ai primi di ottobre, quando
abbiamo portato questo problema in aula alla luce della sentenza
della Corte costituzionale, la sua risposta è stata diversa, è
stata: "non interessa a questa Giunta, a questa maggioranza porre
mano a certi meccanismi di qualificazione". Assessore, sono visioni
e sensibilità diverse, chiaramente ognuna ha la sua legittimità, ma
sono antitetiche. Non è assolutamente vero che questo tipo di
atteggiamento sia conseguente a una sentenza non chiara della Corte
Costituzionale, questa è l'unica cosa sulla quale noi pretendiamo
chiarezza: la sentenza della Corte costituzionale è chiarissima; la
volontà politica di darci o, meglio, di non darci seguito e
attuazione è altra cosa!
Consentitemi in chiusura di fare un'annotazione sull'involuzione
politica della maggioranza che sta caratterizzando questo avvio di
legislatura: oggi assistiamo a una serie di retromarce su tutte le
"pietre miliari" che avevate difeso nella scorsa legislatura, su
tutte le teorie che avevate sostenuto. Mi riferisco alla vicenda
della Gestione straordinaria del Casinò che, fino ad un certo
punto, andava bene con una certa impostazione, che abbiamo scoperto
- dopo che lo avevamo già dichiarato - essere forse non la
migliore. Lo abbiamo visto stamani con il primo disegno di legge
regionale che avete portato in aula, dove avete fatto una
retromarcia su certi cespiti che sono spariti dal bilancio, che
andremo a discutere nelle prossime settimane; lo vediamo sulla
legge n. 40, che, nel dicembre 2001, era una legge da difendere,
una "legge ponte" sulla quale bisognava intervenire, mentre nel
2003 non è più fra le priorità.
I dati non sono assolutamente soggetti ad interpretazioni, ma
sono nudi e crudi nella loro sinteticità: il comparto dell'edilizia
valdostano è in crisi, la Regione Valle d'Aosta cosa fa? La Regione
Valle d'Aosta non fa niente! Oggi come oggi, al di là delle
chiacchiere, la Regione Valle d'Aosta non fa niente e noi riteniamo
che sia ancor più grave questo far niente, a fronte di un
contenzioso costituzionale che ci ha dato ragione.
Président - S'il n'y a pas d'autres collègues qui souhaitent
intervenir, je soumets au vote l'objet n° 39:
Conseillers présents: 30
Votants: 2
Pour: 2
Abstentions: 28 (Borre, Caveri, Cerise, Cesal, Charles Teresa,
Comé, Curtaz, Ferraris, Fey, Fiou, Fosson, Isabellon, Maquignaz,
Marguerettaz, Nicco, Pastoret, Perrin, Perron, Praduroux,
Riccarand, Rini, Salzone, Squarzino Secondina, Stacchetti,
Vicquéry, Viérin Adriana, Viérin Laurent, Viérin Marco)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK