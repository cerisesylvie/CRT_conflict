Consiglio Regionale della Valle d'Aosta - Oggetto del Consiglio n. 1132 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1132 del 21 novembre 2019 - Resoconto
OGGETTO N. 1132/XV - Interpellanza: "Competenza per
l'adozione di atti relativi a procedimenti complessi riguardanti
enti diversi o organi collegiali".
Rini (Presidente) -
Punto n. 39 dell'ordine del giorno.
Per l'illustrazione, la parola al collega Gerandin.
Gerandin (MOUV') -
Questa iniziativa è a seguito di una
richiesta di documentazione acquisita con accesso agli atti in
merito ai processi autorizzativi sulla discarica per rifiuti inerti
meglio conosciuta come Chalamy in comune di Issogne in località
Mure. In quest'acquisizione della documentazione figurava una
delibera di Giunta in cui veniva fissata una scadenza per
l'ultimazione lavori, delibera adottata nell'ottobre del 2014, che
fissava in 48 mesi la data entro cui questi lavori di messa in
sicurezza della discarica dovevano essere ultimati, per cui il
termine era il 3 ottobre 2014. Sempre nell'acquisizione dei dati si
viene a sapere che questa delibera di Giunta che fissava questo
termine con DGR... il tutto veniva prorogato con un provvedimento
dirigenziale a gennaio del 2019... e veniva prorogato il tutto fino
a ottobre 2020.
Ora, detto questo, l'iniziativa... al di là di questo accesso
agli atti, che è stato sempre per me un motivo di capire come
vengono rispettati i ruoli e le responsabilità in una corretta
amministrazione pubblica, l'ho già detto ieri nell'intervento, mi
hanno sempre insegnato che c'è un ordine gerarchico per quello che
riguarda la validità degli atti, vale a dire una legge nazionale
sicuramente prevalente su una legge regionale, una legge regionale
prevalente... non si può modificare una legge regionale con
delibera di Giunta ma sono anche convinto che una delibera di
Giunta che tra le altre cose fissa un... nella risposta che ho
ottenuto si dice che non comportava valutazioni discrezionali. Io
immagino che, quando viene fissato un termine, sia una valutazione
discrezionale del soggetto politico e della Giunta per cui non
riesco a capire davvero come non vengono rispettati questi valori
gerarchici sulla validità degli atti: dico questo perché io sono
fermamente convinto che ci sia stato il non rispetto della
valutazione gerarchica. Io pertanto metto in dubbio la validità
degli atti riferiti a questa proroga e questo è importante perché
siamo in una fase di discussione sui processi autorizzativi delle
discariche, io sono fermamente convinto che questa proroga ottenuta
mediante provvedimento dirigenziale non sia un atto con validità
giuridica.
Chiedo pertanto se si ritiene congrui e rispettosi dei ruoli
validi atti adottati con delibera di Giunta regionale che vengono
modificati e superati con semplici provvedimenti dirigenziali,
sulla base di che norma i provvedimenti dirigenziali possono
superare e prevalere su delibere di Giunta e se atti in cui si
esprimono pareri o valutazioni che si configurano come decisioni
finali rispetto a procedimenti complessi e coinvolgenti enti
diversi, organismi o organi collegiali debbano essere riservati
alla Giunta.
Di questo se ne era parlato anche in III Commissione in cui si
era già in parte accennato a queste perplessità e l'Assessore in
quel contesto ci disse: "vi farò avere una risposta per iscritto".
In questa risposta leggo: "
con riferimento a quanto discusso in
data odierna si forniscono gli elementi forniti dalla struttura
competente
". Siccome non c'è una firma su questa risposta, io
chiederei all'Assessore se gentilmente può dirmi qual è la
struttura competente che ha dato queste risposte per iscritto. Ho
un rammarico: a me sarebbe piaciuto avere un po' più di tempo in
III Commissione, ma non è colpa sicuramente del Governo e
dell'Assessore, è colpa probabilmente di quello che è stato
l'evolversi dei lavori della commissione ma non abbiamo avuto la
possibilità di sentire il dottor Jeans dell'Ufficio legale della
Regione, eravamo molto tirati in quel contesto e c'era, tra
l'altro, fissata una commissione seguente e non siamo riusciti a
audire il dottor Jeans. Queste sono le preoccupazioni legate a tre
precise domande.
Presidente -
Per la risposta, la parola all'assessore
Chatrian.
Chatrian (AV) -
Vi assicuro che è con un po' di imbarazzo
che rispondo a questa iniziativa perché il collega chiede al
Governo regionale se riteniamo congri, su quale normativa, se
intendiamo confermare gli atti di un procedimento dove quando il
tutto è partito il collega era Assessore, quindi veramente sono un
po' in difficoltà, un po' tanto, collega Gerandin, in difficoltà.
Quando lei faceva già l'amministratore, io frequentavo la scuola
materna e quindi ha sicuramente una conoscenza e una capacità di
poter fare il polidirigente che forse nessuno qua dentro ha, però
mi sono anche detto, io spero, dato che ieri ne abbiamo parlato,
ieri ne abbiamo discusso, in commissione ne abbiamo discusso,
probabilmente il collega ritirerà questa iniziativa, anche perché i
tecnici hanno risposto, perché la sua domanda non è politica, le
tre domande che ci pone non sono politiche, sono tecniche e i
tecnici hanno risposto. Possono poi piacere o non piacere, le
risposte che hanno dato i tecnici alla III Commissione sono delle
risposte di natura tecnica. Provo però a fare quanto meno un
ragionamento tutto di natura politica: ha ragione quando dice: "è
stata una delibera di Giunta ad approvare il procedimento a ottobre
2014". È vero, ma cosa ha approvato la delibera di Giunta? Cosa ha
approvato la Giunta il 3 ottobre 2014? Il 3 ottobre 2014 ha
approvato il progetto definitivo di quella discarica, stiamo
parlando della discarica di Issogne e, oltre a approvare il
progetto, ha approvato anche il piano di gestione. Oltre ad
approvare il piano di gestione, ha anche approvato le numerose
autorizzazioni, i famosi codici CER, perché ieri ne abbiamo parlato
parecchio. Oltre a questo, la delibera di Giunta ha messo un
dernier
délai
: 3 ottobre 2018 "
le opere devono essere
eseguite entro 48 mesi dalla data di approvazione della presente
deliberazione
", 48 mesi, 3 ottobre 2018 e qui mi fermo, non
vado oltre perché poi la delibera è complessa e oltretutto elenca
quali sono i rifiuti, in che maniera, con che codici, se sono
pericolosi, che tipologia, ma poco ci importa. Qui vorrei invece
soffermarmi in maniera proprio chiara, schietta perché la società
ha scritto quattro giorni prima della scadenza del 3 ottobre
all'Assessorato dell'Agricoltura e Ambiente, il collega aveva in
mano quel dipartimento, chiedendo una proroga... la proroga dei
tempi, non una deroga, non si parla qui di codici CER e di deroghe,
non c'entrano nulla: stiamo parlando di proroga. A quel punto è
partita una nuova procedura interna all'Assessorato e la procedura
è partita per il tramite di quella lettera: 21 settembre 2018. Io
però non ci posso credere, noi non ci possiamo credere che il
polidirigente che per più di 40 anni ha avuto quegli incarichi e
che conosce molto bene la pubblica amministrazione, sei dei suoi
dirigenti erano in elenco, sei delle strutture dirigenziali erano
in elenco, Dipartimento Corpo Forestale della Valle d'Aosta,
Comando del Corpo forestale fiduciario, Agenzia Regionale della
Protezione dell'Ambiente (ARPA), agenzia che fa riferimento al
Dipartimento, la Sezione forestale di Verrès, il Coordinatore del
Dipartimento territorio e ambiente e chi ha firmato la lettera.
Sono quindi sei strutture del dipartimento che erano a conoscenza
che l'iter è partito e qualcuno mi ha chiesto questa mattina e
anche ieri sera: "ma spiegami bene che cos'è successo". Non è
successo niente, è che se nessuno prorogava o se qualcuno diceva:
"non si prorogano i tempi", non saremmo qui a discutere
probabilmente. Questo per dire solo semplicemente una cosa: questo
Consiglio ha la possibilità di legiferare, di fare delle buone
norme, di dare corso e gambe alle mozioni e risoluzioni che sono
state approvate in questo Consiglio ma io non ci posso credere che
il collega Gerandin non sapesse cosa stava succedendo all'interno
del dipartimento quando sei strutture dirigenziali erano in elenco
e dei fiduciari... e per di più all'interno di questa lettera c'è
un passaggio anche abbastanza importante, che è questo: "
si
comunica inoltre che è indetta la conferenza dei servizi
semplificata e che il termine perentorio entro il quale possono
essere richieste integrazioni, documenti o chiarimenti relativi a
fatti, stati e qualità non attestati in documenti già in possesso
non deve andare oltre il 17 novembre 2018
".
Io penso che questo la dica lunga, poi se tutto questo è passato
e nessuno sapeva niente all'interno delle dodici strutture che ci
sono, che sono i due Dipartimenti Agricoltura e Territorio...
dodici sono le strutture dirigenziali, sei erano in elenco
all'interno di tutto questo. Non so se ha senso, io posso leggervi
anche qual è stata la risposta dal punto di vista tecnico delle
strutture alle domande che il collega ci ha chiesto perché ci
chiede: "ma voi cosa ne pensate? Non hanno fatto una delibera di
Giunta. No, ma scusi, c'era lei in Giunta in quel momento. Ma è
congruo o non congruo se il tutto è stato fatto con provvedimento
dirigenziale? Scusate, ma, Chatrian, ci dici, secondo te, è giusto,
non è giusto?". Metterei un altro cappello e chiederei: "scusi, ma
lei era lì, tutte le sue strutture erano a conoscenza, è giusto o
non è giusto quello che è stato fatto in quel periodo?", perché
quello è stato il periodo, perché altrimenti fare il paladino
quando i buoi sono scappati dal recinto è un po' difficile ma
invece giocare non di anticipo ma dire le cose come stanno...
nessuno vuole fare l'eroe, nessuno vuole fare a chi è il più bravo
dal punto di vista amministrativo, a chi è il più bravo dal punto
di vista giuridico, chi dal punto di vista architettonico, chi dal
punto di vista forestale, chi dal punto di vista medico, tutto
vero, ma in questo momento stiamo parlando se intende confermare
che atti in cui esprimono parere o valutazioni... I tecnici hanno
risposto alla III Commissione tecnicamente ma politicamente io
penso che la comunità debba sapere che qualcosa è scappato e i buoi
sono usciti in quelle settimane e che tutti erano a conoscenza,
tutte le strutture erano a conoscenza.
C'era anche il Comune di Issogne che era interpellato e che
sapeva che poteva eventualmente non prorogare perché non stiamo
parlando di deroghe, è una proroga di autorizzazione. Scade la
concessione edilizia, io sono un architetto di formazione, scade
una concessione edilizia e, se non ci sono altri motivi o cambia il
piano regolatore, il tuo valore probabilmente viene completamente
modificato. Penso sia questo un po' il ragionamento che volevo fare
con tutti voi, anche perché, come vi dicevo, il procedimento è
stato avviato proprio in data 6 novembre 2018 e la scadenza del 17
novembre era fondamentale per poter in quel momento fermare le
bocce, fermare il tutto e decidere eventualmente una nuova
valutazione dal punto di vista di valutazione impatto ambientale,
una nuova rivalutazione globale di iter... partendo da zero. Senza
polemiche, io penso che gli atti, soprattutto se c'è una
documentazione che comunque ha numerose strutture... non ho citato
le altre strutture in indirizzo: sono il Dipartimento Territorio e
Ambiente, il Dipartimento Sovrintendenza, il Dipartimento
Programmazione Risorse idriche e Territorio e l'Azienda USL. Mi
fermerei qui, colleghi, anche perché penso che a questo punto il 3
ottobre 2018 era una data fondamentale dove probabilmente si
potevano cambiare le sorti di un'autorizzazione che era stata
concessa il 3 ottobre 2014.
Presidente -
Per la replica, la parola al collega
Gerandin.
Gerandin (MOUV') -
Vede, senza polemica, assessore
Chatrian, io non ritiro gli atti quando non ho nulla da
giustificare. La sua è stata una giustificazione degna, certamente
nessuno le chiede di fare l'eroe, ci mancherebbe altro, le si
chiede solo di rispettare le regole. Questa iniziativa chiede se le
regole sono state rispettate. Ora che lei citi una comunicazione
fatta al Dipartimento Ambiente, io mi immagino che sul suo tavolo
non le arriverà mai tutta la corrispondenza che arriva in tutte le
sue strutture a tutti i suoi dirigenti, le arrivano invece i
provvedimenti dirigenziali perché almeno io ricordo che c'era una
cartellina dove c'erano i provvedimenti dirigenziali...
Voci fuori microfono.
... perché non lasciate rispondere? Lasciate rispondere, io non
ho interrotto nessuno proprio perché non ho nulla da nascondere e
quest'atto state certi che non lo ritiro, ma ci mancherebbe ancora,
ma nessuno è scappato per il semplice motivo che a nessuno di quel
Governo io immagino arrivi tutta la posta che arrivi negli uffici.
Prima cosa.
Seconda cosa: in quel periodo in cui sono stato lì dentro non
sono state adottate né delibere di Giunta come ha fatto qualche
precedente Governo in cui ha autorizzato tutti i codici CER, non è
stato adottato neanche un provvedimento dirigenziale perché il
provvedimento dirigenziale in cui si prorogava l'hanno fatto nel
periodo in cui lei era Assessore, a gennaio del 2019, per cui
l'unico che effettivamente aveva un testo sul tavolo e che se
leggeva il provvedimento eventualmente poteva contestarne la
validità, era lei perché - e lo dico proprio perché non voglio
neanche lanciare accuse al dirigente - il dirigente all'epoca non
ha mai parlato di questo, non ha mai proposto un atto né di Giunta
ma men che meno un provvedimento dirigenziale, perché allora sì
veramente, quando c'è l'atto, si può fermare l'atto e quando lei mi
dice e mi si risponde che il provvedimento di competenza è del
dirigente in quanto l'atto non comportava valutazioni
discrezionali, lei ha appena finito di dire che dopo quella data è
stata convocata una conferenza di servizi.
Considerato che voi dite che gli atti sono riservati e di
competenza di Giunta... e sono quelli riportati dalla legge
regionale n. 22 del 2010 agli articoli 3 e 4 e quelli annualmente
approvati con delibera di Giunta regionale... la delibera di Giunta
regionale n. 1672/2018 cita che, oltre agli atti attribuiti per
legge n. 22/2010, articolo 3, restano riservati alla Giunta - leggo
il comma 12 -: "
gli atti in cui la Giunta esprime pareri o
valutazioni che si configurano come decisioni finali rispetto a un
procedimento complesso coinvolgente diversi enti, organismi o
organi collegiali
". Io questo lo leggo come una conferenza di
servizi per cui, dopo una conferenza di servizi - e ne sono
veramente convinto -, un atto di Giunta si modifica con un atto di
Giunta perché questi sono riservati all'Esecutivo. Io pertanto sono
assolutamente dell'idea che quegli atti non abbiano validità, se il
Governo veramente vuol dare una risposta... e torno dire che le può
essere sfuggito, Assessore, magari quel provvedimento dirigenziale,
però se le è sfuggito, vada a verificare se quel provvedimento è
lecito o meno, piuttosto che cercare scuse puerili in cui in tutto
quell'elenco che lei ha citato ci sono tutti meno che l'Assessore e
la posta di solito, quella che arriva, fosse che per conoscenza,
c'è l'Assessore, a cui è inviata. Mi sembra pertanto davvero una
sorta di volontà di "più ne infanghiamo meglio ne usciamo", non è
così perché questi provvedimenti, queste autorizzazioni, che siano
Chalamy, che siano Pompiod hanno nome e cognome, paternità politica
di cui dovete solo avere il coraggio di prenderne la responsabilità
senza scaricarla su altri, nomi, cognomi e paternità politica.
Non cercate pertanto di ribaltare sugli altri, che assolutamente
non hanno potuto intervenire, per il semplice motivo, e chiudo, che
io di questa comunicazione non ne sapevo assolutamente nulla ma
sono contento perché probabilmente non mi è stato proposto né una
delibera di Giunta, né un provvedimento dirigenziale in quel
periodo perché probabilmente avrei magari avuto un avviso diverso,
tutto qua.
Presidente -
Per fatto personale, Assessore, espliciti il
fatto personale. Visto che non siamo autogestiti, se posso decidere
ancora se concedere o meno la parola... può illustrare il fatto
Assessore.
Chatrian (AV) -
Per fatto personale, per una falsità
detta dal collega che mi tocca personalmente, io capisco la
difficoltà del collega nel rispondere e nell'arrampicarsi, capisco,
probabilmente gli è sfuggita, sei strutture non hanno avuto modo di
portarle a conoscenza di cosa stava succedendo, ma dal 17 novembre
2018 - questa è la falsità -il sottoscritto o il collega Gerandin
non avrebbe più potuto fermare l'iter amministrativo. Prima del 17
novembre il collega Gerandin poteva fermare l'iter
amministrativo.
Presidente -
Se vuole replicare per fatto personale,
visto che è stata citata una dichiarazione, la parola al collega
Gerandin.
Gerandin (MOUV') -
Io penso che probabilmente avremmo
avuto delle difficoltà tutti e due anche essendone a conoscenza a
fermare questo iter, esplicito il fatto personale perché non è
assolutamente vero, perché l'iter, la proroga vera e propria è
stata fatta a gennaio con provvedimento dirigenziale quando
l'Assessore era Albert Chatrian e non il sottoscritto. La proroga
all'autorizzazione alla discarica sulla scadenza è stata fatta a
gennaio 2019, per cui non ho altro da dire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK