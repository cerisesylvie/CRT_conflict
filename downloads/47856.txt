Consiglio Regionale della Valle d'Aosta - Oggetto del Consiglio n. 4018 del 3 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4018 del 3 ottobre 2024 - Resoconto
OGGETTO N. 4018/XVI - Interpellanza: "Azioni volte a
contrastare il fenomeno della desertificazione commerciale nel
territorio regionale".
Bertin (Presidente) -
Punto n. 49. Per illustrare
l'interpellanza, ha chiesto la parola il consigliere Ganis, ne ha
facoltà.
Ganis (LEGA VDA) -
Torniamo a parlare in questo Consiglio
di un tema che colpisce il settore del commercio. La
desertificazione commerciale è un fenomeno in costante crescita che
descrive la progressiva riduzione o addirittura l'assenza di negozi
tradizionali all'interno di un'area, solitamente un centro urbano.
Si tratta di un cambiamento significativo nel tessuto commerciale
che porta alla perdita di vitalità, attrattività di un luogo.
Secondo i dati di Confcommercio, in 11 anni, tra il 2012 e il 2023,
sono spariti oltre 111 mila negozi al dettaglio e 24 mila attività
di commercio ambulante. Ricordo che questa categoria non viene mai
menzionata o presa in considerazione. Una crisi che colpisce il
settore del commercio non soltanto a livello nazionale, ma anche
nella nostra regione i dati sono molto allarmanti. Dal 2012 ad oggi
i negozi di commercio al dettaglio sono passati da 250 a 178, un
negozio su quattro ha abbassato le serrande per sempre.
Permettetemi di ricordare le parole del Presidente di
Confcommercio: "La desertificazione dei centri storici sta
diventando una preoccupante costante, spariscono le attività
commerciali, mentre l'offerta viene sostituita dall'apertura di bar
e ristoranti". Quali possono essere le cause di questo fenomeno che
portano alla chiusura delle attività commerciali? L'abbiamo più
volte ricordato, l'ha ricordato anche lei, Assessore,
l'e-commerce
, la diffusione sempre maggiore dello
shopping online
ha sottratto clienti ai negozi fisici,
soprattutto per quanto riguarda i prodotti di largo consumo. I
cambiamenti nei modelli di consumo, le abitudini di acquisto sono
cambiate, con una maggiore attenzione al risparmio e alla ricerca
di prodotti specifici. La crisi economica, la recessione economica
e la diminuzione del potere di acquisto delle famiglie hanno
ridotto in parte la spesa nei negozi e nei negozi di vicinato. I
grandi centri commerciali, l'attrazione esercitata dei grandi
centri commerciali, con la loro vasta offerta di prodotti e
servizi, ha spesso svuotato i centri storici. Ne abbiamo parlato
anche nell'ultimo Consiglio, la grande distribuzione sta
fagocitando le piccole attività di vicinato. L'aumento dei costi,
l'incremento dei costi di gestione, dei negozi, come affitti,
bollette e tasse, ha reso difficile la sopravvivenza delle piccole
attività commerciali. I cambiamenti demografici, l'invecchiamento
della popolazione e l'abbandono dei centri storici da parte dei
giovani hanno modificato la domanda di beni e servizi, una serie di
difficoltà, come più volte abbiamo evidenziato in questo Consiglio,
che hanno messo a dura prova il settore del commercio
impoverendolo, ma non solo.
Le conseguenze della desertificazione commerciale, tra l'altro,
impattano sulla qualità di vita dei cittadini e sullo sviluppo
economico di una città o di una Regione causando perdita di
servizi. La chiusura dei negozi comporta la perdita di servizi di
prossimità, costringendo i cittadini a spostarsi per fare la spesa
o per acquistare beni di prima necessità. Il degrado urbano, i
negozi vuoti e le strade deserte contribuiscono al degrado del
tessuto urbano, creando un ambiente meno attraente e sicuro ed è
quello che emerge anche nella nostra regione. La desertificazione
commerciale di alcune aree ha provocato un aumento di episodi di
criminalità che hanno colpito cittadini e tessuto commerciale
locale. Vorrei segnalarle le parole del Presidente di Confcommercio
Aosta in un'intervista: "La chiusura di negozi e l'abbassamento
delle saracinesche contribuiscono a creare un vuoto urbano che
diventa terreno fertile per ulteriori atti criminosi. Poter contare
sulle vetrine accese e negozi attivi rappresenta un ottimo
deterrente per qualsiasi azione criminosa". Altra cosa: la perdita
dei servizi, quindi la chiusura dei negozi, comporta la perdita di
servizi di prossimità, la perdita di identità, la scomparsa dei
negozi storici e tipici di un luogo porta alla perdita
dell'identità e delle tradizioni locali. Nella nostra Regione ci
sono molteplici negozi storici che andrebbero valorizzati, magari
anche con una legge, chissà. L'impatto sull'economia locale, la
desertificazione commerciale ha un impatto negativo sull'economia
locale, riducendo il numero di posti di lavoro e diminuendo così
l'introito fiscale dei Comuni. Queste ripercussioni si hanno anche
a livello regionale, tant'è che, per contrastare il fenomeno della
desertificazione commerciale, una misura a sostegno dell'attività
di vicinato è stata resa strutturale dall'Amministrazione
regionale. Sono stati stanziati 2 milioni di euro per il triennio
2024-2026, una cifra importante, ma non risolvono, a nostro avviso,
il problema della desertificazione commerciale, come anche lei lo
ha spesso evidenziato nelle nostre interpellanze.
Evidenziato che nella nostra regione il problema della
desertificazione commerciale è in rapida crescita e che la Bassa
Valle è la zona più colpita di questo fenomeno - ma, non solo, le
ricordo che anche alcune zone del capoluogo regionale sono colpite
da questo fenomeno -, il Consigliere interpella l'Assessore
competente per conoscere quali siano le azioni che
l'Amministrazione regionale ha intenzione di mettere in campo,
oltre appunto ai contributi per le attività di vicinato, per
contrastare il fenomeno della desertificazione commerciale.
Presidente -
Per la risposta, la parola all'assessore
Grosjacques.
Grosjacques (UV) -
Inizio la mia risposta facendole i
complimenti, collega Ganis, ma lo dico in modo molto serio, perché
lei nei primi sei minuti del suo intervento ha fatto un'analisi
molto puntuale delle problematiche legate alla desertificazione
commerciale, quindi ha fatto un'analisi che le devo dire condivido
in toto
, che però contiene al suo interno solo una proposta:
quella di valorizzare le botteghe storiche, che credo sia una
componente che non va sottovalutata, ma che certamente non può
risolvere i problemi che lei ha e, lo ripeto, molto, molto
correttamente analizzato. Peraltro ha posto un problema che è
quotidianamente all'attenzione dell'Assessorato che ho l'onore di
presiedere in questo periodo e che è stato recentemente riportato
all'attenzione anche da parte di Confcommercio Valle d'Aosta. È
bene ricordare che la cosiddetta "desertificazione commerciale",
ossia la progressiva scomparsa di attività di commercio in sede
fissa che non vengono sostituite da altre attività, quanto meno non
in pari numero, è un fenomeno che, pur con differenze regionali,
interessa ormai da diversi anni l'intero territorio nazionale ed
europeo. Questo fenomeno è infatti in larga misura il risultato di
macrotendenze strutturali, quali il rallentamento della domanda per
i consumi, la diminuzione del numero dei consumatori, il Covid;
salto tutta questa parte perché è già contenuta nella sua
esposizione.
Dal 2021 la concessione di contributi a fondo perduto per la
nuova apertura per il mantenimento dell'attività di esercizi di
vicinato per il commercio al dettaglio di generi alimentari e di
prima necessità ha dimostrato di essere un utile sostegno agli
operatori del settore, come ribadito in varie occasioni dalla
stessa Confcommercio Valle d'Aosta. A partire dal 2024 questa
misura è stata perciò confermata come strutturale ed è stata
ulteriormente finanziata con uno stanziamento annuo complessivo
che, tra bilancio e assestamento, ha portato a un milione di euro.
Questa misura, come qualunque altro intervento a livello locale,
non può ovviamente azzerare l'effetto di trasformazioni
macroeconomiche o demografiche continentali, ma ha comunque il
merito di aiutare le piccole imprese commerciali ad avviare nuove
attività e di dare alle imprese già attive il tempo per adeguarsi
alle sfide poste dai cambiamenti del mercato. A questo proposito le
do qualche dato riferito agli anni di applicazione della misura:
nel 2021 126 beneficiari, 112 per mantenimento dell'attività e 14
per nuove aperture, nel 2022 153 beneficiari, di cui 146 e 7 nuove
aperture, nel 2023 149 beneficiari, 144 per mantenimento e 5 per
nuove aperture, per il 2024, anche se sembrava che la tendenza
fosse negativa e quindi non ci fosse nemmeno più la domanda per la
misura, siamo a 127 domande, ma mancano ancora 9 giorni alla
scadenza, l'anno scorso ne abbiamo ricevute 149, per cui diciamo
che quasi certamente saremo in linea con l'anno precedente. In
effetti le diverse attività commerciali, anche in funzione di come
sanno adattarsi al nuovo contesto, possono gestire in modo più o
meno efficace le nuove esigenze della clientela sia rispetto a
prodotti e servizi offerti, sia rispetto alle opportunità offerte
dal commercio
online
. Vale anche la pena di ricordare che,
oltre ai contributi a favore degli esercizi di vicinato,
l'Assessorato gestisce anche un'altra misura, anch'essa a carattere
strutturale, a favore delle piccole e medie imprese del commercio,
dei pubblici esercizi o delle imprese che esercitano altre attività
economiche nel settore dei servizi, è costituita dai mutui a tasso
agevolato per investimenti o per costituzione di liquidità previsti
dalla legge regionale 19/2001. Sono allo studio ulteriori
iniziative di sostegno, anche a favore delle attività commerciali,
prevalentemente per promuoverne l'adeguamento alle dinamiche e al
contesto economico che abbiamo descritto attraverso aiuti in
materia di innovazione ed efficientamento energetico delle
strutture.
Vorrei anche sottolineare che i dati di Confcommercio che lei ha
citato e che per inciso non sono relativi alla Valle d'Aosta come
indicato, ma soltanto al Comune di Aosta e sono riferiti a un
periodo di 11 anni, che va dal 2012 al 2023, sono contenuti nella
ricerca demografica d'impresa nelle città italiane presentata nel
marzo scorso dall'Ufficio studi Confcommercio, peraltro una ricerca
che offre anche degli spunti interessanti. Uno di questi è la
correlazione positiva tra turismo e commercio, in altre parole le
località più attrattive per i turisti con più servizi di
ristorazione e alloggio sono quelle che registrano una minore
diminuzione del numero dei negozi. È una sinergia, quella tra
turismo e commercio, che l'Assessorato mette a frutto sia favorendo
e promuovendo i diversi aspetti dell'offerta turistica regionale,
in particolare quelli legati alla cultura e all'enogastronomia e
all'artigianato, sia favorendo le ricadute positive del turismo sul
commercio anche in termini economici.
Ricordo a questo proposito che è stata avviata quest'anno
l'applicazione della nuova disciplina dell'imposta di soggiorno, di
cui abbiamo recentemente parlato in quest'aula, che dovrà ora
essere versata anche dagli ospiti degli alloggi a uso turistico.
Questa è un'altra misura che dovrebbe assicurare ai Comuni la
possibilità di beneficiare di maggiori entrate per realizzare
investimenti volti ad accrescere l'appetibilità dei nostri centri
storici, la qualità dei servizi turistici e degli eventi e
un'adeguata manutenzione del territorio, in particolare
dell'ambiente e dell'arredo urbano. Tra gli altri spunti
interessanti che emergono dalla ricerca dell'Ufficio studi
Confcommercio, voglio segnalare almeno quelli relativi ai fattori
determinanti della desertificazione commerciale. Tra i fattori che
la ricerca individua come principali responsabili ci sono
ovviamente il ricorso crescente dei consumatori agli acquisti
on-line
, che non è ovviamente governabile a livello locale,
ma che richiede comunque alle imprese commerciali, esistenti e
nascenti, anche nella gestione degli esercizi di dettaglio di
prossimità, uno sforzo per adottare una varietà di canali, negozi
fisici, siti
web
,
App
mobile,
social media
e
altri canali, per promuovere l'attività per gestire le relazioni
con i clienti e per vendere i propri prodotti. Gli spunti che ho
citato fin qui dovrebbero evidenziare l'importanza, prima di
adottare soluzioni complesse, la cui trasferibilità, in una realtà
con caratteristiche socio-economiche e territoriali peculiari come
quelle della Valle d'Aosta, è quanto meno dubbia, di individuare
correttamente le variabili su cui è possibile ed utile intervenire,
in modo da evitare il rischio di approvare interventi normativi
inefficaci. Evidenzio a questo proposito che, oltre agli interventi
di tipo finanziario, sono importanti, per arginare i processi di
desertificazione, tutta una serie di azioni dal punto di vista
della pianificazione e sviluppo del territorio, nonché
dell'accessibilità e del decoro urbano, quindi parcheggi,
pavimentazioni, marciapiedi, arredo urbano, che sono
prevalentemente in capo alle amministrazioni comunali. Un primo
confronto con l'associazione di categoria è già stato avviato e
nelle prossime settimane il tavolo sarà allargato al CPEL proprio
per valutare congiuntamente le migliori strategie per arginare, per
quanto possibile e con gli strumenti attualmente disponibili, il
fenomeno della desertificazione commerciale e tradurle in un
provvedimento di legge che possa dare dei risultati concreti.
Siccome nelle sue premesse c'era anche una valutazione sul Comune
di Aosta, sulle problematiche del Comune di Aosta, ho chiesto una
nota al Comune di Aosta, che però per mancanza di tempo non riesco
a leggerle, e che le fornirò in copia, all'interno della quale
l'Amministrazione comunale in qualche modo elenca le scelte che
sono state fatte, la pianificazione e i risultati che sono
attesi.
Presidente -
Per la replica, la parola al consigliere
Ganis.
Ganis (LEGA VDA) -
Grazie a lei, Assessore. Mi fa molto
piacere e onore il suo complimento e la ringrazio perché non è
sempre così scontato. Lei mi aveva parlato di un'interpellanza, mi
aveva parlato di zone franche montane, però oggi purtroppo non
esistono. Forse in futuro, ma oggi, come dice qualcuno, bisogna
fare il fuoco con la legna che si ha. Ad oggi, come ha detto lei,
l'unico aiuto per il momento è quello per le attività di vicinato,
quindi il contributo per attività di vicinato, che sicuramente ha
dato ossigeno a tutte queste attività in difficoltà. Lei ha ben
evidenziato un problema: sono le Amministrazioni locali che possono
adottare una serie di misure per sostenere il commercio di
prossimità e contrastare questo fenomeno, ma come? A volte ne
parliamo ma non abbastanza. Sono questi incentivi fiscali, la
riduzione delle tasse, dove possiamo, delle agevolazioni fiscali
per l'apertura di nuove attività, lo stiamo facendo, un credito
agevolato alle imprese, magari non spetta a noi, però facilitare
l'accesso al credito offrendo anche dei contributi a fondo perduto
perché no? La formazione ha un ruolo fondamentale in tutti i campi,
per questo sarebbe opportuno aggiornare le competenze dei
commercianti anche nell'ambito che lei ha prima citato, che è
l'ambito digitale o di
marketing
. Ricordo che molti anni fa
il sottoscritto l'ha fatto, la Regione organizzava dei corsi per i
commercianti al fine di dar loro le giuste nozioni, poi uno nel
bene o nel male faceva le sue scelte; per aprire un'attività
commerciale c'era il corso per l'iscrizione al REC che durava 2-3
mesi, quindi questo per me è un indirizzo importante che forma un
po' il commerciante. Queste misure di sostegno vanno anche unite
alla valorizzazione dell'attività di vicinato e dei centri storici,
l'ha ribadito lei, una riqualificazione urbana, ma anche
organizzare eventi, manifestazioni, una mobilità sostenibile ed
efficiente, la creazione di parcheggi, l'ha ben evidenziato, però
ad Aosta non ci sentono, perché nel nostro capoluogo parlare di
posteggio diventa un tasto dolente, anzi, da noi i posteggi vengono
eliminati... i mezzi pubblici efficienti, ecco, tutte queste cose
possono fare la differenza, tutte queste soluzioni possono
contribuire a risolvere in parte il fenomeno della desertificazione
commerciale. Quello che manca - lo abbiamo più volte evidenziato -
è una fattiva collaborazione tra le parti con gli altri attori,
Regioni, Enti locali, le associazioni di categoria al fine di
promuovere le iniziative a sostegno del commercio locale.
In conclusione, dal nostro punto di vista, il sostegno al
commercio di prossimità richiede un impegno da parte delle
Amministrazioni locali
in primis
, ma anche da noi, dalla
Regione, che devono mettere in campo una serie di misure
coordinate.
Solo in questo modo sarà possibile rivitalizzare i centri
storici, i nostri Comuni, favorendo così lo sviluppo locale e
migliorando la qualità di vita dei nostri cittadini. Un altro fatto
importante, mi permetta Assessore, è quello di modificare -
l'abbiamo più volte evidenziato e detto in questo Consiglio - la
legge regionale sul commercio, ormai datata e non più a passo con i
tempi. Il commercio è in continuo cambiamento, bisogna stare al
passo con i tempi e, di conseguenza, agire in breve a tutela del
settore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK