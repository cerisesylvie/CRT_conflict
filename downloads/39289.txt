Consiglio Regionale della Valle d'Aosta - Oggetto del Consiglio n. 2553 del 11 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2553 del 11 gennaio 2017 - Resoconto
OGGETTO N. 2553/XIV - Ritiro della risoluzione: "Cessazione
dell'attività della Commissione speciale per le riforme
istituzionali".
Rosset (Presidente) -
Punto n. 25.02 dell'ordine del
giorno. Ha chiesto la parola il Consigliere Bertin; ne ha
facoltà.
Bertin (ALPE) -
Questa risoluzione riguarda la cessazione
dei lavori della Commissione speciale istituita qualche tempo fa;
considerata l'ora e gli avvenimenti della giornata, visto che alla
fine possiamo tranquillamente aspettare ancora dieci giorni, la
ritiriamo e la ripresentiamo per il prossimo Consiglio.
Presidente -
Ha chiesto la parola il Consigliere Restano;
ne ha facoltà.
Restano (PNV) -
Prendo atto del ritiro della
risoluzione.
Voglio però comunicare al Consiglio che, a seguito dei lavori
svolti in questo periodo dalla Commissione, quindi: l'acquisizione
degli atti delle Commissioni speciali che ci hanno preceduto,
quelle presiedute dal professor Louvin, da Roberto Nicco, dalla I
Commissione che ha lavorato sul tema con il Presidente Milanesio, e
poi, vista l'istituzione nel 2006 della Convenzione per l'autonomia
presieduta da Piero Ferraris, fatte le audizioni ieri dei due
Presidenti, del Consiglio e della Giunta, sentite le riflessioni
dei commissari e dei colleghi presenti in audizione, in qualità di
Presidente ho fatto a mia volta le mie riflessioni legate a quanto
fino ad oggi ho potuto acquisire. Ieri sera ho predisposto una nota
direi politica, di riflessione, che oggi ho inviato alla segreteria
della Commissione ed indirizzata al Presidente del Consiglio, al
Presidente della Giunta, ai Capigruppo e ai componenti della
Commissione speciale. La vorrei leggere molto rapidamente per
lanciare questa riflessione, affinché prima della prossima
risoluzione tutti insieme si possa valutare il da farsi.
"Ieri, 10 gennaio 2017, la Commissione speciale che presiedo si
è riunita per audire i Presidenti della Giunta e del Consiglio
regionale in merito lavori della Commissione in parola. Sentite le
dichiarazioni attendiste dei Presidenti in merito alla riforma
degli Statuti di autonomia, e preso atto degli approfondimenti
intervenuti durante la campagna referendaria nazionale, appare
evidente che, a livello politico e dell'opinione pubblica italiana,
lo scenario che viviamo non è particolarmente favorevole in questo
momento alle Autonomie speciali. In qualità di Presidente della
Commissione speciale mi sento obbligato a precisare quanto già a
conoscenza di tutti, ovvero che il nostro Statuto di autonomia, pur
nella sua validità, sia datato e figlio di contesti di varia natura
sempre meno attuali e poco corrispondenti alla mutata situazione
politica nazionale. Gli Statuti di autonomia delle Regioni
speciali, pertanto, necessitano di un adeguamento che le riporti al
passo con i tempi, salvaguardando le radici e le origini che li
hanno generati. La nuova proposta di riforma costituzionale che
dovrà essere ridiscussa dal Governo nazionale deve trovare le
Regioni a Statuto speciale pronte a difendere le proprie
prerogative e i propri diritti, confermando la validità del
principio di autonomia che non deve essere visto come un
privilegio, ma che deve essere, al contrario, da esempio per tutte
le Regioni a Statuto ordinario. Affrontare perciò la riscrittura
del nostro Statuto di autonomia ci permetterebbe di presentarci al
confronto con lo Stato con idee chiare, anche in tema di autonomia
finanziaria: argomento spinoso, ma fondamentale per il mantenimento
di un'autonoma capacità gestionale, finanziaria, politica e
amministrativa. Pertanto mi chiedo e vi chiedo, colleghi
Consiglieri, se esista la volontà politica di affrontare in tempi
brevi questi argomenti così importanti per il futuro della Valle
d'Aosta, perché nel caso non ci fosse questa volontà politica
chiara e dichiarata, verrebbe meno da parte mia ogni disponibilità
a proseguire nei lavori della Commissione speciale, sia come membro
di Commissione che come Presidente. La chiarezza su questo tema
così importante come l'autonomia impone una risposta urgente, che
non può essere data solo nelle stanze della politica, ma che deve
essere portata a conoscenza di tutta l'opinione pubblica e di tutta
la comunità valdostana. Resto perciò in attesa di questa risposta
urgente dirimente rispetto al mio impegno futuro". Vi
ringrazio.
Presidente -
Con tale intervento si concludono i lavori
di questo Consiglio. Buona serata a tutti. Chiedo scusa, ha chiesto
la parola il Consigliere Bertin; ne ha facoltà.
Bertin (ALPE) -
A questo punto si può anche andare, tanto
l'argomento verrà ripreso il prossimo Consiglio. Prendiamo atto
della lettera del Presidente della Commissione speciale. Certo che
il valore di queste Commissioni, in seguito al referendum, non ha
un particolare significato, ma affronteremo la questione la
prossima volta. Era per chiudere i lavori della Commissione, ma
affronteremo la problematica nel prossimo Consiglio, quando verrà
ripresentata la risoluzione.
Il Consiglio prende atto del ritiro.
Presidente -
La ringrazio. Buona serata a tutti.
---
L'adunanza termina alle ore 20:06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK