Consiglio Regionale della Valle d'Aosta - Oggetto del Consiglio n. 73 del 26 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 73 del 26 luglio 2018 - Resoconto
OGGETTO N. 73/XV - Reiezione di mozione: "Impegno del
Presidente della Regione per una maggiore condivisione con il
Consiglio regionale in merito alle scelte che coinvolgono la
comunità valdostana".
Fosson (Presidente) -
Punto n. 36 dell'ordine del giorno.
La parola al Consigliere Bianchi per l'illustrazione.
Bianchi (UV) -
Questa è una mozione che avevamo
presentato già nello scorso Consiglio che non era stata iscritta, è
una mozione che trova nei firmatari tutte le forze di opposizione:
Union Valdôtaine, Union Valdôtaine Progressiste, Cinque Stelle e
Impegno Civico, quindi, viste anche le sensibilità diverse
all'interno del Consiglio, io mi limiterò a leggere la mozione:
"
Considerato che, in occasione della prima seduta consiliare
della quindicesima legislatura la Presidente della Regione non ha
adeguatamente coinvolto i membri del Consiglio sulle scelte
relative al programma di governo; considerato che nella seduta
dell'11 luglio 2018 la Presidente e la Giunta non hanno comunicato
nulla riguardo alle linee progettuali; prendendo atto che alle
dichiarazioni rilasciate nei giorni precedenti all'adunanza
dell'Assemblea consiliare agli organi di stampa non è corrisposta
un'adeguata informazione al Consiglio; considerate le modalità di
comunicazione non consone al contesto e alle responsabilità
istituzionali, al di là dei contenuti la cui condivisione è legata
alla sensibilità delle varie forze politiche; valutato come
sconveniente l'atteggiamento recentemente adottato dalla Presidente
della massima istituzione regionale che, in qualsiasi contesto,
rappresenta l'intera comunità valdostana; Il Consiglio regionale
invita la Presidente della Regione a voler rimodulare il proprio
approccio comunicativo verso le tematiche che riguardano la
comunità valdostana nel suo insieme e a migliorare la condivisione
degli intenti suoi e della Giunta; chiede inoltre che i rapporti
con il Consiglio regionale stesso risultino più trasparenti e,
quindi, costruttivi nel rispetto di tutta la comunità valdostana
che qui è rappresentata
".
Presidente -
La parola al Presidente della Giunta.
Spelgatti (LEGA VDA) -
Collega Bianchi, lei, insieme agli
altri sottoscrittori di questa iniziativa, mi accusa di non aver
adeguatamente coinvolto il Consiglio in merito alle scelte relative
al programma di governo. Di cosa sta parlando? Le scelte il
Consiglio le condivide, eccome! In aula, nelle commissioni e con il
voto, anche quando è contrario. Valorizzare il ruolo del Consiglio
non significa però, collega Bianchi, chiedere il permesso prima di
operare qualunque scelta: significa invece, per esempio - ed è
quanto stiamo facendo proprio ora -, rispondere alle sollecitazioni
dei Consiglieri accogliendole o respingendole, ma non abdicare al
dovere, prima ancora che al diritto, di governare!
Mi pare poi che il resto della mozione, per riassumere, attenga
a mie modalità di comunicazione che risulterebbero sgradite.
Chiariamo una volta per tutte. In una riunione di partito, per
esempio, un militante del partito si esprime come meglio ritiene,
non mi sognerei mai di sindacare quanto viene, per esempio, detto
nelle riunioni dell'Union Valdôtaine o di altre forze politiche,
anche perché sinceramente l'esercizio non mi pare particolarmente
attraente. Così come mi domando quando altri soggetti hanno
rivestito questo ruolo che cosa facevano e dicevano nelle loro
riunioni di partito, e così ritengo debba essere fatto
generalmente. So però che alcune frasi che ho pronunciato sono
state considerate particolarmente offensive da una formazione
politica - la sua - che si è sentita presa di mira. Non ripeterò
qui quell'espressione precisamente perché qui ricopro una carica,
ma solo per quel motivo. Invito la maggioranza a votare contro la
mozione, visto che immagino sia inutile chiederne il ritiro ai
proponenti.
Presidente -
La parola al Consigliere Baccega.
Baccega (UV) -
Presidente Spelgatti, lei nei suoi
interventi è sempre molto
tranchant
, dice anche cose che
francamente difficilmente riusciamo a capire. Io glielo ho già
detto nel primo Consiglio, quando voi avete presentato il vostro
programma, avete presentato un elenco di cose che chiunque di noi
poteva quasi condividere e non, le abbiamo chiesto di spiegare
meglio quali erano i concetti forti di quel programma, nella sua
non replica lei è riuscita a non dirci nulla. Questa è una prima
parte della mozione.
Quello che francamente mi sento di dirle - glielo dico con tono
pacato, perché le assicuro che l'indignazione è tanta - è quello
che lei ha dichiarato, quello che hanno ripreso i giornali: i
valdostani, quelli che abitano in Valle d'Aosta, quelli che hanno
vissuto e che sono nati in Valle d'Aosta, quelli che ci abitano,
che hanno studiato, che hanno lavorato in Valle d'Aosta, che hanno
prodotto il PIL per la Valle d'Aosta finora sono fortemente
indignati, perché questa Regione non è marcia come lei sostiene,
questa Regione è sana, molto sana. Se poi qualcuno ha sbagliato
dovrà pagare, ma le assicuro che tutti i valdostani sono indignati,
schifati per quelle considerazioni che lei ha fatto sulla Regione
che rappresenta. Lei è il Presidente della Giunta! Io le dico una
cosa: faccia un'azione di riconciliazione con i valdostani, ma
glielo dico amichevolmente, al di là delle differenze politiche
(enormi) che ci vedono lontani, faccia una vera azione di
riconciliazione, perché sta sbagliando tutto!
Presidente -
La parola alla Consigliera Minelli.
Minelli (IC) -
Il collega Bianchi nel presentare la
mozione ha fatto riferimento correttamente, e per questo lo
ringrazio, al fatto che nella minoranza ci sono diverse sensibilità
e così è, e così sono le valutazioni che ognuno di noi fa in
maniera autonoma.
Riguardo a questa mozione, a cui abbiamo aderito, vorrei
spiegare quali sono le motivazioni. Io credo che ognuno di noi
abbia le sue modalità comunicative, i suoi modi di approcciarsi al
confronto con gli altri, però io, in maniera molto tranquilla - e
direi anche improntata a quello che vuole essere davvero uno
spirito di collaborazione, perché noi comunque qui dovremo lavorare
insieme, ognuno nel rispetto del proprio ruolo, per cinque anni -
le voglio dire alcune cose. Lei ha fatto riferimento al fatto che
non si permetterebbe mai di redarguire, di dire qualcosa a qualcuno
che nell'ambito di un contesto partitico e politico si esprime nel
modo che preferisce, dice ciò che pensa. Io credo che non solo lei,
che è la Presidente della Regione autonoma Valle d'Aosta, ma ognuno
di noi, che in questo momento siede in quest'aula, abbia delle idee
personali, politiche relative a molti ambiti. Però sono abbastanza
convinta del fatto che dal semplice Consigliere, al Presidente,
agli Assessori tutti abbiamo un ruolo istituzionale. Anche nelle
sedi che sono diverse dal Consiglio, dalla Giunta, dalle
Commissioni, noi ricopriamo un ruolo pubblico e quindi ognuno di
noi, nel piccolo per il pezzettino che rappresenta, è un
rappresentante della Valle d'Aosta, della Regione e lo è quando è
in quest'aula, ma anche quando è all'esterno, almeno per quello che
mi riguarda. E non è un modo per credere di avere chissà quale
importanza, non è questo, io però sento questa responsabilità, se
vogliamo, anche questo peso.
La mia adesione a questa mozione e quella della collega Pulz, ma
penso anche di altre persone, quindi non va nella direzione di
voler creare una frattura nei rapporti, ma è dettata dalla
necessità di ristabilire un modo di comunicare che forse in queste
prime fasi, in queste prime battute ci è sembrato non corretto.
Ripeto: ognuno di noi ha le sue modalità, il suo carattere, i suoi
modi di sentire e di vedere le cose, però davvero - mi creda - sono
convinta che uno sforzo lo possiamo fare tutti in questo senso. Non
si tratta di cambiare opinione sulle cose fondamentali: si tratta
di rendersi conto - lo dobbiamo fare con umiltà, e parlo per me
stessa per prima - del fatto che noi non siamo più soltanto Chiara
Minelli, Nicoletta Spelgatti o chiunque altro, ricopriamo un ruolo
e questo ruolo ci impone anche di renderci conto che in qualsiasi
contesto non siamo più soltanto delle identità personali singole,
ma rappresentiamo un tutto: questo è lo spirito con cui ho aderito
a questa mozione.
Presidente -
La parola al Consigliere Bertschy.
Bertschy (UVP) -
L'intervento della collega Minelli credo
sia assolutamente pertinente rispetto all'oggetto della mozione e
credo che lei, Presidente - altrimenti la chiameremmo Nicoletta
Spelgatti -, si debba forse definitivamente rendere conto che è
diventata una persona importante, ha assunto un ruolo importante
all'interno della comunità e c'è bisogno di una maturità nella
gestione di questo ruolo.
In quel di Pontida non è stata presentata come aderente alla
Lega, ma è stata presentata come la persona che aveva assunto una
carica importante in Valle d'Aosta e là andava giustamente a
felicitarsi con i suoi colleghi di partito e a fare una sintesi
politica forse di una fase politica. Il fatto di richiamare ad una
maggiore attenzione anche nell'atteggiamento, nel linguaggio nel
rispetto della nostra comunità non sta nel nascondere i problemi
che questa comunità vive, come altre comunità: non più tardi di
ieri o l'altro ieri a Torino è stato condannato un suo collega di
partito che continuerà a difendersi per fatti che hanno
rappresentato un problema nella politica italiana per un certo
periodo, quindi i fatti anche gravi che vengono a volte evidenziati
e che avranno il loro sviluppo nelle aule competenti e anche le
difficoltà che si vivono, che fanno anche parte di una fase
amministrativa... a fianco a lei c'è un collega molto esperto che
ha fatto molta amministrazione e che sa quanto è cambiato fare
amministrazione nel corso degli anni e quanto è facile oggi
incorrere in difficoltà, che è diverso dall'agire in malafede o
fare degli errori, quando si rappresenta un ruolo, che anche questo
è possibile. Nel rispetto della Valle d'Aosta che lei rappresenta,
però le chiediamo di avere un'attenzione alle cose buone, di
valorizzare le cose buone, di dare messaggi positivi, di evitare di
scatenare altre risse sui
social
che non fanno bene a
nessuno.
Il richiamo quindi oggi è alla sua funzione, se i valdostani le
hanno dato la fiducia, hanno avuto voluto anche darle un segnale,
però non per sbeffeggiare gli avversari, non per comportarsi come
ogni tanto fa anche in aula (non più tardi di qualche ora fa). È un
ruolo importante, le chiediamo di rappresentarlo con molta
maturità, c'è bisogno di molta maturità per gestire questi
problemi, i tanti problemi che abbiamo in Valle d'Aosta. Come siete
credo orgogliosi di rappresentare questa carica, quando andate ad
inaugurare, a presentare in conferenza stampa le attività che il
Governo precedente vi ha lasciato, vi dovete assumere la
responsabilità con maturità, con giudizio anche di rappresentare e
lavorare sui problemi. A nostro avviso, non serve sputare sentenze,
non serve neanche parlare male di tutta la comunità. Le chiediamo
quindi, Presidente Spelgatti, con questa mozione una maggiore
attenzione, le chiediamo un po' più di equilibrio, le chiediamo di
lavorare e soprattutto di collaborare in una maniera diversa con il
suo incarico, perché non è continuando a creare situazioni di
contrasto con il passato che si organizza un buon ponte per il
futuro. Sicuramente le cose le abbiamo discusse, su tanti
dossier
discuteremo ancora, in quest'aula credo che di qui
alla fine dei lavori ci saranno altri momenti di duro confronto,
anche perché nella sua maggioranza ci sono più sensibilità, ma
anche più esperienze che su tanti temi credo verranno sollecitate,
però il rispetto di una carica passa anche per sapere garantire a
tutti, anche agli altri eletti, anche agli altri elettorati, anche
agli altri cittadini valdostani, pari dignità nella gestione del
nostro importante ruolo di attenzione al governo e al bene comune
dei cittadini, quindi chiamiamola così: un'ammonizione.
Speriamo che nelle prossime interviste sia più cauta, che non
vuol dire che non debba dire quello che pensa, però faccia
attenzione a dare giudizi semplicemente... creando quella
condizione... "perché il nuovo è perfetto, è bello, funziona e
tutto quello che è successo fino adesso invece è da buttare via".
C'è stato tanto lavoro da parte di tutti e ribadisco che basta
andare sul piano nazionale per vedere che ci sono cronache e
difficoltà per tutti i partiti e per tutte le comunità. Noi che
rappresentiamo la comunità quindi cerchiamo di lavorare sulle cose
che non funzionano, ma soprattutto di lanciare messaggi positivi
con le cariche che rappresentiamo.
Presidente -
La parola alla Consigliera Rini.
Rini (GM) -
Non pensavo di intervenire, ma la collega
Minelli ha fatto delle riflessioni che io condivido profondamente,
ha parlato di un senso di serietà, di responsabilità che io vorrei
in questa occasione richiamare deve essere globale. Mi piace molto
poter portare il mio umile apporto alla discussione, perché credo
che dopo l'avvio di una nuova legislatura, con la conclusione
quindi di una campagna elettorale che è stata per tutti sicuramente
molto impegnativa, credo ora sia davvero il momento di rimettere un
po' la palla al centro. Ritengo che le dichiarazioni di tutti - e
sottolineo "tutti" - abbiano un'importanza fondamentale, perché
chiunque di noi in quest'aula rappresenta, ognuno con il proprio
ruolo - è ovvio che poi ruoli e incarichi diversi portano onori e
oneri diversi -, non solo il proprio elettorato, ma rappresenta poi
nelle proprie funzioni l'intera regione. Io quindi credo che questo
richiamo a questo senso di responsabilità globale - come dicevo
prima - di serietà, di immagine che diamo della nostra Regione sia
importante, ma debba essere speso.
Ritengo che l'aver presentato questa mozione sia una
provocazione. Io volevo anche sottoporre all'attenzione di
quest'aula la possibilità del ritiro di questa mozione. Credo sia
stato importante affrontare questa tematica giusta della
comunicazione, del modo di parlare di ognuno di noi all'interno di
quest'aula, ma ovviamente anche in altre sedi. Ritengo sia stato
utile e costruttivo poterne parlare con la massima serenità, ognuno
con la propria visione, ma penso che ci abbia trovato anche
concordi il fatto di sottolineare quanto sia importante la forma al
di là della sostanza. Io quindi credo che, proprio per evitare una
provocazione, che ovviamente ci sta, si possa ritirare la mozione.
Ritengo che l'obiettivo di discussione sia stato raggiunto, quindi
io mi permetto - ma lo faccio a titolo personale da indipendente
all'interno di una maggioranza - di farvi questa richiesta.
Presidente -
Grazie, collega Rini, anche per il suo
messaggio così equilibrato. La parola al Consigliere Testolin.
Testolin (UV) -
Da parte mia due riflessioni che emergono
da un dibattito credo costruttivo all'interno di quest'aula, da
parte soprattutto dei firmatari di questa proposta, firmatari che,
come si è detto, con sensibilità diverse, si sono avvicinati ad una
tematica che è tutt'altro che banale. Ognuno di noi all'interno di
quest'aula rappresenta non soltanto sé stesso o non solo un
movimento, ma rappresenta tante persone che si sentono
rappresentate da ognuno di noi che è qua a espletare la sua
funzione, deve farlo con il massimo della serietà. Qua io riprendo
il discorso di questa mattina in merito alla serietà e ci sono dei
passaggi che, pur essendo seri, possono venire interpretati.
Maggiore è il ruolo che uno ricopre maggiore deve essere
l'attenzione nell'espletarlo nella maniera più consona possibile,
questo non per insegnare niente a nessuno. Per quello che mi
concerne, tutti i giorni cerco di farmi un'analisi per capire se
posso migliorare e tendenzialmente se supero quei limiti che il
ruolo che ricopro necessita. C'è quindi un approccio molto delicato
e molte volte andrebbe valutato il fatto di riuscire a rimanere
sotto traccia su certi argomenti, soprattutto quando è il
Presidente della Regione autonoma Valle d'Aosta ad esprimersi.
Credo che nella storia ci siano stati tanti momenti di confronto,
anche aspro politicamente, ma, quando si esce dal contesto
regionale, sia sempre stato un approccio in difesa del proprio
territorio, delle proprie istituzioni e dei propri cittadini
soprattutto. Un approccio che esula dal contesto politico e
soprattutto dal contesto partitico, perché anche all'interno di
ogni movimento ci sono delle persone che sono assolutamente serie,
assolutamente coerenti, assolutamente degne di tutto il rispetto,
poi ce ne sono altre - e lo ha detto bene il collega Bertschy: in
qualsiasi tipo di partito o di movimento - che purtroppo questa
dignità se la sono giocata e che molto sovente sono cadute magari
in situazioni poco intelligenti, ma lì non bisogna assolutamente
andare a generalizzare.
Con tutto il rispetto per quello che è stato richiesto dalla
collega Rini, noi questa mozione vogliamo lasciarla agli atti come
un segno indelebile di un momento chiarificatore senz'altro, perché
poi da questo dialogo possono uscirne delle valutazioni che possono
arricchire e migliorare l'atteggiamento di ognuno di noi, ma
vogliono anche essere una presa di posizione ferma nei confronti
della salvaguardia di tutta una serie di persone che attraverso
delle dichiarazioni si sono sentite messe in mezzo malgrado tutto e
questo non è corretto. Prima ancora che da Consigliere regionale,
lo ripeto, l'ho già detto in un'altra circostanza da cittadino ed è
per questo che probabilmente certi passaggi colpiscono di più e
fanno più male.
Per il resto, richiamo solo anche la seconda delle due richieste
che ci sono all'interno di questa mozione, che chiede un rispetto
del Consiglio, che ci sia un protocollo dove uno non possa
rilasciare delle dichiarazioni alla stampa o quant'altro. Ci sono
delle situazioni di imbarazzo nel momento in cui le notizie le
sanno prima al di fuori di un Palazzo piuttosto che all'interno del
Consiglio regionale. Va un po' incontro anche a quello che è stato
scritto all'interno del vostro programma di governo, dove è
ritenuta fondamentale la valorizzazione del Consiglio regionale
della Valle d'Aosta come espressione democratica parlamentare.
Sarebbe più interessante che su degli atti che possono essere
importanti, delle comunicazioni che rivestono evidentemente non
carattere di ordinarietà ma di straordinarietà ci fosse la
condivisione prima all'interno di quest'aula che non dare gli
stessi in pasto in maniera magari anche vorace ai giornali o ai
mezzi di informazione. Questo per dire che da parte nostra c'è
anche la comprensione rispetto a delle posizioni forti che emergono
magari da uno strascico anche di situazioni di campagna elettorale
che qualcuno ha vissuto diversamente. Adesso ci troviamo in ruoli
diversi, in situazioni diverse che necessitano di tutta la
pacatezza e di tutta la franchezza, ma nel rispetto di ogni ruolo e
soprattutto di ogni componente di quest'Assise.
Presidente -
La parola alla Consigliera Nasso.
Nasso (M5S) -
Non avevo intenzione di intervenire, ma
volevo solo sottolineare che anch'io personalmente mi accodo a
quanto detto dalla collega Pulz e volevo fare una riflessione su
quanto detto dalla collega Rini. È vero che è un bene che se ne
parli assolutamente, però, visto che siamo in un'aula e non in un
caffè, è anche un bene che si arrivi ad una conclusione più
istituzionale, non solo ad affrontare un argomento per sommi capi,
un
pourparler
in quest'aula. Porto quindi sinceramente
avanti la mia adesione a questa mozione, ribadendo i contenuti
della collega Minelli.
Presidente -
La parola al Consigliere Bianchi.
Bianchi (UV) -
Presidente Spelgatti, io ho letto la
mozione, ma perché non ci riferivamo alle sue dichiarazioni sul
movimento dell'Union Valdôtaine... Noi, come le hanno ripetuto
anche Consiglieri di maggioranza, qui rappresentiamo una parte dei
valdostani, quindi lei rappresenta la Regione Valle d'Aosta; se,
quando fa delle affermazioni, spara contro la Regione nel suo
insieme, come le ricordava anche il collega Baccega, non fa il bene
della Valle d'Aosta, non le sto dicendo questo come Union
Valdôtaine o come Luca Bianchi, come le hanno già evidenziato i
colleghi qui in aula, noi qui rappresentiamo i 125 mila valdostani,
rappresentiamo una regione italiana, quando parliamo o facciamo
delle affermazioni, soprattutto in pubblico, per di più anche fuori
Valle, il ruolo istituzionale che abbiamo in questa legislatura
l'abbiamo sempre, fuori Valle e in Valle. Se parliamo male della
nostra Regione, quindi facciamo il male dei valdostani, poi
sicuramente sono d'accordo anche con lei, ci sono delle cose da
risolvere, risolviamole! Il problema è diverso, molto diverso. Lei
oggi rappresenta la Valle d'Aosta, tutti i valdostani e, quando fa
delle dichiarazioni, a mio avviso, visto che è capace di farlo o
almeno penso, le deve pesare!
Presidente -
La parola al Consigliere Daudry.
Daudry (UVP) -
Solo per richiedere il voto segreto.
Presidente -
Per quali gruppi chiede il voto segreto? Per
una questione numerica. I firmatari... grazie. Voto segreto
accordato. La parola al Consigliere Manfrin.
Manfrin (LEGA VDA) -
Solo per chiedere cinque minuti di
sospensione.
Presidente -
La sospensione non è possibile, è stato
chiesto un voto segreto. Quando è stata chiusa la discussione, è
stata chiesta la votazione, è stato chiesto il voto segreto, non si
può più interrompere. Si vota. Si può procedere alla votazione. La
votazione è aperta. La votazione è chiusa. Comunico l'esito della
votazione:
Presenti: 35
Votanti: 35
Favorevoli: 17
Contrari: 18
Il Consiglio non approva.
Presidente -
La parola al Consigliere Manfrin.
Manfrin (LEGA VDA) -
Per chiedere la sospensione, se
adesso si può.
Presidente -
Sospensione concessa.
La seduta è sospesa dalle ore 19:13 alle ore 19:24
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK