Consiglio Regionale della Valle d'Aosta - Oggetto del Consiglio n. 3266 del 21 febbraio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3266 del 21 febbraio 2018 - Resoconto
OGGETTO N. 3266/XIV - Approvazione di mozione: "Impegno per
la soluzione delle problematiche riguardanti gli Operatori Socio
Sanitari in occasione del rinnovo contrattuale 2016-2018".
Farcoz (Président) -
Point n° 33 à l'ordre du jour. La
parole au collègue Gerandin.
Gerandin (CC-MOUV) -
Nell'ultimo Consiglio avevamo
presentato un'interpellanza, in cui chiedevamo a che punto era il
nuovo modello di
welfare
e chiedevamo quali indicazioni e
quali rassicurazioni potevano avere le OSS del comparto unico
regionale sul riconoscimento della qualifica in questa fase di
rinnovo del contratto del pubblico impiego. In quell'occasione,
Assessore, anche a seguito della sua risposta nella quale lei ci
dette ulteriori elementi, le dissi che avremmo presentato
un'iniziativa, perché siamo ormai verso fine legislatura. Questo
problema legato al mondo del sociale, al mondo delle OSS noi lo
conosciamo bene, sia io che lei, Assessore. È una cosa che abbiamo
trattato in quest'Aula parecchie volte e abbiamo condiviso che era
necessario arrivare a una risoluzione, a un punto finale.
Di parole se ne erano dette tante e si era creato anche un po'
di confusione, ma comunque c'era un'aspettativa e c'era la
necessità di dare un riconoscimento al personale ADEST che aveva
fatto questo percorso di riqualificazione. Ricordo con piacere che
tutto questo personale assunto come ADEST ha fatto il percorso di
riqualificazione per OSS, in un modo che non ha uguali in
nessun'altra regione italiana, nel senso che per ottenere questa
riqualifica è stato fatto un monte ore importante, mentre da altre
parti il riconoscimento delle OSS è stato quasi automatico e legato
all'anzianità in qualità di ADEST. È un riconoscimento dovuto che
la politica valdostana deve a questo numero consistente di
personale. Ricordo che si tratta di personale di comparto, perché
sono persone che hanno fatto concorsi e sono a tutti gli effetti
appartenenti al comparto unico.
Fatta questa premessa, dobbiamo, vogliamo e sono certo che oggi
quest'Aula, approvando questa mozione, metterà un punto finale a
questa vicenda. Abbiamo la grandissima occasione del rinnovo
contrattuale, perché è in fase di definizione il rinnovo del
comparto unico. Con questa mozione noi chiediamo che
l'inquadramento e il riconoscimento economico del personale OSS
debba trovare soluzione nell'ambito dell'attuale rinnovo del
contratto 2016/2018. Anche perché è notizia di ieri che il
contratto nazionale del settore del pubblico impiego legato alle
realtà locali è stato rinnovato, per cui non può essere che la
Valle d'Aosta su questa competenza primaria non trovi una soluzione
per una parte consistente di questo personale. Dicevo l'altra volta
che probabilmente, calcolando per difetto, equivalgono all'incirca
al 15 percento del personale del comparto unico in questo
momento.
Lei mi fece avere una nota del 25 luglio 2017, in cui al
Comitato regionale per le relazioni sindacali, Dipartimento
personale e organizzazioni, a firma del presidente del Consiglio
permanente degli enti locali Manes e dell'assessore Bertschy, si
chiedeva, per le problematiche relative all'inquadramento e al
riconoscimento economico del personale OSS, di voler provvedere
all'analisi e alla proposta di ipotesi di possibile soluzione. Per
cui la volontà politica già c'era, l'
input
c'era,
probabilmente si tratta in questa fase di dire che, come si prevede
nella mozione, non è solo un'ipotesi di possibile soluzione. Noi
chiediamo che debba essere un punto fondamentale a prescindere, per
cui noi chiederemo che ci sia un'eventuale integrazione a questa
comunicazione che è stata fatta, in cui si chieda al Comitato
regionale per le relazioni sindacali che si proceda e che sia uno
dei punti salienti per la firma del rinnovo contrattuale
2016/2018.
È un segnale importante per persone che se lo sono guadagnato
sul campo e se lo meritano. In questo momento io penso e mi auguro
che anche da parte del Governo e della maggioranza ci sia la
volontà di andare in questa direzione. È importante che chiudiamo
questa fase delicatissima, a volte anche strumentalizzata, ma una
fase da concludere, perché queste persone meritano di avere una
soluzione e una prospettiva chiara. Anche perché questo ci
permetterebbe di sbloccare tutta una serie di problematiche, perché
io ho sentito che le organizzazioni sindacali hanno varie
interpretazioni sul fatto di poter concedere o meno il discorso del
siglare un accordo e concedere la mobilità verso l'azienda USL.
Detto questo, io penso che la mozione sia assolutamente
condivisibile da tutti e penso che oggi sarà una bella pagina per
questo Consiglio e per la politica in Valle d'Aosta. Chiediamo
anche che, fatto questo rinnovo, si riconosca anche la piena
applicazione per il personale operante presso l'azienda di servizi
JB Festaz, trattandosi di ente pubblico e di un ente a cui già
attualmente viene applicato il contratto di comparto. Essendo un
ente pubblico, ai sensi della legge regionale n. 34 del 2004, noi
chiediamo che vada applicato anche a loro, per un discorso di
equità e per dare il messaggio importante che non ci sono OSS di
serie A o di serie B, sia che siano del JB Festaz, sia che siano
del comparto unico, sia che siano eventualmente dell'azienda
USL.
Président -
La parole au collègue Restano.
Restano (AC-SA-PNV) -
Intervengo anch'io su questa
mozione, che ho firmato convintamente, senza riprendere tutto
quanto detto dal collega che mi ha preceduto e che condivido
puntualmente. Però vorrei significare che le assistenti domiciliari
dei servizi tutelari hanno svolto un ruolo significativo nella
nostra comunità a partire dalla fine degli anni Ottanta fino a
oggi: questo personale si è dedicato totalmente alla professione,
sacrificando anche in parte la propria salute. Sappiamo bene che
tanto di questo personale è oggi oggetto di prescrizioni, perché
solleva e sposta gli anziani, ma negli anni Ottanta non c'erano
tutti i presìdi di protezione individuale che abbiamo oggi, quindi
soffrono di patologie particolari. Giustamente l'Amministrazione
regionale, in collaborazione con il CELVA, ha svolto nel corso del
tempo un percorso di riqualificazione di questo personale da
assistente domiciliare a OSS. Oggi però, a fronte della
riqualificazione del personale e delle mansioni attualmente svolte,
non vi è il corrispondente inquadramento contrattuale che deve
avvenire per forza attraverso anche un accordo sindacale.
Credo che questo sia il momento: i dipendenti ADEST interessati
sono circa 500/600 e tanto di questo personale è prescritto, però
l'opportunità, che a mio modo di vedere si profila, è di dare la
possibilità a queste persone prescritte, una volta riqualificate e
debitamente inquadrate, di essere impiegate in altre
amministrazioni, quale l'Unità sanitaria locale, per dare loro modo
di esprimere la propria professionalità anche presso gli ambulatori
medici, avendo acquisito le competenze e la dovuta professionalità,
per svolgere quindi delle mansioni meno onerose dal punto di vista
fisico e impiegando magari personale più giovane a svolgere le
funzioni presso le microcomunità o presso il territorio. Credo che
sia un'iniziativa dovuta nei confronti di tali personale, che ha
dedicato un'intera vita professionale a svolgere queste
mansioni.
Président -
La parole à l'assesseur Bertschy.
Bertschy
(UVP) -
Grazie, collega Gerandin e
collega Restano. Intervengo in discussione generale per due motivi.
Uno per avere la possibilità di articolare la nostra posizione e
poi per proporre un emendamento alla mozione, anche per una
questione di tipo tecnico.
Sul tema non solo ci ritroviamo d'accordo, ma ci ritroviamo
d'accordo nel tempo. Rispetto a un progetto come questo spero
veramente che la si smetta di cercare di fare delle fughe in
avanti, ma piuttosto che si punti al traguardo e ad arrivare al
traguardo tutti insieme. Oggi il tema è finalmente posto nella
maniera giusta, ci sono le condizioni, c'è il momento di rinnovo
contrattuale e ci sono anche le possibilità di ragionare in maniera
serena. Soprattutto siamo tutti convinti che le OSS siano un bene,
in termini di lavoratori e di professionalità, e diano una grande
risposta con la loro mansione e con la professionalità acquisita
attraverso i corsi che negli anni hanno saputo seguire, anche nel
tempo libero e non solo con la formazione dedicata che si ha nelle
aziende, per cui è bene che siano finalmente valutate nella giusta
misura.
Più di tutto pensiamo sia il punto di partenza, perché nella
visione politica del futuro sappiamo che avremo bisogno di altre
OSS e di investire, come stiamo cercando di fare anche all'interno
dei percorsi scolastici, perché le persone si formino in questa
direzione. Inutile raccontarci quello che ormai tutti sappiamo
bene, ma attraverso le professioni sociosanitarie come queste
daremo risposta alla nostra comunità nel futuro.
Quindi la volontà è quella di luglio, ma direi quella di quando
si era negli enti locali, testimoniata da subito nel suo
insediamento all'assessorato - il Presidente interverrà dopo di me
e avrà modo di dirlo - dell'oggi presidente Viérin. È la volontà di
dare un segnale chiaro rispetto a quella brutta pagina che aveva
portato qui le OSS a protestare, in virtù del fatto che erano
probabilmente in maniera sbagliata passati dei messaggi che
volevano non solo non riconoscere la qualifica, ma neanche più
riconoscere il contratto. Per fortuna siamo in una fase nuova, dove
tutti cerchiamo di investire sul personale. Credo che, come
amministratori e come politici, dobbiamo sapere anche considerare
questa posizione nell'ambito di una contrattazione che riguarda
tutto il comparto, però questa è una posizione specifica da
sottolineare, perché da anni c'è bisogno di dare una risposta.
Su questa posizione anche in questi ultimi periodi abbiamo
incontrato le organizzazioni sindacali, che nella loro piattaforma
hanno presentato il riconoscimento della qualifica, e con loro c'è
stato un ampio confronto. Per questo crediamo giusto inserire
nell'impegno anche le organizzazioni sindacali - lo presenterà il
Presidente e ci sarà a brevissimo una riunione con loro - che, nel
comitato, insieme all'Amministrazione dovranno arrivare a questo
percorso definitivo di riconoscimento.
La volontà è di accogliere la mozione, inserendo un punto in
premessa ed emendandola nell'impegno, per far sì che oltre ad avere
un impegno politico, sia anche coerente con quello che bisognerà
realizzare in termini di lavoro per arrivare al riconoscimento
della qualifica. Quindi io ritengo che oggi più che continuare a
dirci che tutti vogliamo farlo, ci dobbiamo prendere l'impegno
politico per farlo e portare avanti quella che crediamo tutti sia
la cosa giusta, che dà serenità, ma anche un po' di rispetto
all'impegno che i lavoratori e le lavoratrici si sono assunti in
tutti questi anni.
Président -
La parole au Président de la Région.
Viérin (UVP) -
È importante che questo tema arrivi in
Consiglio. Si è spesso discusso in quest'Aula di una tematica che
ci sta particolarmente a cuore, che è quella del riconoscimento di
professionalità che all'interno del nostro modello di
welfare
negli anni, per non dire nei decenni, hanno
garantito i servizi e soprattutto gli standard di qualità del
nostro welfare stesso. È giusto ripartire un po' dalla storia
recente e ci fa piacere che oggi da più parti ci sia la
sottolineatura dell'importanza di queste professionalità. Eravamo
in quest'aula nel 2016 a discutere su un grande lodo, su una grande
criticità che si era manifestata ed è stato proprio quello il
momento in cui si è iniziato un percorso con il comitato che era
nato e con le organizzazioni sindacali, per cercare di creare quel
tavolo che oggi presenta una riforma del welfare. È stato in quel
momento, nel 2016, che decidemmo di instaurare un dialogo per
capire quale sarebbe stato il futuro sviluppo del welfare, perché
si continuava a modificare o a parlare di previsioni da modificare,
senza avere un'idea di quello che sarebbe stato il modello nel suo
insieme, soprattutto in sinergia con gli enti locali.
E non solo, c'era anche la necessità di risolvere alcune
criticità. Il collega Restano ne ha citata una che era la
possibilità di creare una sorta, tra virgolette, di comparto unico.
Proprio nella legge finanziaria 2016 fu inserita la previsione,
salvo chiaramente l'assenso degli enti, della possibilità che prima
non c'era, che è quella della mobilità, per esempio, con l'Azienda,
cioè la possibilità di scambiare delle professionalità. Questo per
dirne una.
Ma c'era anche tutta la questione delle riqualifiche ADEST, per
chi non aveva avuto la possibilità di fare i percorsi di
riqualificazione, che erano poi terminati. A queste persone era
stato detto: non vi siete presentate? Finito! La questione era di
dare un'ulteriore possibilità di avere quelle riqualifiche -
assieme poi alla riqualifica OS, la questione delle OSS più
specializzate - affrontando i temi in un tavolo condiviso, dove
c'era l'Amministrazione regionale, il comitato, le organizzazioni
sindacali e gli enti locali, per cercare delle soluzioni. E uno dei
temi, una delle prime richieste arrivate proprio dalle lavoratrici
e dai lavoratori era quella del contratto, del riconoscimento. È
stata poi una conseguenza, quella di cui parlava il collega
Bertschy - che era peraltro all'interno della V Commissione, quindi
i passaggi erano stati in qualche modo condivisi tra tutti - di
dire: apriamo un percorso e cerchiamo di mettere un pezzo dopo
l'altro con tutti i crismi. Avevamo fatto anche degli incontri
pubblici per cercare di condividere queste cose. Era uscita anche
la questione dei trentasei mesi, cioè dell'impossibilità, vista la
legge nazionale, di continuare a prorogare le nostre OSS. Abbiamo
cercato di condividere con gli enti locali una certa criticità,
abbiamo chiesto anche all'epoca alla società di servizi di venirci
incontro.
Tutte queste criticità sono state in qualche modo superate, ma
oggi manca il pezzo finale, che è da un lato la riforma del
welfare, quindi questa riforma che è pronta e che va a ridisegnare,
valorizzandole, le professionalità, e la questione del contratto,
affinché ci sia finalmente il riconoscimento di qualcosa che prima
non c'era.
In questo senso nei prossimi giorni avremo un incontro con le
organizzazioni sindacali, perché la procedura prevede che il
Comitato regionale per le politiche contrattuali trasmetta al
Comitato regionale per le relazioni sindacali gli indirizzi
mediante apposita direttiva. È questo il motivo per cui vi
proponiamo questa nostra richiesta di modifica, di cui parlava
l'Assessore, affinché ci siano semplicemente scritte le procedure
come vengono poi codificate. Noi venerdì diremo alle organizzazioni
sindacali che avviamo l'iter per richiedere, in termini di
indirizzo, questo riconoscimento. Quindi c'è l'impegno da parte
nostra di concludere questo iter, che era iniziato e di cui abbiamo
parlato tante volte, affinché si possa chiudere la questione,
andando in contrattazione come abbiamo fatto per il comparto
pubblico. Abbiamo lavorato in questi mesi sulla contrattazione,
abbiamo messo gli aumenti, gli scatti anche rispetto al livello
nazionale; è una trattativa ancora aperta per certe professioni,
penso ai vigili del fuoco e ai forestali. La stessa cosa la faremo
e la facciamo con l'incontro di venerdì per aprire questa parte
separata, affinché ci possa essere uno sviluppo positivo, per poter
finalmente riconoscere, anche in termini contrattuali, queste
possibilità.
Era importante riconoscere la genesi, perché ci si lavora da più
di un anno e mezzo ed era giusto portarsi avanti. Ma si parla da
tempo di rinnovo contrattuale e l'ex ARRS ha iniziato un anno e
mezzo fa a richiedere ai singoli pezzi: avete delle indicazioni? In
quel momento sia i comitati che le organizzazioni sindacali avevano
richiesto, riconoscendo la necessità delle OSS. In questo senso,
come si ricordava, accettiamo ben volentieri questa sollecitazione
che viene codificata e venerdì nell'incontro si proseguirà nel
percorso, affinché si possa in qualche modo concludere.
Président -
La parole au collègue Ferrero.
Ferrero (M5S) -
Pur non avendo firmato l'iniziativa dei
colleghi, volevo rapidamente dare un apporto alla questione. Ho
sentito da parte del Governo regionale parole come "fughe in
avanti", "fase nuova", "il
welfare
" e tutte queste cose
belle cose. A me pare che sulla questione fino adesso ci siano
state delle fughe all'indietro. C'è stato anche un comportamento
dei sindacati non sempre specchiato, per cui ci sono stati dei
rimpalli tra il Governo regionale e i sindacati, che hanno
contribuito semplicemente a creare quella specie di acqua torbida,
per cui poi diventa difficile per chi guarda dall'esterno capire di
chi sono le responsabilità.
Sicuramente non c'è stato quell'impegno e non c'è stata
quell'attenzione che l'argomento meritava. Anche adesso, al di là
dei proclami, io non vedo altro, salvo una richiesta che
probabilmente sarà di annacquamento dell'iniziativa da parte del
Governo regionale, perché più si resta sul vago e meno ci si prende
le responsabilità, meno in futuro qualcuno ti potrà dire: però tu
avevi detto questo, tu avevi detto che lo facevi entro un certo
tempo. Io penso che, al di là di tante parole, sarebbe essenziale
dire che entro tale data noi incontriamo le rappresentanze
sindacali, entro tale data vogliamo definire questo, entro tale
data vogliamo definire quest'altro. Questo è il sistema per
prendersi degli impegni, questo è il sistema per cui ci sono degli
Assessori e c'è un Governo regionale, se no potremmo metterci
tranquillamente dei robot o qualcun altro. Noi abbiamo bisogno di
persone che si assumono la responsabilità: se si prendono gli onori
di certi posti e di certe
cadreghe
, poi si prendano anche le
responsabilità.
Una considerazione che va all'atto della questione. Ci sono dei
servizi che diventano essenziali, perché c'è uno sviluppo della
società che avrà sempre maggiore bisogno di questi operatori e di
queste operatrici. Fare finta di niente è veramente una questione
antistorica. Basta guardarsi intorno, basta vedere il numero degli
anziani che aumenta, basta vedere il numero di richieste che in
questa direzione viene fatta.
La seconda considerazione è questa. Non si può, per periodi così
lunghi, lasciare in sospeso così tante persone. In sospeso, perché
ognuno ha una vita, ogni lavoratore, in questo caso sono le OSS,
sono altri lavoratori in altri casi, devono sapere a che cosa vanno
incontro. Non si può essere sempre sospesi a una specie di spago,
per cui oggi è così, domani non lo so, oggi sono qui, domani sono
da un'altra parte. Anche perché è un lavoro che, al di là di tutto,
è molto gravoso: pensiamo al compito di movimentare delle persone
non in grado di muoversi, pensiamo ai turni. Io sono convinto che
le persone, per rendere bene sul lavoro e per poterlo fare anche in
maniera tranquilla, senza poi andare a somatizzare, devono avere
una serie di certezze. Dato che qui l'unica certezza è che di
questa categoria di lavoratori e di lavoratrici non potremo
assolutamente fare a meno, ma avremo ancora più bisogno, dobbiamo
guardare avanti e quindi io chiedo che ci sia semplicemente una
calendarizzazione degli impegni: entro tale data noi vogliamo fare
questo, entro la data successiva vogliamo fare quest'altro.
Sennò altro che fughe in avanti! Le solite parole. Cambierà
l'esecutivo regionale, ci saranno le elezioni e si dirà che abbiamo
fatto quello che potevamo. Perché poi ci sono le elezioni, comunque
la legislatura va alla fine e allora ecco che c'è la necessità di
dare una volta per tutte un chiarimento. Date anche un la sulla
differenza, in maniera tale che, rispetto a quanto è stato fatto in
passato, possiate dire: ci siamo noi, vi diamo le date entro le
quali faremo che cosa.
Président -
La parole au Président de la Région.
Viérin (UVP) -
Parlare è facile, ma forse qualcuno ha più
difficoltà a fare. Forse non ci siamo spiegati. Forse ci si accorge
solo oggi del problema delle OSS, collega, ma quello che noi
abbiamo cercato di dire, d'intesa con i colleghi e con alcuni su
certe sensibilità, è che non è da oggi che c'è un'attenzione. Al di
là degli
spot
che si vengono a fare qui in Aula, al di là di
quanto si dice sulle OSS, abbiamo tutti una certa sensibilità e
ognuno ha la sua sfumata. Quello che oggi si sta in qualche modo
concretizzando e che forse non è percepito, è che siamo alla
conclusione di un percorso.
Tutto si può fare meglio in ogni settore, però se poi nulla va
bene! Ognuno è libero di venire qui e dire tutto quello che vuole,
ma la questione delle OSS è dal 2016 oggetto di discussione in
quest'Aula - per certe sensibilità; magari altri non se ne sono o
se ne sono raramente occupati - e non è che adesso si arriva alla
fine per dire delle cose che vogliamo semplicemente annunciare. C'è
una mozione, che è stata peraltro annunciata durante lo scorso
Consiglio, c'è una fase sindacale iniziata. Se poi neanche questo
va bene, ognuno è libero di smarcarsi e di avere delle idee ancora
diverse; è legittimo.
Quello che noi stiamo codificando oggi - diventa anche difficile
giudicare, prima ancora di aver visto la proposta di modifica che
ci illustrerà l'Assessore, perché è stata concordata con il collega
proponente - è una proposta di modifica che dice che l'iter si deve
concludere, giustamente con dei passaggi: le questioni sindacali e
le richieste che vedono codificate dalla legge le direttive. Quindi
non è che qui si voglia prendere tempo o altro.
L'impressione - ma non è un'impressione, è la realtà - è che
quando non si fa, non va bene, quando si fa si sfarfalla e non va
bene neanche questo, poi quando si fa in campagna elettorale,
addirittura c'è la lettura che siamo in campagna elettorale.
Qui non vogliamo giocare sulla pelle dei lavoratori, come
abbiamo detto in più occasioni, poi ogni movimento fa il suo pezzo
con la voglia di prendere la ribalta e la scena. Ma qui si sta
lavorando su questo tema da due anni in modo serio, chi è nei
comitati è qui per testimoniarlo e spero che lo possa fare, perché
altrimenti non è quello che noi abbiamo vissuto in termini di
rappresentazione della realtà. Poi ognuno di noi cerca di dare il
massimo nel proprio settore. Chi non ha mai avuto ruoli di
responsabilità lo dimostrerà il giorno che li avrà e noi saremo
anche molto felici di vedere, come in altre occasioni e come in
altre città in Italia l'amministrazione è stata portata avanti da
certe sensibilità, perché poi i risultati si vedono anche da queste
cose.
Quello che vorremmo esprimere - lo diciamo sinceramente - è che
qui è in ballo un riconoscimento contrattuale per le OSS, non
politica. Qui abbiamo un ruolo amministrativo. Poi si possono fare
tutte le considerazioni politiche, ma la politica è un'altra cosa,
qui si fa amministrazione. Noi siamo qui per cercare di dare una
risposta alle OSS e lo facciamo non da oggi, perché è un percorso
iniziato da parecchio tempo. e che siamo felici oggi sia percepito
un po' da tutti. È stato un lavoro anche sotterraneo e nell'ombra,
che ha portato a una concertazione con il mondo delle lavoratrici
principalmente, per evitare certe questioni che erano sul tavolo e
per poi accompagnare a queste soluzioni. Quindi noi siamo convinti
di questa cosa e poi lasciamo a tutti la possibilità di pensarla in
un altro modo.
Président -
La parole au collègue Cognetta.
Cognetta (M5S) -
Intervengo anch'io a sostegno di questa
mozione, che peraltro è sostenuta anche dalla maggioranza, per cui
sarà certamente approvata, mi è sembrato di capire.
Però c'è da fare un paio di considerazioni politiche rispetto a
quello che è stato dibattuto fino a questo punto. La preoccupazione
del mio collega, e anche la mia, al di là delle posizioni che si
possono prendere in campagna elettorale, ma non è questo il nostro
caso, è il constatare che ci sono voluti anni per arrivare a questo
punto. Voi comprenderete, Presidente e Assessore, che è stato fatto
un lavoro di convincimento lunghissimo e continuo, e questo ci pone
nella posizione finalmente di vedere il traguardo, ma tante volte è
capitato in quest'Aula di vedere il traguardo e poi di non
raggiungerlo.
Giustamente noi siamo molto tesi su questa cosa. Abbiamo fatto
uno sforzo grandissimo, uno sforzo politico di convincimento, di
cambiamento di una posizione radicale che era partita esattamente
all'opposto di quello che si fa oggi, perché al di là delle
questioni che poi ci stiamo raccontando, tutto questo è nato dal
fatto che si voleva fare esattamente l'opposto della nostra
politica, ma non solo della nostra: mantenere la sanità pubblica e
i servizi di questo tipo assolutamente pubblici. Adesso finalmente
parrebbe che stiamo arrivando al traguardo. Ma stiamo anche
arrivando al traguardo della legislatura, quindi voi comprenderete
che per noi è fondamentale arrivare alla definizione di regole
certe, sicure e chiare entro la fine di questa legislatura che
ormai è agli sgoccioli. Se oltre a votare una mozione, poi
seguiranno gli atti che effettivamente ci permetteranno di
risolvere questo problema di riconoscimento della qualifica, di
inquadramento corretto, di gestione completa, senza avere figli e
figliastri tra chi lavora in ospedale, tra chi lavora sul
territorio, tra chi lavora al JB Festaz e così via, allora sarà un
traguardo per tutti quanti. Però perlomeno arriviamoci: questa è la
nostra preoccupazione.
Però deve essere un impegno serio, non come quelli che sono
stati presi tante altre volte in quest'Aula e poi non sono stati
portati avanti, perché la parola era scritta in maniera diversa,
perché si intendeva un'altra cosa, perché c'era un impedimento che
non si era tenuto in considerazione, perché non c'erano i soldi
magari o qualcosa di questo tipo. Preso un impegno, a questo punto
si porta avanti fino alla fine.
Président -
La parole au collègue Rollandin.
Rollandin (UV) -
Le considerazioni fatte credo che
abbiano messo in luce due aspetti. Il primo che, anche nel campo
sanitario, come in altri, è essenziale la formazione, perché per le
OSS c'è stato un passaggio non indifferente per trovare le modalità
e per riuscire a raggiungere un certo
standard
, che permette
oggi di risolvere anche il problema contrattuale, perché non è che
si poteva anticiparlo, se non c'era la situazione in cui oggi noi
siamo. Questo percorso, con le ultime specificazioni che sono state
fatte, va nella direzione che sicuramente è iniziata qualche tempo
fa. Oggi il fatto che si arrivi al traguardo è perché sono stati
fatti questi passi, se no il traguardo non poteva essere
obiettivamente raggiungibile a questi livelli. Credo che la
formazione fatta, oggi raggiunga lo scopo e, nel contempo, c'è il
corrispettivo che giustamente viene riconosciuto, dopo i passaggi a
livello sindacale che sono stati ricordati, per fare quell'accordo
che renda merito a chi ha saputo lavorare in una certa direzione e
oggi sicuramente è una figura importante nell'ambito del sistema
sanitario pubblico. Qui il discorso del pubblico non è stato mai
messo in discussione, mai da nessuno, quindi si dà per scontato
che, sotto questo profilo, non c'è mai stata discussione.
Président -
La parole à l'assesseur Bertschy.
Bertschy
(UVP) -
Non aggiungerei altro, se non
leggere il testo della mozione. Ringrazio il collega Gerandin e
tutti i colleghi che l'hanno sostenuta con l'emendamento, in modo
che ci sia questa precisa volontà.
Intanto aggiungiamo nella premessa: "tenuto conto della
richiesta di incontro delle OSS, inviata il 9 febbraio 2018 al
Presidente della Regione e all'Assessore alla sanità, a seguito
della quale stata fissata una riunione per venerdì 23 febbraio alle
ore 15. - così c'è un impegno preciso - Il Consiglio regionale
impegna la Giunta regionale a demandare al Comitato regionale per
le politiche contrattuali, di cui all'articolo 48 della legge
regionale n. 22/2010, l'emanazione di una specifica direttiva che
permetta al Comitato regionale per le relazioni sindacali di
seguire, nell'ambito dell'attuale contrattazione per il rinnovo
contrattuale 2016/2018, la soluzione definitiva di tutti gli
aspetti giuridici ed economici del personale OSS operante presso
l'Amministrazione regionale, gli altri enti del comparto e
l'azienda di servizi alla persona JB Festaz".
Credo che l'impegno sia molto preciso, stringente e segua l'iter
che deve seguire. Direi che forse completa l'impegno che nel tempo
era stato assunto, come ricordano bene anche le organizzazioni
sindacali: l'impegno era stato che, a conclusione del percorso di
formazione, si sarebbe arrivati a questo riconoscimento. Oggi è il
tempo giusto, c'è lo spazio per aprire questa contrattazione
definitiva e soprattutto c'è la volontà di farlo. È bene ricordare
che la figura è stata riconosciuta per il lavoro che ha fatto, ma
in questi ultimi anni, in quest'ultima finanziaria e anche in
quella precedente, l'importanza dell'infungibilità della figura
delle OSS è stata riconosciuta proprio grazie al fatto che sono
state tra le poche figure, per le quali non si è bloccata la
sostituzione all'interno degli enti. Questo la dice lunga
sull'importanza che viene riconosciuta e che riveste per la buona
gestione dei servizi, soprattutto per la possibilità di continuare
a erogarli oggi e domani.
Président -
La parole au collègue Gerandin.
Gerandin (CC-MOUV) -
Grazie, Assessore, ringrazio il
Governo, ringrazio la maggioranza. Io non ho voluto ripercorrere il
passato, perché comunque ci ha visti anche su posizioni diverse. Io
ritengo che sia troppo importante che oggi passi questo impegno e
che lo voti all'unanimità quest'Aula. Per cui non sono importanti
le divisioni del passato, ma soprattutto il messaggio che ne esce
per una categoria di personale che questo riconoscimento se l'è
meritato tutto.
Detto questo, probabilmente qualche colpa ce l'abbiamo e avremmo
dovuto probabilmente farlo prima, però siamo anche in fase di
rinnovo contrattuale e questa è una norma e rimane materia
contrattuale. È chiaro che probabilmente è più facile arrivare a
determinati risultati quando si discute di rinnovo contrattuale del
comparto, piuttosto che introdurre magari nella norma di comparto
una norma
ad hoc
per questo personale.
Non voglio dilungarmi oltre. Io ringrazio per la disponibilità,
ringrazio per aver trovato una sintesi tra la nostra proposta e
quella fatta dal Governo, che tra l'altro nei contenuti non cambia
molto, perché è solo un raggruppare i due impegni che chiedevamo.
Chiaramente essendo oggetto di una direttiva, è molto più
comprensibile il fatto che ci sia una direttiva unica che vada nel
senso di riconoscere questo inquadramento per il personale OSS, sia
per quello operante sul territorio, nel comparto Regione e negli
enti locali, sia quello del JB Festaz. Per cui io penso che
l'impegno ci sia.
Termino con una speranza: quando incontrerete le organizzazioni
sindacali chiedete loro se è possibile accelerare il rinnovo
contrattuale e chiuderlo in questa legislatura. Ricordo che il
comparto enti locali del pubblico ieri ha siglato il rinnovo
contrattuale, per cui i termini di riferimento per il rinnovo
contrattuale ci sono. Chiudiamolo in questa legislatura, perché
sarebbe veramente spiacevole iniziare una discussione nella
prossima, perché magari non si è avuto il tempo di siglare il
rinnovo contrattuale, quando certamente ci saranno persone nuove
con cui dover ricominciare un iter che ci ha visti - come ha
giustamente ricordato il presidente Viérin - discutere di questo
dal 2016. Pertanto io penso sia un momento importante per noi, che
finalmente come politica siamo riusciti a trovare una sintesi, ma è
un momento molto importante per questo personale, che se l'è
meritato tutto questo riconoscimento.
Presidente -
È arrivato il testo della mozione emendata.
Se non ci sono altri interventi, apriamo la votazione. Si vota il
testo emendato. La votazione è aperta. La votazione è chiusa.
Esito della votazione:
Presenti, votanti e favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK