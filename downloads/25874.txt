Consiglio Regionale della Valle d'Aosta - Oggetto del Consiglio n. 320 del 15 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 320 del 15 gennaio 2009 - Resoconto
OGGETTO N. 320/XIII - Approvazione di risoluzione:
"Coinvolgimento della Regione per ogni modifica all'ordinamento
valdostano, comprese le abrogazioni di norme pregresse".
Risoluzione
Il Consiglio regionale della Valle d'Aosta
Preso atto del decreto?legge 22 dicembre 2008, n. 200,
recante "Misure urgenti in materia di semplificazione normativa",
presentato alla Camera dei Deputati il 30 dicembre scorso (AC 2044)
e attualmente in fase di conversione in legge;
Rilevato come nel provvedimento si preveda l'abrogazione,
assieme ad altre normative concernenti la Valle d'Aosta, del
decreto legislativo del Capo provvisorio dello Stato 23 dicembre
1946, n. 532;
Ricordato come ciò avverrebbe in violazione di una norma
d'attuazione, il decreto legislativo 22 aprile 1994, n. 320, che
prevede all'articolo 1 che una serie di norme prestatutarie debbano
essere modificate esclusivamente con il procedimento di cui
all'art. 48bis dello Statuto speciale a tutela di quella parte di
ordinamento valdostano;
Dato atto della tempestiva richiesta del Presidente della
Regione al Governo italiano di giungere ad una modifica del
decreto?legge proprio per le ragioni elencate nei punti precedenti
e segnalato come il Governo si sia già espresso su di una
disponibilità per quello che parrebbe essere un errore
materiale;
Ribadita tuttavia l'assoluta delicatezza di questa materia
per la difesa dei principi su cui è fondata la nostra autonomia
speciale;
Segnalata la possibilità che nel decreto?legge vi possano
essere altre leggi interessanti la Valle d'Aosta quali ? a titolo
esemplificativo ? il decreto legislativo luogotenenziale 7
settembre 1945, n. 546, il decreto legislativo del Capo provvisorio
dello Stato 15 novembre 1946, n. 355 o il decreto legislativo del
Capo provvisorio dello Stato 1° aprile 1947, n. 218;
Impegna
il Governo regionale e la Commissione consiliare competente
e
Invita
altresì i parlamentari valdostani a proseguire ? effettuati
ulteriori approfondimenti sul complesso delle abrogazioni
concernenti la Valle d'Aosta - l'azione che porti alla modifica del
decreto?legge n. 200, ribadendo il principio di coinvolgimento
della Regione per ogni modifica all'ordinamento valdostano,
comprese le abrogazioni di norme pregresse.
F.to: Zucchi - Empereur - Crétaz - Bertin - Caveri - Donzel -
La Torre - Louvin - Rini Emily - Salzone
Président
- La parole au Conseiller Zucchi.
Zucchi (PdL)
- Grazie, Presidente. Brevemente, questa
risoluzione è frutto di un lavoro che è avvenuto ieri pomeriggio
alle 14,30 nel corso di una riunione straordinaria della I
Commissione, che ha preso spunto dalle parole del collega Louvin
all'inizio della seduta di ieri sulle comunicazioni del Presidente
della Regione, una delle parole che è stata anche dal nostro gruppo
definita in un primo momento irrituale nella forma ma che, nella
sostanza, aveva la propria valenza.
E proprio per quanto riguarda la sostanza, è stato deciso, dopo
una rapida consultazione fra quasi tutti i componenti della
Commissione, e mi scuso in questa sede se non ho avuto modo di
consultarli tutti, di convocare la Commissione alle ore 14,30 di
ieri, per stendere un documento a supporto dell'azione, che già il
Presidente Rollandin aveva avuto modo di spiegare in aula, che
aveva effettuato in merito alla vicenda che riguarda il decreto
legge recante misure urgenti in materia di semplificazione
normativa poste in essere dal Ministro Calderoli.
Il decreto legge, in una vastità di argomenti trattati, ha
eliminato, e si è poi saputo in seguito per un mero errore formale
e non certo di contenuti, delle norme prestatutarie della nostra
Regione che, qualora fossero eliminate, porrebbero in serio rischio
quelle che sono alcune prerogative della nostra Regione e che in
senso più generale minano i principi su cui si basa la nostra
autonomia speciale.
Senza dilungarmi troppo nel merito, perché ritengo che saranno
coloro che seguiranno nel dibattito ad illustrare questa
risoluzione, mi limito in questa sede a ringraziare in particolare
l'on. Caveri che, su mia richiesta, ha messo a frutto le sue
indubbie competenze in materia, alla luce della sua lunga militanza
in più legislature, al quale ho chiesto aiuto per preparare, vista
l'urgenza, questa bozza anzi, che ha preparato questa bozza che è
stata emendata nel lavoro della Commissione di ieri, prima
dell'adunanza pomeridiana del Consiglio.
Ringrazio lui, ringrazio tutti i Commissari che sono
intervenuti, abbiamo fatto un lavoro rapido ma al tempo stesso
incisivo. È un intendimento che sull'esempio di altre analoghe
iniziative che sono state poste in essere da questa Commissione, e
mi riallaccio in questo senso alla questione che riguarda
l'iniziativa prima discussa sulla riforma elettorale in campo
europeo, vede anche in questo clima una sinergia fra il Governo
regionale, la Commissione competente e i Parlamentari valdostani
impegnati a sostenere la necessità di risolvere questo caso con la,
quasi, certezza che si raggiunga l'obiettivo, perché non vorremmo
mai che si arrivasse alla conversione di questo decreto senza che
ci fosse lo stralcio di queste norme che riguardano la nostra
Regione.
Quindi a supporto del lavoro già posto in essere dal Presidente
della Regione, che ha già puntualmente scritto al Ministro
Calderoli e anche verbalmente parlato con lui in merito alla
vicenda, ringrazio tutti coloro che sono intervenuti e hanno
partecipato alla stesura della risoluzione e sono convinto che la
vicenda avrà sicuramente un esito positivo.
Président
- La parole au Conseiller Caveri.
Caveri (UV)
- Merci, M. le Président. Molto brevemente
per ricostruire il dibattito che si è svolto ieri in Commissione,
ringrazio anche il Presidente della Regione per aver fornito alla
Commissione la lettera con la quale evidenziava le preoccupazioni
su questa invasività del decreto legge presentato dal Ministro
Calderoli. Decreto legge, peraltro, di difficilissima lettura
perché sono oltre mille pagine di testo, in cui a partire dal 1861
vengono abrogate circa diecimila leggi, un'operazione di potatura
di grandissima portata e in linea di principio assolutamente
condivisibile, anche se la Commissione ieri ha discusso e ha
espresso due tipi di preoccupazione.
La prima preoccupazione riguarda, come opportunamente scritto al
Ministro Calderoli dal Presidente della Regione, l'inserimento
all'interno delle norme abrogate anche di un decreto del Capo
provvisorio dello Stato, il decreto 532/1946, che appartiene a
quell'elenco di norme prestatutarie che esplicitamente in una norma
di attuazione del 1994 sono considerate intoccabili, alla stregua
delle norme di attuazione allo Statuto e modificabili solo con il
procedimento straordinario di cui all'articolo 48bis dello Statuto,
vale a dire il passaggio nella Commissione paritetica.
Per onestà, come il Presidente ci aveva detto, il Governo si è
reso conto di aver inserito per sbaglio questa norma che ovviamente
è una norma intoccabile dalla legislazione ordinaria.
Un altro aspetto interessante è stato l'esame, che abbiamo fatto
con i colleghi, delle diverse leggi o leggine che sono contenute
nel provvedimento e che a una prima lettura riguardano la nostra
Regione. La prima è una legge del 15 aprile 1869, concernente il
secondo tronco di strada nazionale da Aosta in Francia per il
Piccolo San Bernardo e come questa ce ne sono una serie di altre,
ad esempio una del 1912 sui monumenti romani di Aosta, una del 1928
sulla ferrovia Aosta Pré-Saint-Didier, che dimostra che alcuni temi
sono sempre verdi nel dibattito politico, e avanti così per una
ventina di provvedimenti.
Quello che colpiva di più era proprio il decreto legislativo
532/1946, che consideriamo intoccabile se non con le procedure
statutarie.
Va detto però, come ha osservato in particolare il collega
Louvin, che per altre norme che qui vengono citate, fra cui un
decreto del settembre 1945, n. 546, in materia di acque, che fu uno
dei temi più caldi nel dibattito politico di allora perché è
contemporaneo quasi al decreto luogotenenziale e fu oggetto di
dibattiti fortissimi perché contenendo la questione delle acque,
dell'idroelettrico e delle miniere, era un argomento che faceva
tremare i polsi e ancora, la norma sulla professione di guida
alpina e maestro di sci e quella sull'ordinamento degli uffici di
conciliazione che sono stati superati dai giudici di pace, il fatto
che vengano mantenute in essere delle norme antiche consente, nel
caso di necessità come è avvenuto in sentenze particolarmente
complicate della Corte costituzionale, di ricostruire la ratio alla
quale si è arrivati in senso contemporaneo a un certo tipo di
soluzione giuridica.
Concordiamo con il Governo che l'emergenza più grande riguarda
il vulnus molto forte, che tocca quel decreto del Capo provvisorio
dello Stato su alcuni servizi, ricordando che per nostra fortuna la
Corte costituzionale ha confermato la bontà della scelta della
norma di attuazione con una serie di sentenze, ne ricordo una
particolarmente significativa per i poteri prefettizi del
Presidente della Regione, che è la sentenza 38/03.
Queste sono le ragioni che portano il Consiglio regionale ad
impegnare il Governo, la Commissione medesima e i Parlamentari
valdostani, naturalmente quello nei confronti dei Parlamentari
valdostani non è un impegno, ma è un invito per correttezza
istituzionale, e credo che, come opportunamente segnalato dal
Presidente Zucchi, si tratti di un'azione corale e sinergica a
difesa di un concetto che deve valere anche per le abrogazioni.
Scriviamo infatti testualmente: "il principio di coinvolgimento
della Regione per ogni modifica all'ordinamento valdostano,
comprese le abrogazioni di norme pregresse".
Président
- La parole au Conseiller Donzel.
Donzel (PD)
- Intervengo per precisare che anche da parte
nostra, rispetto a questa questione, c'è stata attenzione. È
importante che immediatamente da parte del Governo regionale ci sia
stata una presa di posizione, ma deve essere altresì chiaro che
tutto il Consiglio regionale è intenzionato a fare chiarezza su
questa vicenda, piuttosto complessa, che coinvolge una serie di
norme che hanno costituito i presupposti delle attuali condizioni
di autonomia di cui oggi godiamo.
Quindi si vuole dare un segnale preciso; ho sentito parlare di
svista del Governo, accolgo questa cosa come una svista, una
mancanza, e anche se si tratta di una svista è un fatto grave
perché, visto che è compito dei governanti avere un po' più di
lungimiranza dei cittadini comuni, le sviste non sono mai
apprezzabili, però al di là di questa questione che può essere
recuperata, c'è l'affermazione del principio che qualora vi siano
delle modifiche dell'ordinamento valdostano - in questo caso era
doveroso il coinvolgimento dell'Amministrazione - ma anche là dove
non sia doveroso e si vadano a toccare cose che possono essere
abrogate, il sentirsi prima sarebbe un atto che va nella logica di
riconoscimento della specialità.
Président
- La parole au Président de la Région,
Rollandin.
Rollandin (UV)
- Ringrazio gli intervenuti per aver
voluto ricordare quello che è stato l'iter che ha portato a questa
risoluzione. Preciso che su questo tema non avevo dato
comunicazione, anche se vi era stata tutta l'attenzione necessaria,
ricordo che gli uffici regionali, che ringrazio, avevano seguito il
decreto 200 dalla sua nascita e avevano esaminato tutte le
determinazioni che sono state presentate, anche quella che ha
ricordato il collega Caveri a proposito delle acque, che non era
sfuggita all'attenzione dell'Amministrazione e degli uffici che
avevano visto che questa normativa era stata trasfusa nello Statuto
e che assolutamente non c'era sotto questo profilo,
nell'abrogazione di questa norma, nessun problema per la potestà
statutaria.
L'unica che ha queste caratteristiche è quella che abbiamo
sollevato; abbiamo avuto una risposta affermativa, non solo, lo
stesso Ministro ne ha parlato, quindi ritenevamo che la cosa fosse
risolta.
Nel contempo credo che sia importante che il Consiglio abbia
preso atto di questa situazione, condividendo lo spirito di
tagliare tutte le norme inutili, credo che sia corretta questa
preoccupazione che con questa mozione esprimiamo, di poter avere
un'attenzione particolare quando si fanno le pulizie di non portare
via qualche pezzo pregiato di quello che deve rimanere. Con questo
non posso che dichiarare l'accordo a votare la risoluzione che è
stata presentata con questo spirito, ricordando che la cosa, pur
spiacevole perché il fatto di immaginare che potessero andare a
toccare la norma sostanziale aveva fatto venire i brividi, è stata
chiarita. Per cui non abbiamo voluto ingigantire un aspetto che è
comprensibile e non volevamo dargli una interpretazione faziosa,
diciamo così. Quindi, abbiamo sollevato il problema e siamo lieti
che anche il Consiglio ne prenda atto e dia questa giusta
interpretazione di attenzione quando si fa riferimento a delle
norme importanti come quelle che si riferiscono alla Statuto.
Président
- Je soumets au vote la résolution:
Conseillers présents et votants: 35
Pour: 35
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK