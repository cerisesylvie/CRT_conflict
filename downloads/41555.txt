Consiglio Regionale della Valle d'Aosta - Oggetto del Consiglio n. 658 del 22 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 658 del 22 maggio 2019 - Resoconto
OGGETTO N. 658/XV - Reiezione di mozione: "Impegno per
l'ampliamento delle agevolazioni fiscali per l'acquisto di
autovetture elettriche a favore di soggetti diversamente abili".
(Approvazione di una risoluzione).
Rini (Presidente)
- Punto n. 9 all'ordine del giorno, per
l'illustrazione la parola al collega Mossa.
Mossa (M5S)
- La legge 5 febbraio 1992, parliamo della
cosiddetta 104, legge quadro per l'assistenza, l'integrazione
sociale e i diritti delle persone diversamente abili, prevede
l'I.V.A. agevolata per l'acquisto di autovetture nuove o usate con
cilindrata sino a 2 mila centimetri cubici se con motore a benzina,
e fino a 2.800 centimetri cubici se con motore diesel. Purtroppo
allo stato attuale la suddetta legge non menziona e pertanto
esclude dall'agevolazione le vetture elettriche. Il suddetto
scenario appare in modo evidente paradossale, infatti si verifica
che, per acquistare una vettura per il trasporto disabili
inquinante, si ha diritto alle agevolazioni con I.V.A. al 4%,
invece se si decide di compiere una scelta rispettosa per
l'ambiente che va nella direzione delle riduzioni delle emissioni
di CO2, quindi acquistare un'auto elettrica, non si può usufruire
delle agevolazioni fiscali e pertanto si è costretti a versare per
intero l'I.V.A. al 22%.
Il motivo per il quale si è giunti a questa carenza normativa è
abbastanza intuibile, quando è stata approvata la legge 104, nel
lontano 1992, il legislatore di certo non poteva prevedere che le
auto elettriche avrebbero avuto 30 anni dopo una diffusione così
ampia rispetto ai canoni di allora, quando ancora non ne
circolavano. Una diffusione di certo non prevedibile nel '92 ma
comunque lenta allo stato attuale rispetto ai traguardi prefissati
con l'accordo di Parigi con i quali ci si è posti l'obiettivo di
ridurre drasticamente le emissioni di CO2 del 40% entro il 2030;
non che oggi l'uso di autovetture elettriche sia così diffuso, un
po' perché ancora penalizzato da batterie che richiedono lunghe
ricariche e hanno ancora autonomia limitata, anche se queste in
costante evoluzione, e un po' perché i prezzi d'acquisto non sono
attualmente accessibili a tutte le fasce; ancora perché trovandoci
in un periodo di transizione la cultura del
carbon free
e
del
fossil fuel free
non è ancora così diffusa.
Dovremmo dare più ascolto alle nuove generazioni. Il ruolo
politico a tutti i livelli dovrebbe essere quello appunto di
incentivare l'acquisto di mezzi meno inquinanti attraverso diverse
iniziative, come ad esempio le agevolazioni sugli acquisti,
sull'installazione delle colonnine di ricarica, parcheggi gratis
per i possessori. Si sta cercando di promuovere tutti quegli
impulsi necessari affinché i cittadini siano più propensi
all'acquisto di auto meno inquinanti e abbandonino via via quelle
meno virtuose. Purtroppo però ci si sta muovendo in questa
direzione con molta, direi troppa, flemma basti pensare alla realtà
locale dove la legge regionale per gli incentivi sull'acquisto di
macchine elettriche e ibride è ancora arenata in Terza commissione
da ormai quasi un anno. Sembra, mi riferiva la collega Russo che ha
partecipato all'ultima assemblea della Terza commissione, che
finalmente se ne stia iniziando a parlare e auspichiamo che oltre
alle parole si arrivi presto anche ai fatti. Il Governo centrale
dal suo insediamento ha dato priorità a temi importantissimi come
il superamento della Fornero attraverso quota 100, il reddito di
cittadinanza, la legge "spazza corrotti", il taglio delle pensioni
d'oro e dei vitalizi, il decreto "sblocca cantieri", il decreto
"dignità" eccetera eccetera. In un anno, forse nemmeno, le riforme
sono state molteplici e di estrema importanza. Quindi a causa
proprio della mole di lavoro, sono stati rimandati, di sicuro non
trascurati, alcuni temi importanti come appunto colmare le carenze
normative relative ad alcune leggi - come appunto la 104 - che
oggi, per alcuni aspetti, risultano essere obsolete e vanno
aggiornate per stare al passo con i tempi e con le attuali
tecnologie.
Vorrei evidenziare che anche in altre regioni, come le Marche e
il Veneto, stanno presentando iniziative analoghe e che in alcune
di esse - intendo regioni - stanno attualmente raccogliendo firme
per presentare petizioni indirizzate al Presidente del Consiglio,
al Ministro dell'economia e al Ministro per la famiglia e le
disabilità.
Per quanto esposto vorrei impegnare la Giunta regionale a
sollecitare il Parlamento e il Governo centrale affinché si
adoperino presso gli organi deputati per accelerare l'emanazione di
apposite norme dirette all'adeguamento dell'attuazione normativa
prevista dalla legge 104 del 92 ai mutati parametri dell'attuale
mercato automobilistico prevedendo, ai fini dell'applicazione
dell'I.V.A. agevolata al 4%, anche le autovetture elettriche.
Presidente
- Altri colleghi chiedono la parola? La parola
al collega Distort.
Distort (LEGA VDA)
- Siccome sui punti di premessa della
mozione viene citata la Terza commissione, facendo parte della
Terza commissione mi permetto di prendere la parola e con questo
non penso di rubare la scena al presidente Nogara, ma solo perché
questo poi risveglia una riflessione da parte mia. Sicuramente il
tema è condivisibile, ma penso in maniera assolutamente
trasversale, tanto più che c'è una logica stringente proprio legata
al fatto che nel 1992, quando è stata redatta questa legge, di auto
elettriche si parlava a livello di futuro, non dico fantascienza ma
comunque a livello di prototipi, non si pensava minimamente a
quello che potrebbe essere lo scenario oggi. Però mi permetta,
collega Mossa, una considerazione personale, più che personale di
strategia politica, io dico: ma che senso ha che il Movimento 5
Stelle, chieda al Governo regionale dove ci sono forze diverse,
forze di cui voi non fate parte, una maggioranza di cui non fate
parte, un Governo di cui non fate parte, di perorare la causa
presso il Governo nazionale in cui abbiamo come vice Ministro Laura
Castelli del Movimento 5 Stelle, sottosegretario Alessio Mattia
Villarosa. Allora è sotto questo principio io chiedo: è una
provocazione oppure è veramente una battaglia che si vuole
combattere? Perché se è una battaglia che si vuole combattere, la
si combatte con le armi che abbiamo ed è incredibilmente più forte
l'arma del fatto che facendo parte di un Movimento nazionale che
sta conducendo lo Stato, ci sia un collegamento diretto e con
questo, abbiate pazienza, ritengo che non si faccia nessun atto di
indelicatezza nei confronti del Governo regionale perché chiedere
al Governo regionale che tra le tante cose di cui deve occuparsi, e
ce ne sono veramente tante, questa non è né una sviolinata né una
retorica ipocrita, ma sappiamo benissimo quanto ci sia da lavorare,
aggiungere anche questo fatto quando come forza politica avete un
peso decisamente superiore a quello del Governo regionale. Quando
si combatte una battaglia, la si combatte con le armi che si ha
credendoci fino in fondo e non si combatte per procura. Con questo
io non voglio farvi una critica, quello che voglio dirvi è
semplicemente: "riflettere sul fatto che esiste una strada ben più
efficace da svolgere, da seguire, per ottenere esattamente questo
risultato". È chiaro che in questa linea e con questo principio noi
come Gruppo Lega non ci riconosciamo in questa strategia, ci
riconosciamo nella bontà della vostra iniziativa ma non
nell'iter.
Pertanto sotto questo punto di vista io annuncio già adesso una
intenzione di voto che, salvo ulteriori approfondimenti, anche
dall'intervento del Governo, ulteriori approfondimenti in aula, al
momento noi consideriamo elementi per esprimerci in maniera di
astensione.
Presidente
- Ha chiesto la parola il collega Mossa.
Mossa (M5S)
- Io vorrei semplicemente rispondere
all'intervento del collega Distort perché sinceramente sono rimasto
un po' basito e perplesso dalle sue dichiarazioni perché il
Movimento 5 Stelle a livello nazionale, deve sapere caro collega
Distort, che non va incontro alle esigenze di un Consigliere
regionale o di un Gruppo consiliare semplicemente perché
condividono lo stesso simbolo, ma va incontro alle esigenze della
comunità, quindi deve essere una comunità rappresentata da un
Consiglio regionale a esprimere una criticità al Governo centrale.
Quindi non devo essere io, magari voi siete abituati ad alzare la
cornetta e a far venire in Valle d'Aosta il Ministro, il vice
Ministro, il Segretario di turno... ma no, non funziona così, non
deve essere così. Il Governo centrale deve rispondere alle esigenze
della comunità, non alle esigenze vostre semplicemente perché avete
la stessa spilletta. È tutta un'altra storia, è tutta un'altra
questione, è per quello che io seguo la prassi, i passaggi
necessari per arrivare al Governo centrale attraverso quello
regionale, perché è un'esigenza della collettività, non è
un'esigenza del consigliere Mossa, del consigliere Vesan, della
consigliera Nasso e della consigliera Russo. Pertanto questa è la
strada giusta da seguire e mi meravigliano le sue parole,
sinceramente.
Presidente
- Per i minuti residui, prego, Collega
Distort.
Distort
(
LEGA VDA)
- Prendo atto della lezione
impartitami, ma credo talmente tanto nella bontà della nostra linea
che non riesce a convincermi. Le dico solo questo: la forza di un
Movimento che crede nella territorialità, e con questo non voglio
far propaganda elettorale, ma sta di fatto che voglio dire la
verità, siamo un Movimento federalista, un Movimento autonomista,
abbiamo l'orgoglio di questo, siamo presenti sul territorio e
abbiamo la forza di avere un collegamento su tutta la scala
nazionale. Questa è la nostra forza - ben venga! - perché con
questo noi possiamo fare il bene della Valle d'Aosta in maniera
diversa, in maniera superiore. Ma questo è un vantaggio per tutta
la Valle d'Aosta, vorrei che potesse valere anche per voi.
Presidente
- La parola all'assessore Testolin.
Testolin (UV)
- Mi inserisco in questa diatriba tra
partiti nazionali per sottolineare un aspetto che ci sta
assolutamente a cuore: si cerca di dosare gli atti per quello che
servono. Da questa diatriba che è scaturita il collega Distort
evidentemente mi ha anticipato: presenteremo una risoluzione.
Quando il collega Mossa parla di flemma, capiamo anche che voglia
portarsi avanti rispetto a un'inefficienza del proprio Movimento
che, come è già stato ricordato, è al governo da oltre un anno e in
più annovera nelle fiere del proprio Movimento un rappresentante
parlamentare valdostano che avrebbe potuto farsi portavoce di
un'istanza di questo tipo, un'istanza, peraltro all'interno della
vostra mozione, che è analizzata in modo molto approssimativo,
perché si parla di una modifica della legge 104 quando poi in
realtà le modifiche da attuarsi sono su un altro provvedimento
legislativo che è il 449 che sancisce l'applicazione delle misure
I.V.A. in funzione di determinate caratteristiche di determinati
autoveicoli. Per cui ci siamo permessi di presentare una
risoluzione che nel sottolineare l'inefficienza in questo caso di
un Governo che si vanta di aver portato avanti delle istanze
dedicate alla comunità, ma la comunità è prima di tutto qualcosa
che- come avete voluto spiegare ma con un po' di coda di paglia -
si riferisce esattamente alle necessità della popolazione dal punto
di vista delle persone disabili o diversamente abili e alle
situazioni di valorizzazione delle iniziative a titolo
ambientale.
Questa mozione, così come è nata, seppur lodevole nel tentativo
di sollecitare, è carente da un punto di vista politico, è carente
da un punto di vista delle iniziative che un Movimento nazionale
doveva e poteva portare avanti. Infatti noi ci permettiamo di
sottolineare, con tutto il garbo istituzionale del caso, che
all'interno di questa mozione manca questo aspetto, che sono delle
iniziative che devono essere attivate tramite i canali parlamentari
e tramite delle iniziative che vadano a modificare e a reperire
anche le necessarie risorse finanziarie all'interno di
provvedimenti e procedimenti che vengono governati a livello
centrale. Quindi, con questo andiamo a illustrare una risoluzione
che si aggancia alla vostra mozione e che va a declinare
correttamente le norme da modificare e correggere per sollecitare
un'applicazione di un'I.V.A. agevolata a chi ne ha diritto su altre
autovetture ed evidentemente nell'ottica di dare una agevolazione
prima di tutto a questi soggetti che sono svantaggiati e
nell'ottica assolutamente di un percorso che si sta riattivando
anche all'interno del Consiglio regionale della Valle d'Aosta con
le giuste sollecitazioni alle Commissioni che si sono attivate per
riprendere in mano e per dare vita a questo percorso di definizione
della legge sulla mobilità sostenibile, e sottolinea come ci
vogliamo prendere carico di un'inefficienza da parte del Governo
centrale che in oltre un anno appunto di governo non ha avuto la
forza di portare avanti questo tipo di attenzione e poco serve dire
che si sono portate avanti azioni legislative quali quota 100 e il
reddito di cittadinanza, perché sinceramente, l'ho già detto,
quando ero dall'altra parte della barricata, questo tipo di
iniziative hanno avuto degli effetti non troppo positivi sugli
assetti economico-finanziari della nostra economia e hanno portato
a delle valutazioni nazionali e internazionali che si ripercuotono
sul rating, sull'andamento delle caratteristiche dei nostri titoli
di Stato che penalizzano enormemente quando vediamo uno
spread
che schizza alle stelle e ci travolge negandoci la
possibilità di utilizzare delle risorse che invece avrebbero potuto
essere utilizzate per dare corso e gambe a questo tipo
d'interventi. Quindi nella nostra iniziativa "Invitiamo i
parlamentari valdostani ad attivare entro 60 giorni le iniziative
volte a sollecitare il Governo nazionale al fine di un intervento
normativo che possa aggiornare le disposizioni relative
all'agevolazione I.V.A. riconosciuta ai soggetti diversamente abili
includendo anche l'acquisto di veicoli con motori elettrici tra le
casistiche valide ai fini delle agevolazioni fiscali". Questa è
un'iniziativa presentata dai capigruppo di maggioranza e dal
sottoscritto che ha lo stesso intento ma con una maggiore
attenzione agli aspetti un po' più tecnici e soprattutto
sottolineando una mancanza politica che voi avete ingenuamente
sollevato.
Presidente
- Altri in discussione generale? È stata
quindi presentata la risoluzione. La parola al collega Ferrero.
Ferrero (MOUV')
- Se nelle premesse non può essere che
condivisibile questa iniziativa, sinceramente purtroppo mi devo
vedere d'accordo con il collega assessore Testolin e sulle sue
considerazioni, perché qui siamo quasi al paradosso. Se nell'ottica
anche di facilitare i lavori dell'assemblea, premesso che ognuno è
libero di presentare quel che vuole, dobbiamo forse stringere un
po' sulle argomentazioni e sui temi, ma scusate, voi pretendete
dalla Giunta regionale una sollecitazione quando avete un
parlamentare eletto nei vostri ranghi e avete il governo del paese
in quanto siete - all'epoca eravate - la forza più numericamente
importante che poi ha formato un Governo. Ma qui siamo al
paradosso. Io sinceramente non riesco a capire il motivo di questa
iniziativa. Ma alzate il telefono, date un colpo di telefono alla
vostra parlamentare che si metta in moto con i vostri
rappresentanti governativi affinché facciano qualcosa! Io penso che
la Giunta regionale abbia già le sue competenze e le sue questioni.
Se io avessi un referente a Roma del mio partito che governa, ma
alzo il telefono, prendo contatto, vado a Roma, gli dico: "Cosa
state facendo?". Si può fare questo. Se invece si vuole attribuire
in questo caso l'onere alla Giunta regionale, per carità, io non
so, la Giunta farà quel che vuole ma mi sembra sinceramente
un'iniziativa che si può definire semplicemente stupefacente, pur
condividendo le premesse. Se c'è l'I.V.A. nei confronti delle altre
auto, ci deve essere anche l'I.V.A. agevolata nei confronti delle
auto elettriche, a maggior ragione.
Ma perdonatemi, c'è uno scollamento tra chi ha delle
responsabilità di governo a Roma e ha dei referenti regionali che
non può essere sanato da un intervento della Giunta regionale.
Questo è un problema vostro interno che dovete risolvere, dovete
parlarvi, dovete comunicare, siete esperti di comunicazione e di
conseguenza pretendere che poi sia la Giunta regionale che va a
fare una sollecitazione ai vostri rappresentanti a Roma, a me
appare quantomeno stupefacente, nel senso più ampio della
parola.
Presidente
- Collega Spelgatti. In questo caso ovviamente
è stata presentata una risoluzione, quindi i tempi sono di 10
minuti anche sulla risoluzione.
Spelgatti (LEGA VDA)
- Siamo arrivati all'assurdo in
questa iniziativa, ribadisco il concetto espresso dal collega
Distort, noi siamo abituati: c'è un problema, chiamiamo e tentiamo
di risolverlo parlando direttamente con tutti i Ministri e i
sottosegretari competenti. Se non avete questa possibilità chiedete
al Governo regionale. Il Governo regionale che ha tutte le
possibilità di attivarsi perché chiaramente un Presidente della
Regione questo dovrebbe fare, gli Assessori questo dovrebbero fare,
però giustamente siccome qui la Lega e il Movimento 5 Stelle stanno
all'opposizione, loro non hanno questo strumento. Quindi a loro
volta girano la palla e dicono: "Non lo facciamo noi, chiediamo la
risoluzione, lo facciamo fare ai parlamentari". Evidentemente qua
non c'è nessuno che è in grado di risolvere i problemi né
direttamente il Movimento 5 Stelle né direttamente il Governo
regionale. Siamo a posto.
Presidente
- La parola al collega Vesan.
Vesan (M5S)
- Siamo quasi divertiti dal fatto che ci
siano stati questa precisazione e suggerimenti d'indirizzi politici
da tutte le altre forze nei confronti della nostra. Vorrei
ricordare solo una cosa: in quest'aula noi rappresentiamo i
Valdostani e interveniamo per il tramite del lavoro che viene fatto
all'interno della Regione Autonoma Valle d'Aosta. Prima di tutto
noi quattro, indipendentemente dalle dichiarazioni che ci fanno
alcuni colleghi in quest'aula, siamo Valdostani e operiamo
all'interno del Consiglio regionale della Valle d'Aosta, non siamo
qui ambasciatori di un Governo nazionale gialloverde o segretari
particolari del Presidente del Consiglio dei Ministri Conte. Noi
siamo qui per rappresentare all'interno dell'aula nella quale
sediamo e nei confronti del Governo che amministra il nostro
territorio, le esigenze della popolazione valdostana. È vero che ci
sono canali più veloci, che basta alzare il telefono e se c'è un
amico che fa il primo Ministro e gli telefoni, te la fai comprare
la macchina elettrica. Questa non è la nostra visione politica. Noi
operiamo all'interno del Consiglio Valle ed è all'interno del
Consiglio Valle che sollecitiamo un intervento nei confronti del
Governo nazionale, indipendentemente da chi ci sia al Governo
nazionale. Forse che ai disabili valdostani interessa meno poter
comprare un'auto elettrica per il fatto che c'è un diverso Governo
nazionale o se cade il governo domani e c'è un altro governo - che
ne so - Berlusconi-PD. Cosa cambia? Noi ribadiamo che la questione
è importante, siamo contenti che la maggioranza abbia presentato
una risoluzione ritenendo opportuno di coinvolgere entrambi i
parlamentari valdostani per quello che riguarda la soluzione di
questa questione, ma è importante che lo Stato, soprattutto su una
norma relativa alle agevolazioni fiscali, riceva un'indicazione
della Valle d'Aosta. E questo perché? Perché l'.I.V.A. pagata in
Valle d'Aosta finisce nelle casse della Valle d'Aosta. Quindi di
fronte a una disponibilità dell'esecutivo che amministra queste
tasse a rinunciare a questa parte di proventi a favore dei propri
concittadini, probabilmente qualunque governo di qualunque colore
sia sarà più sensibile a voler portare avanti questa iniziativa
perché quello che importa a noi quattro è di portare avanti questa
iniziativa. Non siamo qui a fare la propaganda elettorale per il
nostro bollino o a favore della maggioranza o a favore della
precedente maggioranza. Questo a noi non interessa in nessuna
maniera. Se possiamo avere maggior peso per tutelare i nostri
cittadini grazie al lavoro del Governo regionale, grazie al lavoro
dei nostri parlamentari e grazie anche al lavoro delle telefonate
interne, a noi sembra sempre la procedura più strana quella di fare
le telefonate per chiedere i favori però ognuno opera nel modo che
ritiene più opportuno. La nostra proposta è quella di mandare al
Governo nazionale e a chi ha la possibilità d'intervenire tutti i
segnali possibili per andare nella direzione giusta che è quella
che è stata riconosciuta come giusta da tutti quelli che sono
intervenuti fino adesso. Se poi non piace la strada, cosa cambia se
porta al risultato giusto?
Presidente
- Collega Manfrin, per il tempo rimanente
dell'intervento della collega Spelgatti, prego.
Manfrin (LEGA VDA)
- Colgo lo spunto dell'intervento del
collega Vesan per poter dire anch'io un paio di cose. Vedete,
colleghi dei 5 Stelle, non è che c'è una procedura codificata che
dice che il problema di un luogo per essere sollevato o risolto o
essere formulata una proposta là dove si può intervenire deve prima
passare dall'assemblea di quel luogo, perché altrimenti, faccio un
esempio abbastanza calzante, per il problema del Cral, della
struttura, avremmo dovuto aspettare che il Consiglio comunale
deliberasse a maggioranza una mozione che chiedesse alla Regione di
occuparsene, dopodiché la Regione decidesse- bontà sua - di
occuparsi di quel problema; magari nella realtà in cui c'è anche un
Consiglio provinciale, bisogna attendere che il Consiglio comunale
deliberi una mozione che interessi la Provincia, che interessi la
Regione e che interessi a sua volta... In realtà non c'è questo
tipo di procedura come voleva suggerire il collega Mossa, il punto
è questo: esistono delle cose da fare - e credo che su questo siamo
tutti d'accordo - ed esistono degli organi che si possono occupare
di questi problemi. Nello specifico la questione che voi sollevate,
assolutamente legittima, ovviamente interessa il Governo nazionale.
Io - e la collega Spelgatti lo sa - mi sono sempre infuriato con
chi presentava, ad esempio nel Consiglio comunale di Aosta, delle
risoluzioni che interessavano la Siria. "Cessiamo il fuoco in
Siria, facciamo la mozione in Consiglio comunale". Io credo che
l'Isis non è che proprio si sia fatta spaventare da queste
risoluzioni votate anche a larga maggioranza, perché ritengo che
ogni organo debba occuparsi di quello che gli compete.
Quello che abbiamo cercato di dirvi e di spiegarvi è che con la
vostra iniziativa, probabilmente fatta anche in buona fede, spero,
voi volevate fare una proposta ma quello che ottenete è che il
Governo regionale - che non gli sembrava vera un'occasione del
genere - ha preso il destro per fare una risoluzione dicendo che il
Governo gialloverde non ha fatto niente sul tema. Questo è il
risultato politico della giornata. Niente di più.
Vengo ai favori, collega Vesan, esistono dei parlamentari, il
Movimento 5 Stelle in Valle d'Aosta ne ha uno, esistono dei
rappresentanti del Governo. La possibilità per ogni cittadino, così
come per ogni rappresentante politico locale, è quella di
condividere con un parlamentare del territorio, o se manca anche di
un altro territorio, le problematiche di quel territorio. Questo
non significa fare dei favori o chiedere dei favori personali per
l'acquisto di automobili come ha fatto intendere lei, s'intende
invece collaborare attivamente perché rappresentanti sul territorio
formulino le proposte per migliorare quel territorio quando non è
possibile intervenire direttamente, come in questo caso perché non
si governa la Regione. Quindi il
modus operandi
che viene
utilizzato è: "C'è un problema. Chi lo può risolvere? Questo membro
di Governo? Benissimo, sentiamo questo membro di governo, se ho il
contatto", non certo per favore personale ma per l'interesse della
comunità. Ovviamente questa iniziativa, come abbiamo già
evidenziato, ha decisamente delle problematiche, che evidenzio.
Presidente
- Altre richieste d'intervento? Ha chiesto la
parola il collega Marquis.
Marquis (SA)
- Ritengo che la risoluzione presentata su
questa iniziativa sia importante perché sostanzialmente interviene
su un aspetto che disciplina le agevolazioni riferite all'acquisto
di automobili riguardo alle persone con impedite capacità motorie,
permanenti o ridotte, ai sensi della legge 104 del 92, chiaramente
è una competenza di carattere nazionale ma credo che ben venga da
quest'Aula un invito a livello nazionale in modo corretto per
risolvere un problema che esiste sul territorio e per non
discriminare chi già vive in condizioni di difficoltà, quindi non
discriminare ulteriormente. Quindi non trovo niente di scandaloso
che vengano interessati i parlamentari valdostani, i nostri
rappresentanti, a prescindere dal colore o della maglia che
indossano. Io credo che quando si esca dalla Valle d'Aosta da
Pont-Saint-Martin e si arrivi a Carema, tutti debbano indossare la
maglia della Valle d'Aosta per difendere le nostre prerogative e le
nostre istanze, così come credo che sia importante evidenziare che
il rapporto deve essere un rapporto di tipo istituzionale. Ho
sentito un po' di dibattito, di discussione, dove qualcuno lo mette
sul piano dell'amicizia, qualcuno dice: "Noi siamo Valdostani e
rappresentiamo come tutti i Consiglieri la nostra regione", io
credo che i rapporti amicali non vanno mai bene a livello
istituzionale perché non portano mai a dei grossi risultati, perché
le amicizie vanno e vengono. Io credo che una Regione debba avere
la capacità di rapportarsi sul piano istituzionale, bisogna avere
rispetto nei confronti dello Stato e chiedere il rispetto. Noi non
dobbiamo chiedere dei favori, non abbiamo bisogno di rapporti di
questo tipo, abbiamo bisogno di un contatto continuo che sia
instaurato su basi di reciproca lealtà. Questo è quello che prevede
la Costituzione e credo che approcciando in questo modo si possano
ottenere dei risultati. Diversamente credo che le iniziative
fondate su altri aspetti non possano avere dei grossi risultati e
soprattutto non possano essere strutturate nel tempo. Pertanto
credo che questa sia un'iniziativa che noi non possiamo che
condividere ma possiamo sollecitare i parlamentari di farsi parte
attiva, così come riteniamo che sia corretto che nei rapporti il
Governo abbia una relazione direi continuativa, strutturale, con i
parlamentari che devono essere l'interfaccia nostra a Roma, perché
diversamente si rischia di lavorare con la mano destra che non sa
quello che fa la sinistra. E questo non credo che possa essere
foriero di grandi risultati. Pertanto noi riteniamo che la
risoluzione, così come è stata presentata con questo invito, possa
essere condivisibile e auspichiamo che si possa arrivare ad un
risultato positivo.
Presidente
- La parola al collega Bertin.
Bertin (RC-AC)
- Lo sottolineiamo per cose diverse che i
rapporti interpersonali e questo modo di approcciare i rapporti
Stato-Regione non sono mai positivi, lo abbiamo visto su dossier
anche rilevanti di questa Regione. L'idea che ci sia l'amico che ti
risolve i problemi è evidentemente poco seria e soprattutto alla
fine non porta a grandi risultati né nel breve né nel lungo
periodo.
Ma, tornando alla questione di questa mozione che sta prendendo
aspetti un po' surreali, nel merito è evidente che è paradossale
che non si preveda lo stesso beneficio anche per l'acquisto di auto
elettriche. È del tutto evidente che in questo momento bisogna
intervenire anche per introdurre questa agevolazione anche per le
auto elettriche, va inserita in un discorso più generale di
mobilità sostenibile e quindi la mozione ha, a mio avviso, un
significato interessante.
Nel merito, al di là dello strumento che si vuole utilizzare,
risoluzione, parlamentari, Governo, non è questa poi la questione
rilevante, abbiamo visto in questi anni risoluzioni di ogni tipo.
Pertanto nel merito dell'oggetto, sia della mozione che della
risoluzione, non si può che essere d'accordo, pertanto
paradossalmente si può votare benissimo per tutte e due. E così
farò.
Presidente
- Altri? Se non ci sono altre richieste
mettiamo in votazione prima la risoluzione, colleghi, e poi la
mozione. Prima la risoluzione illustrata dall'assessore Testolin.
Il testo della risoluzione è un atto e va in votazione, poi si
mette in votazione la mozione. La votazione è aperta. La votazione
è chiusa.
Presenti: 35
Votanti. 25
Favorevoli: 25
Astenuti: 10 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Sammaritani e Spelgatti).
Il Consiglio approva.
Presidente
- Possiamo passare alla votazione della
mozione. La votazione è aperta. La votazione è chiusa.
Presenti: 35
Votanti: 7
Favorevoli: 7
Astenuti: 28 (Aggravi, Baccega, Barocco, Bertschy, Bianchi,
Borrello, Certan, Chatrian, Cognetta, Daudry, Distort, Farcoz,
Ferrero, Fosson, Gerandin, Luboz, Lucianaz, Manfrin, Marquis,
Morelli, Nogara, Peinetti, Restano, Rini, Sammaritani, Spelgatti,
Testolin e Viérin).
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK