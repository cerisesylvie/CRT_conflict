Consiglio Regionale della Valle d'Aosta - Oggetto del Consiglio n. 655 del 16 dicembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 655 del 16 dicembre 1981 - Resoconto
OGGETTO N. 655/81 - FESTEGGIAMENTI PER LA FELICE SOLUZIONE DEL
RIPARTO FISCALE. (Interrogazione)
Presidente
- Do lettura dell'interrogazione presentata
dai Consiglieri Cout e Carral:
INTERROGAZIONE
VENUTI a conoscenza di luculliani festeggiamenti organizzati
dall'Assessore alle Finanze " a compimento della felice soluzione
del riparto fiscale";
STUPITI per la scozzese generosità dell'Assessore che ha
delimitato gli inviti al personale del suo Assessorato;
i sottoscritti Consiglieri
INTERROGANO
L'Assessore alle Finanze per sapere:
1) perché non ha esteso gli inviti a tutti i Consiglieri
regionali, che con tanto batticuore hanno partecipato alle
romanzesche vicende del riparto;
2) se ha svolto opera di persuasione nei confronti dei
colleghi Assessori acciocché, attraverso analoghe iniziative, anche
il personale contiguo possa degnamente rallegrarsi per gli scampati
pericoli
.
Presidente
- Ha chiesto di parlare l'Assessore alle
Finanze, Ramera, ne ha facoltà.
Ramera
(DC)
- Mi scuserà il Presidente del
Consiglio se ritengo non ricevibile la interrogazione, perché
direi, come ha detto lui prima in risposta del Ministro al Sen.
Fosson, che gli interroganti, quando devono dire o chiedere
qualcosa su determinati argomenti che nulla hanno a che vedere con
il Consiglio, hanno solo da recarsi all'Assessorato alle Finanze
che - guarda caso - si trova sul piano della Presidenza del
Consiglio.
Comunque, se gli interroganti vogliono illustrare
l'interrogazione che non ho ben capito, nonostante il tentativo di
"humor " contenuto, lo facciano.
Presidente
- Colleghi Consiglieri, prima di procedere mi
sembra opportuno far rilevare che l'Ufficio di Presidenza ha
ritenuto accettabile l'interrogazione per le sue implicazioni di
carattere procedurale - politico, se volete - ma ora propone che
questa sia trasformata in interpellanza in modo che l'interpellante
possa spiegarla; altrimenti succede come ieri che
all'interrogazione non viene data risposta e l'interrogante invece
di dichiararsi soddisfatto o meno, spiega l'interrogazione; alla
quale poi l'interrogato non ha più possibilità di rispondere.
Ha chiesto di parlare il Consigliere Ramera, ne ha facoltà.
Ramera (DC)
- Rispondo dicendo che non sono per niente
stupito del loro stupore per la scozzese generosità degli inviti
delimitati al solo personale del mio Assessorato, perché quando uno
paga, gli ospiti se li sceglie. Inoltre, se avessi dovuto invitare
tutto il personale della Regione, a parte il fatto che sarebbe
costato qualche lira, vorrei sapere come avrei potuto utilizzare lo
stadio (Puchoz) - vista la stagione - per farci stare tutti i
dipendenti che operano in questo palazzo e fuori. Faccio presente
che, avendo pagato, non devo rispondere di nulla e, dato che mi si
tira per i capelli, vorrei dire che nel corso di quella cena il
personale del mio Assessorato, che forse meritava ben più di quello
che ho fatto, perché contrariamente agli usi in vigore in questo
paese, hanno lavorato per molti sabati e domeniche per predisporre
tutti i dati relativi alle discussioni in corso sul Riparto
Fiscale, ha ritenuto di giocare e di destinare la vincita di £
1.800.000 ad opere di beneficenza. A me non interessa quando gli
interroganti vanno a cena e chi portano con sé; così quando la
Presidenza del Consiglio ha voluto fare la cena dei Consiglieri,
non me ne sono occupato e mi spiace di non aver potuto partecipare
perché non stavo bene, ma nessuna interrogazione è seguita da parte
mia.
Queste sono questioni private che non interessano minimamente il
Consiglio e vorrei sapere dove sta il riflesso politico
dell'interrogazione.
Presidente
- Ha chiesto di parlare il Consigliere Cout,
ne ha facoltà.
Cout (PCI)
- Non abbiamo nessun dubbio che questa cena
sia stata pagata dall'Assessore Ramera.
Lo spunto per questa interrogazione ci è venuto dal fatto che
una cena di fine anno era diventata - come si era visto dall'invito
arrivato ai dipendenti dell'Assessorato alle Finanze - una cena per
festeggiare il felice risultato del riparto fiscale; quindi
pensavamo che in questo caso vi potessero essere interessati tutti
coloro che hanno lavorato per il buon esito della legge, e non
esclusivamente i dipendenti dell'Assessorato alle Finanze. Penso
che allora "scozzese generosità" dell'Assessore sia più scozzese
ancora per gli altri Assessori, che a questo punto potrebbero
essere invitati a tradurre le cene di fine anno in cene per la
felice soluzione del riparto fiscale. Se non sta in questo modo, si
potrà anche evitare di portarli tutti allo stadio, invitandoli a
rotazione alla mensa regionale, dove troverebbero posto.
Un invito anche agli altri Assessori, che da scelte parsimoniose
dettate probabilmente dalle difficoltà di sapere con precisione la
data di arrivo del riparto, erano stati spinti a cambiare nei loro
Assessorati le saponette con il sapone Sole che va bene per il
bucato, di andare a ricostituire il sapone Sole con le
saponette.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK