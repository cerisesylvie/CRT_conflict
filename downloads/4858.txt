Consiglio Regionale della Valle d'Aosta - Oggetto del Consiglio n. 579 del 11 novembre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 579 del 11 novembre 1982 - Resoconto
OGGETTO N. 579/VII - APPROVVIGIONAMENTI ENERGETICI PER IL
FUNZIONAMENTO DEL COSTRUENDO PRESIDIO SANITARIO DI BEAUREGARD.
(Interpellanza).
PRESIDENTE
: Do lettura dell'interpellanza in oggetto,
presentata dal Consigliere De Grandis:
INTERPELLANZA
Venuto a conoscenza che il progettato impianto per la
produzione di acqua calda ad uso sanitario con pannelli solari per
il presidio sanitario di Beauregard non verrebbe più
realizzato;
Informato altresì che l'allacciamento elettrico del predetto
nosocomio verrebbe fatto esclusivamente con l'ENEL;
INTERPELLA
gli Assessori competenti per conoscere:
1)
se risponde al vero che il progetto dell'impianto
solare al Beauregard è stato abbandonato e quali sono le ragioni
che hanno suggerito questa decisione;
2)
nel caso in cui il progetto "solare" sia stato
soltanto sospeso, se ci si è preoccupati di predisporre le
strutture in modo che sia possibile una futura realizzazione
dell'impianto "solare" senza ulteriori modifiche alle opere
murarie;
3)
se si è tenuto nella dovuta considerazione il
risparmio realizzabile allacciando il nosocomio alla rete della
Cooperativa "Forza e Luce" di Gignod, della quale la Regione è
azionista in parallelo con l'allacciamento all'ENEL onde evitare i
rischi conseguenti ad eventuali black-out.
PRESIDENTE
: La parola al Consigliere De Grandis per
l'illustrazione dell'interpellanza.
DE GRANDIS - (PRI):
Per il Beauregard era stato previsto
il progetto della realizzazione di un impianto solare per la
produzione di acqua calda ad uso sanitario.
Mi si informa adesso che questo progetto sarebbe stato
abbandonato e non conosco per quali motivi si sarebbe rinunciato a
questa proposta.
Poiché ritengo - i tecnici me lo confermano - che un impianto di
quel tipo, per la vastità e per la struttura cui è destinato,
sarebbe di particolare interesse sia per la sua particolarità, sia
per una verifica delle possibilità di sviluppo di certe tecnologie,
sono molto interessato a sapere se in effetti si è rinunciato a
questo tipo di impianto e quali siano le cause che hanno indotto
alla rinuncia.
Inoltre, vorrei sapere anche se è vero che l'allacciamento
elettrico del Beauregard avviene con l'ENEL, mentre la Regione
essendo socia della Cooperativa "Forza e Luce", avrebbe diritto ad
una tariffa di particolare favore se si allacciasse alla
cooperativa sopracitata.
Io penso, evidentemente, che l'interesse alla Cooperativa Forza
e Luce sia fuori discussione, anche se ritengo che sarebbe
necessario prendere gli opportuni contatti con l'ENEL per avere un
allacciamento sussidiario onde poter evitare che possano
verificarsi situazioni di black-out che risulterebbero
particolarmente gravi per il nosocomio.
PRESIDENTE:
Risponde l'Assessore Borbey; ne ha
facoltà.
BORBEY - (DC):
Anzitutto devo precisare che un impianto
solare al Beauregard non era stato previsto quando fu fatto
l'appalto dei lavori, anche perché l'Amministrazione regionale era
preoccupata già dell'eccessivo costo del completamento
dell'ospedale notevolmente alto.
In seguito, con promessa del governo all'Assessore Rollandin,
che si era interessato per nuovi finanziamenti, lo Stato ha
concesso ulteriori 9 miliardi alla Regione Valle d'Aosta e nel
Piano Sanitario per l'edilizia ospedaliera sono stati presi in
considerazione eventuali preventivi per questo impianto solare.
Il preventivo di tutto il progetto per questo impianto solare
aumentava di circa 500 milioni il costo considerando anche le opere
murali che erano state valutate all'incirca sui 70/80 milioni.
Noi abbiamo fatto esaminare questo progetto al nostro
consulente, l'Ing. Peano, il quale propose un aumento di pannelli
solari come superficie, per cui il costo ammontava allora, circa 4
mesi fa, a 600 milioni, più le opere murarie.
In un sopralluogo congiunto effettuato tra tecnici, l'Assessore
Rollandin ed il sottoscritto stabilimmo che le opere murarie
consistevano in pochi lavori, anche perché i locali potevano essere
facilmente reperiti e la pompa di calore poteva essere dislocata
nel viadotto che deve portare al pronto soccorso.
Nello studio dell'esecutivo di questo impianto, invece, siamo
giunti con preventivi totalmente diversi, a 600 milioni, costo
della parte impiantistica - prezzi sempre riferiti a 5 mesi prima -
costo degli impianti elettrici circa 50 milioni, opere di
costruzione ricovero macchinari 120 milioni, le assistenze murarie,
il fissaggio, ecc.
In modo particolare, per quanto concerne il tetto terrazzi, si
sarebbero dovuti fare, opera non rilevata precedentemente, vari
cogoli in calcestruzzo, bucando i solai sottostanti onde poter
sopportare tutti questi pannelli solari.
Essendo il tetto già una notevole preoccupazione, in quanto
produce notevoli perdite, avremmo dovuto rifare completamente il
manto di impermeabilizzazione per un ulteriore costo di 500
milioni.
Partendo quindi dai 650 milioni di cui si parlava prima,
comprese le opere murarie, siamo giunti alla cifra di ben 900
milioni, escluso IVA, e con gli imprevisti saremmo arrivati ad un
miliardo e 200 milioni. Se a queste cifre aggiungiamo quella
inerente la nuova impermeabilizzazione del tetto, questo ci avrebbe
portato ad un costo superiore al miliardo e mezzo di lire.
Il risparmio energetico, se non vado errato, era di circa 60
milioni. Abbiamo fatto sondaggi presso altre ditte di impianti di
pannelli solari, in quanto vi erano perplessità sui materiali dei
pannelli da usare. Infatti siamo venuti a conoscenza che molti
impianti di pannelli solari venivano smantellati in quanto non
economici.
Questo fatto ha determinato la decisione della Giunta regionale
di soprassedere all'impianto, in quanto il suo costo riferito
all'eventuale risparmio energetico non dava sufficienti
garanzie.
Le opere murarie per il ricovero dei macchinari dovevano essere
ex novo, quindi vi era la necessità di chiedere nuovamente
concessione edilizia al Comune di Aosta, il che avrebbe comportato
ulteriori ritardi.
La Giunta regionale si è quindi orientata nell'iniziare impianti
solari alternativi in altri edifici, chiedendo vari preventivi a
ditte specializzate: ad esempio, il secondo lotto della scuola
media di Gignod, che è in un'ottima esposizione e dove sono
dislocate la palestra, la piscina, 50 camere circa per gli anziani,
le mense per allievi ed anziani. Forse questa è una struttura dove
noi potremmo veramente calcolare bene il risparmio, anche perché il
primo lotto è tradizionale come riscaldamento. Questa è una nostra
idea.
Per quanto riguarda invece la questione dell'allacciamento della
Forza e Luce abbiamo chiesto anche il loro preventivo.
Possiamo dire che è previsto un allacciamento all'ENEL con cavo
di 15 km. sulla strada a Valle del Ru Boldet e che siamo in
trattative con la cooperativa per un secondo allacciamento in linea
aerea da monte, il tutto dopo accertamento della compatibilità
delle due forniture.
Siamo già certi di questo perché il geom. Charrier ha parlato
con il responsabile della cooperativa. Infatti anche in black-out
essi hanno una convenzione con l'ENEL che fornisce loro
l'energia.
Se un domani siamo allacciati soltanto con "Forza e Luce" in
caso di un qualsiasi disguido c'è una convenzione che prevede
l'erogazione di luce da parte dell'ENEL.
Riteniamo quindi che, in relazione a quanto afferma De Grandis,
sarà nostra premura chiedere i preventivi, in quanto sappiamo che
economicamente alla Valle d'Aosta converrà fare la trattativa ed il
conseguente contratto con la cooperativa Forza e Luce.
PRESIDENTE
: Ci sono altri Assessori che intendono
rispondere?
Il Consigliere De Grandis ha la parola per la replica.
DE GRANDIS - (PRI):
Sono soddisfatto della risposta
dell'Assessore ai Lavori Pubblici. Comprendo le difficoltà
verificatesi per l'impianto solare al Beauregard, le maggiori spese
che questo avrebbe comportato, quindi la corretta valutazione
sull'opportunità o meno di realizzare l'impianto in quella
struttura.
Sono anche soddisfatto che si faccia il contratto con la Forza e
Luce in quanto evidentemente è quello risultato essere più
conveniente.
Vorrei solo raccomandare all'Assessore di tenere presente
l'opportunità di verificare a priori la possibilità di realizzare
impianti ad energia alternativa, laddove nuove costruzioni sorgono
per conto dell'Amministrazione regionale, così come sta facendo per
la scuola media di Gignod.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK