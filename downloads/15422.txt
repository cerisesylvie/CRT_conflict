Consiglio Regionale della Valle d'Aosta - Oggetto del Consiglio n. 737 del 15 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 737 del 15 luglio 1999 - Resoconto
SÉANCE DU 15 JUILLET 1999 (APRÈS-MIDI)
OGGETTO N. 737/XI Creazione di una zona franca d'impresa
industriale e terziaria. (Interpellanza)
Interpellanza Premesso che l'Assessore regionale all'industria,
rispondendo a una recente interpellanza del Gruppo consiliare di
Forza Italia in merito alla creazione di una zona franca d'impresa,
industriale e terziaria, ha affermato che "l'attuazione
dell'articolo 14 dello Statuto speciale è attualmente all'esame dei
membri di parte regionale della Commissione paritetica";
Appreso che, contrariamente a quanto affermato dall'assessore, i
membri di parte regionale della Commissione paritetica non si
starebbero occupando di tale questione, avendo altre priorità "in
elenco";
Considerato che, col trascorrere infruttuoso del tempo, la
Regione Valle d'Aosta rischia di perdere un'importante
opportunità;
I sottoscritti Consiglieri regionali
Interpellano
l'Assessore competente per sapere:
a) se non ritenga indispensabile accelerare i tempi di
elaborazione di quella parte del programma di legislatura che,
attraverso la creazione di una zona franca d'impresa, industriale e
terziaria, darebbe un significativo impulso allo sviluppo economico
della regione;
b) se non ritenga altrettanto rilevante invitare la Commissione
paritetica ad approfondire tale questione, nonché prendere contatti
col Governo italiano e con le autorità comunitarie per dare -
quanto prima possibile - avvio concreto a questo ambizioso
progetto.
F.to: Tibaldi - Lattanzi - Frassy
Presidente La parola al Consigliere Tibaldi.
Tibaldi (FI) Poco meno di due mesi fa il gruppo consiliare di
Forza Italia ha proposto all'attenzione di quest'aula
un'interpellanza in merito ad una questione particolarmente
sentita, caduta nell'oblio per circa mezzo secolo e che ora viene
riproposta all'attenzione dell'Assemblea da una parte grazie alle
interpellanze proposte dal gruppo di Forza Italia, dall'altra parte
al fatto che sia stata iscritta nel programma di legislatura. Ci
riferiamo alla zona franca.
In quell'interpellanza che venne proposta poco meno di due mesi
fa, come dicevo, si chiedeva quali iniziative aveva in cantiere la
Giunta regionale per la creazione di una zona franca d'impresa
industriale e terziaria.
Di fronte a questo puntuale interrogativo, l'Assessore
competente diede una risposta altrettanto precisa che abbiamo
indicato in premessa nella medesima interpellanza ovvero che
l'attuazione dell'articolo 14 dello Statuto speciale era
attualmente all'esame dei membri di parte regionale della
Commissione paritetica, ex articolo 48 dello Statuto speciale.
Affermazione che il giorno dopo venne smentita su "La Stampa" con
una controaffermazione da parte di un componente dei membri di
parte regionale della Commissione paritetica dicendo che in questo
momento le priorità in elenco erano altre e di conseguenza la zona
franca d'impresa aveva un'importanza subordinata alle altre
priorità in elenco fra le quali la questione elettrica.
Sappiamo che la priorità elettrica ha già visto scadere
infruttuosamente un tempo perché se vi ricordate il 19 febbraio
scorso, il decreto "Bersani" di liberalizzazione del mercato
elettrico, quel decreto conteneva anche alcune norme, in
particolare una che prevedeva la definizione di norme di attuazione
Stato-Regione per la compatibilizzazione fra la normativa nazionale
e quella regionale sul tema energetico; sono scaduti
infruttuosamente quattro mesi, i 120 giorni previsti visto che il
19 febbraio più i 4 mesi ci dà come termine ultimo il 19 giugno e
la Commissione paritetica sul problema non si è ancora
espressa.
Non vorremmo che la Commissione paritetica diventasse quel limbo
dove vengono demandate questioni d'importanza capitale come il tema
energetico o la zona franca dopodiché lì si cancella tutto come se
fosse un buco nero.
All'Assessore competente chiediamo se, a fronte di quelle
affermazioni fatte due mesi fa e di quella smentita subito dopo
effettuata nei confronti di quanto da lui sostenuto, ci sia stata
una smobilitazione, cioè si sia sciolto questo problema, si sia
deciso se andare effettivamente nella direzione di studiare la
problematica della zona franca in maniera compiuta oppure se
lasciarsi andare ad affermazioni di principio anche piacevoli, ma
che sono fini a sé stesse.
Nei due quesiti che abbiamo formulato chiediamo se non sia il
caso di accelerare i tempi di elaborazione di un progetto concreto
e se non si ritenga altrettanto rilevante demandare in maniera
fattiva alla Commissione paritetica l'analisi approfondita ed
immediata della questione sulla zona franca.
Presidente La parola all'Assessore all'industria, artigianato ed
energia, Ferraris.
Ferraris (GV-DS-PSE) Per quanto riguarda la questione della zona
franca, non credo proprio che sia una questione caduta nell'oblio
anche perché questa è stata oggetto nel tempo di parecchi
approfondimenti e studi. È vero che si tratta di una questione
particolarmente complessa anche perché entra in aperta relazione
non solo con normative statali, ma anche con normative
comunitarie.
Per quanto riguarda la questione che, come ricordava il
Consigliere Tibaldi, era stata portata in quest'aula poco meno di
due mesi fa, nella mia risposta ricordavo come questo sia uno dei
punti del programma di maggioranza, ma che un programma di
legislatura normalmente non si esaurisce nel primo anno della
legislatura stessa, per cui sicuramente una questione come quella
della zona franca necessita di approfondimenti.
Non vorrei entrare nel merito di quella che viene un po'
indicata come una contraddizione fra quanto dichiarato da me e
quanto dichiarato sugli organi di stampa da parte di un membro di
nomina regionale della Commissione paritetica. Non credo che sia il
caso in questa sede di fare un'analisi e un'interpretazione delle
interviste che sono uscite sui giornali.
Posso sicuramente concordare con gli interpellanti sulla
necessità di accelerare rispetto a questo problema, quindi
riconfermo quanto detto per quanto riguarda i tempi; posso anche
dire che questa è una questione che si intende affrontare per la
fine dell'anno in corso.
Per precisare meglio quanto detto dal Consigliere Tibaldi devo
aggiungere che è vera una cosa: oggi la Commissione paritetica ha
una priorità che è l'attuazione con norme di attuazione
dell'articolo 16 del decreto legislativo n. 79, decreto "Bersani",
ma contrariamente a quanto diceva il Consigliere Tibaldi, i 4 mesi
previsti per l'applicazione delle norme di attuazione non si
esauriscono il 19 giugno bensì, il decreto essendo stato pubblicato
il 1° aprile 1999, il 30 luglio 1999.
Di conseguenza la Commissione paritetica sta affrontando questa
questione, che riveste indubbiamente carattere di priorità, sapendo
che la soluzione della questione energetica può dare, così come si
dice nell'interpellanza, un significativo impulso allo sviluppo
economico della Regione. Lo può dare altrettanto la zona franca, e
in misura considerevole, lo può dare la realizzazione di norme per
l'utilizzo delle risorse energetiche idroelettriche della Regione
in modo diverso e più compiuto di quanto non sia mai stato fatto in
Valle d'Aosta fino ad oggi.
Se poi si vuole sottolineare una qualche forma di scollamento
fra la Giunta e la Commissione paritetica, posso affermare che i
rapporti fra la Commissione stessa e la Giunta si svolgono in un
clima di normale e costruttiva collaborazione.
Presidente La parola al Consigliere Tibaldi.
Tibaldi (FI) Non è nostra intenzione fare l'esegesi delle
dichiarazioni rilasciate in un primo tempo dall'Assessore Ferraris
e in un secondo tempo da un componente di parte regionale della
Commissione paritetica.
Tuttavia l'Assessore converrà con noi, con qualunque persona
abbia letto quell'articolo che non c'era unità d'intenti perlomeno
per quanto riguarda la tempistica, non dico per quanto riguarda
l'obiettivo perché l'obiettivo zona franca immagino e spero sia
concordemente sentito e da parte della Giunta regionale e da parte
dei membri di parte regionale della Commissione paritetica, però
sui tempi e sulle cosiddette priorità in elenco non c'era
concordanza e ci sembrava doveroso sottolinearla questa
discordanza.
Se da un lato mi fa piacere che l'Assessore concordi sul fatto
che è necessario accelerare l'esame di questa tematica, ed è vero
che ci sono ancora quattro anni al termine di questa legislatura,
vorrei ribadire che i tempi di realizzazione oltre che di studio
per una zona franca non sono così rapidi, tuttavia c'è già chi c'è
arrivato e c'è arrivato proprio in questo periodo, in particolare
in un comunicato del 29 giugno ci è stato reso noto che è stato
sciolto l'ultimo nodo per la nascita di un centro "off shore" a
Trieste e probabilmente l'Assessore già lo saprà. Il Consiglio dei
ministri ha infatti dato oggi, ed era il 29 giugno, il via libera
alla realizzazione del centro di servizi finanziari e assicurativi
previsto dalla legge per le aree di confine con sgravi fiscali per
le operazioni finanziarie nei confronti dell'Europa centrale e
orientale - Trieste sappiamo che è collocata geograficamente
sull'altra sponda dell'Italia -, il Governo ha infatti approvato il
regolamento che ne disciplina il funzionamento proposto dal
Ministro delle finanze, Amato; un iter - si legge sempre nel
comunicato - che è durato per 4 anni, quindi è vero che i tempi non
si esauriscono entro la fine dell'anno, ma è altrettanto vero che
le procedure amministrative, legislative, d'interazione fra gli
organismi nazionali e quelli comunitari sono alquanto complesse
come peraltro ha rilevato l'Assessore.
Leggiamo sempre riguardo a questo centro "off shore" che in
questo modo il Consiglio dei ministri porta a compimento la
realizzazione dell' "off shore" dando così attuazione dopo 4 anni
ed alcune polemiche alla decisione con cui la Commissione europea
aveva indicato nell'aprile 1995 le condizioni che rendono
compatibili con il mercato comune le agevolazioni fiscali per le
imprese operanti nell'ambito del centro.
C'è poi un'interessante dichiarazione che è stata fatta dal
Ministro per il commercio estero, Fassino, che penso l'Assessore
conosca bene anche perché appartenente alla sua stessa area
politica, il quale ha affermato che: "Con l'approvazione del
decreto istitutivo del centro viene finalmente attivato un nuovo
strumento per la promozione degli investimenti in Europa centrale e
orientale".
Le imprese che lì si insedieranno, aventi ad oggetto questi
obiettivi di natura assicurativa e finanziaria, avranno dei
notevoli sgravi fiscali in quanto l' "off shore" - si dice -
prevede l'esenzione dell'Irpeg sui redditi delle attività svolte
nel centro per operazioni con i paesi dell'Europa centrale e
orientale.
Allora diciamo che il Friuli Venezia Giulia, Trieste in
particolare, pur avendo un'autonomia speciale più giovane, più
recente, perché risalente all'inizio degli anni '60, rispetto alla
nostra, meno articolata e meno garantista della nostra, il Friuli
non ha dei livelli di potestà come quelli della Valle d'Aosta, è
riuscito ad arrivare prima della Valle d'Aosta su un tema di
primaria importanza, oggi di difficile accessibilità in seguito
alla caduta delle barriere doganali e comunque è riuscito ad
incunearsi nonostante questi vincoli, questi paletti e ad ottenere
questo centro "off shore" che secondo noi è un degno esempio da
prendere in considerazione.
Invitiamo dunque l'Assessore e la Giunta regionale a far tesoro
di quest'iniziativa lodevole da parte della Regione autonoma Fri
uli Venezia Giulia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK