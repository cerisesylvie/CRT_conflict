Consiglio Regionale della Valle d'Aosta - Oggetto del Consiglio n. 119 del 29 settembre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 119 del 29 settembre 1993 - Resoconto
OGGETTO N. 119/X - Iniziative per disincentivare l'uso della
nafta da riscal­damento per il miglioramento della qualità
dell'aria. (Interpellanza)
Interpellanza - Richiamato il regolamento regionale del 17
maggio 1993 n. 1 con il quale veniva modificato quello precedente
del 29 gennaio 1973;
Richiamata la circolare 7 giugno 1993 n. 40 dell'Assessore
all'Industria, con la quale si fissa il prezzo di vendita dell'olio
combustibile fluido a lire 364 il kg;
Preso atto delle dichiarazioni rese ad un quotidiano
dall'Asses­sore all'Ambiente con le quali si comunicava
l'azzeramento della convenienza nell'acquisto della nafta da
riscaldamento;
Venuti a conoscenza della bozza di ordinanza inviata nel luglio
scorso dal Sindaco di Aosta al Presidente della Giunta;
il sottoscritto Consigliere regionale
interpella
gli Assessori competenti per conoscere:
- i dati precisi che suffragano l'azzeramento della convenienza
nell'acquisto dell'olio combustibile fluido rispetto ad altri
com­bustibili;
- quali altre iniziative si intendono adottare per giungere ad
un miglioramento della qualità dell'aria;
- entro quali tempi tali iniziative diventeranno operative.
F.to: Marguerettaz.
Presidente -
Ha chiesto la parola il Consigliere
Marguerettaz.
Marguerettaz (DC) -
La presentazione di questa
interpellanza, oggi che siamo all'inizio dell'autunno, parte da un
ricordo abbastanza preciso che ho in mente dell'inverno scorso,
allorquando all'interno della città di Aosta si verificarono dei
tassi di inquinamento atmosferico assai superiori a quella che era
la soglia di atten­zione e talvolta anche la soglia di allarme,
così come veniva de­finita dal cosiddetto "decreto antismog".
La preoccupazione di allora sfociò in un dibattito, in un
Con­siglio comunale tematico ad Aosta, che aveva una duplice
preoccupazione: capire quali cause portassero nella città di Aosta
questi tassi così alti di inquinamento atmosferico e
con­temporaneamente percorrere le strade più opportune per far sì
che il fenomeno si riducesse.
Sulle cause, aiutati anche dal rapporto che fu steso dal
Comita­to scientifico per l'ambiente, e - fatte salve le grosse
carenze che ancora esistono proprio sul tema di conoscere
approfondita­mente le stesse cause - si definiva il tutto parlando
del traffico molto intenso, che nei periodi invernali causa tutta
un'emis­sione di gas particolari e naturalmente le emissioni dei
fumi del riscaldamento. All'interno di queste emissioni,
particolarmente gravi sono quelle causate dagli impianti a
nafta.
Nel corso del dibattito in Consiglio comunale si era evidenziato
come da alcuni anni, soprattutto nella città di Aosta, vi sia la
tendenza da parte di molti condomini a riconvertire l'impianto di
riscaldamento a gasolio in una attrezzatura capace di riscal­dare
l'edificio con l'olio combustibile.
In quel dibattito, in Consiglio comunale di Aosta, si voleva
ve­rificare quali possibilità vi potevano essere per ridurre questo
fenomeno e si prese l'occasione di discutere sulla eventualità di
inserire il Comune di Aosta nelle cosiddette "zone a rischio", così
come previste dal decreto del 12 novembre 1992, meglio conosciuto
come il "decreto antismog". Questa scelta avrebbe evidentemente
permesso al Sindaco e alla Giunta comunale di poter prendere tutta
una serie di iniziative, quali il traffico a targhe alternate - ne
ricordo una perché è forse la più conosciu­ta, proprio perché
adottata lo scorso inverno in diverse città italiane -, iniziative
che altrimenti ben difficilmente avrebbe potuto prendere.
Quel dibattito molto lungo ed articolato, si concluse con la
pre­sentazione di due ordini del giorno: uno dei Consiglieri verdi,
dove si impegnava la Giunta comunale ad inserire la città di Aosta
nel campo di applicazione del decreto antismog - ordine del giorno
che fu rifiutato dalla maggioranza -, ed uno presen­tato dalle
forze di maggioranza, nel quale, pur evitando la de­cisione di
inserire la città di Aosta in quelle previste dal decreto del 12
novembre 1992, si facevano tutta una serie di conside­razioni. Le
ricordo brevemente, perché talvolta conviene ricor­dare impegni
presi nel passato, proprio perché questi impegni non si dilazionino
ulteriormente nel futuro.
Nel febbraio 1993 questo ordine del giorno, approvato a
mag­gioranza dal Consiglio comunale di Aosta, prevedeva:
l'emana­zione di una ordinanza del Sindaco di divieto di utilizzo
di com­bustibili fortemente inquinanti per il riscaldamento
domestico (ordinanza che non mi risulta sia stata presa),
l'emanazione della ordinanza di chiusura del parcheggio dei bus in
piazza Narbonne con annessa nuova regolamentazione del traffico
(non mi risulta che questo sia stato fatto); infine, si faceva un
sollecito all'Amministrazione regionale perché attivasse entro l'1
ottobre 1993 le stazioni di monitoraggio site nella zona di
Mont-Fleury e di Piazza Plouves e perché dotasse l'assessorato
competente del personale necessario al rilevamento dei dati e alla
manutenzione delle stazioni. Su questo punto specifico l'Assessore
potrà darmi alcune delucidazioni.
Trascorsi diversi mesi dall'assunzione di quell'ordine del
gior­no, la Giunta regionale comincia ad assumere due scelte in
particolare: la prima, è quella di adottare una delibera che ha per
oggetto la predisposizione di un primo piano regionale di
ri­sanamento e tutela della qualità dell'aria e conferimento di
in­carico e di consulenza al Politecnico di Milano; la seconda, è
la modifica da parte del Consiglio regionale del Regolamento
re­gionale 29 gennaio 1973, quello che determina le norme ed i
contingenti annui delle merci in esenzione fiscale.
Questo Rego­lamento viene modificato nell'ottica di andare a
disincentivare l'utilizzo dell'olio combustibile da riscaldamento;
infatti, viene sostituito un comma del regolamento andando a dire
che l'onere sulla esenzione fiscale dell'alcool puro e dell'olio
com­bustibile fluido può coprire l'ammontare totale della esenzione
stessa.
Ora abbiamo ormai l'inverno alle porte e, a quanto mi risulta,
l'unico atto successivo a tutto ciò - del quale sono a conoscenza
-, è la circolare dell'Assessore all'industria, il quale fissa il
valo­re dell'esenzione dell'olio combustibile fluido a 364 lire il
kg.
Credo che il passaggio che manca al momento sia quale onere
fiscale far gravare sul prezzo di questo olio combustibile; non ne
siamo a conoscenza e, personalmente, sono preoccupato del fatto che
in data odierna molti cittadini abbiano già provveduto a fare la
scorta del combustibile.
Questo è il problema specifico; naturalmente chiediamo
all'As­sessore se nei tempi che ci dirà ritiene di adottare altre
inizia­tive per giungere ad un miglioramento della qualità
dell'aria che, soprattutto nel periodo invernale, diventa oltremodo
preoccupante.
Presidente -
Ha chiesto la parola l'Assessore
all'ambiente, territorio e tra­sporti, Riccarand.
Riccarand (VA) -
Cercherò di rispondere
puntualmente alle domande fatte dal Consigliere Marguerettaz, però
vorrei fare una premessa di ca­rattere, di metodo e di correttezza
di rapporti.
In questo caso, ma anche in altri casi, ci troviamo di fronte a
situazioni che si sono determinate attraverso un arco di tempo
piuttosto lungo, che per essere modificate richiedono non solo una
forte volontà politica ed il coraggio di assumere alcune scelte di
un certo tipo, ma richiedono anche dei tempi. Per cui se si parla
di mesi, questo significa che fra tre mesi la situazio­ne sarà come
sei mesi fa, perché non siamo oggi in grado di modificare di punto
in bianco una situazione.
Quello che siamo in grado di fare, e che sta facendo questa
Giunta, è di modificare profondamente l'impostazione rispetto al
passato, avviando un processo che porterà in tempi definibili,
relativamente brevi, a modificare radicalmente la situazione. Su
questo poi bisognerà vedere che tipo di disponibilità ci sarà da
parte di tutto il Consiglio, perché non sarà solo un problema della
Giunta.
Il problema affrontato dal Consigliere Marguerettaz è un
pro­blema estremamente importante; del resto, io stesso e gli altri
Consiglieri del gruppo Verde Alternativo in Consiglio comunale e in
Consiglio regionale lo abbiamo più volte sollevato perché è un
problema fondamentale rispetto alla qualità della vita, all'aria
che si respira nella città di Aosta e in molti comuni della nostra
Regione. Come è noto, la necessità di limitare l'uso della nafta
negli impianti di riscaldamento deriva dal fatto che la nafta ha un
quantitativo di sostanze inquinanti molto più alto del gasolio e
del metano: in particolare, l'anidride solforosa emessa è di 70 kg
a tonnellata per la nafta, contro 6 chili per tonnellata del
gasolio e contro 0,01 del metano; anche per quanto riguarda
l'ossido di azoto, i livelli di emissione sono quattro volte più
alti con la nafta rispetto al gasolio o al meta­no. Quindi, come
hanno fatto anche alcuni grandi centri urba­ni, è vietato nelle
grandi città l'uso dell'olio combustibile fluido come strumento per
l'uso di riscaldamento domestico.
In Valle d'Aosta purtroppo si è verificato un processo inverso;
per cui, dalla metà degli anni '80, l'uso della nafta per impianti
di riscaldamento invece di diminuire, è aumentato. I dati sono
estremamente eloquenti: l'assegnazione di nafta in esenzione
fiscale era di 1802 tonnellate nel 1987 e nel 1992 è stato di 14
mila tonnellate. Questo fenomeno è stato determinato dalla
de­fiscalizzazione che è stata introdotta a partire dalla metà
degli anni '80 sulla nafta; per cui, l'acquisto e l'uso della nafta
defi­scalizzata ha una convenienza economica enorme: 393 lire/kg,
esente dalle imposte, contro le 1.200 lire/kg del gasolio e le 860
lire/mc del metano. É chiaro che in questa situazione c'è stata ad
Aosta e in tutti i grandi centri una corsa a modificare questi
impianti e ad usare la nafta con conseguenze estremamente negative,
come indicava Marguerettaz.
A questo punto bisogna intervenire essenzialmente in due
di­rezioni: eliminare la defiscalizzazione e assumere dei
provve­dimenti di divieto dell'uso combustibile sia a livello di
singoli comuni sia a livello regionale, se questo è
realizzabile.
Quanto al primo obiettivo, il processo richiedeva una prima
tappa che era la modifica del regolamento sulla esenzione fisca­le;
questo è stato fatto, la Giunta ha già assunto una determi­nazione
e l'iter lo illustrerà l'Assessore Mafrica.
Per quanto riguarda ulteriori provvedimenti, ci auguriamo che il
Comune di Aosta emani questa ordinanza che era stata pre­vista,
perché se c'è, da parte di una serie di comuni è possibile assumere
un provvedimento di sostegno a livello regionale delle iniziative a
livello comunale. A tale proposito stiamo studiando uno stralcio al
piano di risanamento.
Credo comunque che la volontà e le decisioni di questa Giunta
faranno sì che detta situazione determinatasi per un arco di tempo
di circa un decennio, subirà una inversione di rotta, per andare
verso una modificazione dell'attuale situazione, con dei tempi
relativamente brevi.
Si chiede nell'interpellanza quali altre iniziative si intendono
adottare. Molto importante è il livello di inquinamento da
traf­fico; fra l'altro, la questione della defiscalizzazione della
nafta è motivo di forte difficoltà per l'utilizzazione del metano,
perché non c'è una convenienza economica. Quindi, anche tutti i
di­scorsi che abbiamo compiuto come Amministrazione per dotare la
cittadinanza di questa rete di distribuzione, rischiano di es­sere
vanificati in presenza di una situazione di questo genere, mentre
sappiamo che il metano è molto meno inquinante.
Oltre all'inquinamento derivante dall'uso domestico dicevo che
c'è un inquinamento derivante dal traffico urbano e, in
partico­lare, quello dei TIR: ci sono degli inquinanti come gli IPA
(idrocarburi policiclici aromatici) che sono estremamente
peri­colosi; alcuni sono addirittura cancerogeni e, in alcuni
giorni, i dati forniti dai rilevamenti del laboratorio mobile a
Morgex so­no ai livelli di Milano. La Giunta regionale ha approvato
pro­prio nella riunione della settimana scorsa un disegno di legge
per il controllo e la riduzione del traffico dei TIR, per cercare
di intervenire anche su questo fenomeno che, oltre ad essere fonte
di rischi e di problemi per la circolazione, è anche un forte
ele­mento di inquinamento.
Riassumendo, la Giunta si sta muovendo nel senso della
defi­scalizzazione, dello studio di una normativa generale di
risa­namento dell'area e, se possibile, di provvedimenti-stralcio
di limitazioni. Anche qui, quando parliamo di divieti e di
limita­zioni, è chiaro che non possiamo dire: "da domani mattina è
vietato l'uso di quel combustibile", ma dobbiamo lasciare il tempo
che il cittadino si organizzi. Tuttavia, d'ora in avanti, non
dovrebbe esserci più nessuno che farà questa riconversione perché
sa che, ormai, quelli sono impianti che non potranno più essere
usati nell'arco di due anni; quindi dovrà avviarsi un pro­cesso
inverso.
Questo è il quadro all'interno del quale ci stiamo muovendo, per
cercare di ricondurre sotto controllo la qualità dell'aria nella
nostra Regione.
Per quanto riguarda le centraline di rilevamento, la maggior
parte sono in funzione; c'è un problema di personale, in quanto
purtroppo non è previsto nella pianta organica
dell'Ammini­strazione regionale un ufficio che presieda al
controllo di queste cose. Ciò nonostante, raccogliendo personale un
po' di qua e un po' di là, in questi ultimi mesi si è rafforzato il
gruppo di perso­ne che lavora su tali centrali di rilevamento;
adesso, sono in funzione quasi tutte, anche se i dati per essere
completamente attendibili ed utilizzabili richiedono una sequenza
storica, per cui siamo ancora nella fase sperimentale, ma il
processo ormai è avviato.
Presidente -
Ha chiesto la parola l'Assessore
all'industria, commercio e ar­tigianato, Mafrica.
Mafrica (GV-PDS-SV) -
In aggiunta a quanto
illustrato dall'Assessore Riccarand, la modifica del regolamento
avvenuta nella primavera scorsa era la premessa di successivi atti
operativi - che è opportuno avvia­re cronologicamente dall'inizio
dell'anno - perché i generi con­tingentati sono su assegnazione
annuale. Quindi per non crea­re confusione, è opportuno che le
misure abbiano decorrenza: primo gennaio di un certo anno.
La procedura è la seguente: su iniziativa dell'Assessore
all'in­dustria deve essere sottoposta alla I Commissione consiliare
una bozza di deliberazione che, una volta vista dalla stessa, può
essere approvata dalla Giunta.
Comunque - per avere da parte della Giunta delle indicazioni su
questo testo - la decisione è stata presa e l'orientamento della
Giunta, che verrà sottoposto già questa settimana o la prossima
alla I Commissione, è quello di ridurre il beneficio fi­scale al 10
percento, vale a dire di togliere il 90 percento del beneficio
fiscale. Verrà mantenuto un 10 percento (che comun­que si può
discutere) per una questione di principio rispetto all'esistenza
della categoria generi contingentati, che è un be­neficio che ha la
nostra Regione.
La riduzione dell'esenzione fiscale trasformata in aumento del
corrispettivo da versarsi per avere il buono avverrà in due an­ni,
secondo la proposta che verrà formulata alla commissione; quindi,
nel 1994 si dovrebbe avere una diminuzione del valore
dell'esenzione del 45 percento ed un ulteriore 45 percento nel
1995, anche per dare il tempo necessario agli operatori e ai
cittadini che utilizzano impianti di questo tipo, di provvedere
gradualmente alla riconversione. Rispetto ai quantitativi, si ha
l'orientamento di mantenere come livello per l'esenzione quello del
1993, di non aumentarlo, comunque, rispetto al 1993.
Quindi il provvedimento contiene due elementi: una riduzione
diluita in due anni del 90 percento dell'esenzione fiscale e una
soglia non superabile dei quantitativi consumati in esenzione nel
1993. Questo è il provvedimento che verrà portato la pros­sima
settimana all'esame della I Commissione, nell'ambito di una
impostazione politica che è quella che mira al risanamento
dell'aria e al miglioramento della vivibilità nella città di Aosta
e negli altri comuni valdostani.
Presidente -
Ha chiesto la parola il Consigliere
Marguerettaz.
Marguerettaz (DC) -
Credo di non potermi dire
completamente soddisfatto e vorrei spiegare il perché.
C'è una sensazione di fondo dentro a questa materia così
com­plessa: che di fronte ad una unanimità di consensi intorno al
fatto che il problema dell'inquinamento è un problema serio, grave,
che va risolto, eccetera, comunque tutte le decisioni che si vanno
a prendere siano frutto anche su questo tema di me­diazioni
politiche. Cerco di dare corpo a questa mia sensazione
controdeducendo alcune delle cose che sono state testé dette. Mi
sembra di vedere un po' di confusione nell'esposizione fatta
dall'Assessore Mafrica.
Se la volontà della Giunta è quella espressa dall'Assessore
Ric­carand, cioè di andare ad una limitazione dell'uso dell'olio
com­bustibile fino a vietarlo completamente e, naturalmente,
per­mettendo agli utenti di riconvertire le caldaie, non capisco
come questo discorso possa essere affiancato alla decisione di
andare a quantificare gli oneri fiscali nell'arco di due anni,
qualora la Giunta decidesse con un provvedimento di rispettare quel
rego­lamento votato dal Consiglio, cioè di coprire l'ammontare
totale dell'esenzione stessa, quindi del 100 percento. Questa è una
decisione che, a mio avviso, potrebbe essere presa immediata­mente
perché comunque il prezzo dell'olio combustile rimar­rebbe (seppure
di pochissimo) ancora inferiore a quello del ga­solio.
Quindi non ci sarebbe un tracollo economico tale da parte degli
utenti per dover affannarsi a riconvertire le proprie cal­daie.
Questa idea di decidere sul 90 percento dell'esenzione dell'olio
combustibile diluito in due anni mi sembra senza
giu­stificazione.
Ritengo molto strano che questo provvedimento debba andare in
commissione; il Consiglio ha determinato, nel mese di mag­gio, che
l'onere sull'esenzione può coprire l'ammontare totale
dell'esenzione stessa; ora, mi sembra che un provvedimento di
Giunta, qualsiasi esso sia, tradurrebbe comunque la volontà del
Consiglio che è stata espressa in quella occasione.
L'Assessore Mafrica diceva che quel regolamento era stato la
premessa di atti operativi; è, in effetti, la premessa di un unico
atto operativo, ed è questo che siete chiamati a scegliere.
Un'altra sottolineatura che vorrei evidenziare, a suffragio
della sensazione che avvertivo, cioè di questo frutto di mediazioni
politiche, è che l'intenzione dell'Assessore Riccarand, da quanto
mi risulta, era ben diversa. Ne ha dato comunicazione alla stessa
Giunta comunale di Aosta, là, dove metteva per iscritto la sua
intenzione di adottare questo prelievo sulla percentuale
nell'ordine del 60 percento. La cosa mi ha stupito perché,
cono­scendo l'Assessore Riccarand, pensavo invece che la sua
deci­sione fosse quella del 100 percento, sottolineando
ulteriormente il fatto che con il 100 percento l'uso dell'olio
combustibile rima­ne sempre, seppure di poco, conveniente per
l'utenza rispetto al gasolio.
É vero che è un problema complesso, che ci sono dei tempi
lun­ghi per prendere certe decisioni, ma alcune le si possono
pren­dere assai in fretta. Perché andare a pensare, ad esempio, che
una riconversione degli impianti a nafta ad impianti a gasolio
debba prevedere l'arco di due anni? Questo significa, escluden­do
l'attuale inverno, che noi avremo ancora due o tre inverni con le
caldaie di numerosi condomini della città di Aosta che
continueranno ad emettere nell'aria tutta quella serie di so­stanze
nocive che l'Assessore citava. Credo che un indirizzo della Giunta
preso in questo momento, anche se non utile nell'immediato perché
la stagione invernale è alle porte, po­trebbe già attuarsi nella
prossima stagione invernale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK