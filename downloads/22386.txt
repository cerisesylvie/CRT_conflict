Consiglio Regionale della Valle d'Aosta - Oggetto del Consiglio n. 1986 del 7 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1986 del 7 giugno 2006 - Resoconto
OGGETTO N. 1986/XII - Ripianamento delle passività di bilancio
della società S.T.V.. (Interpellanza)
Interpellanza
Premesso:
- che S.T.V. è una società di capitali interamente
partecipata da Finaosta S.p.A. alla quale è demandata la gestione
della Brasserie du Casinò di Saint-Vincent, della Discoslot e dei
bar delle sale da gioco;
- che la GS del Casinò ha provveduto, durante la sua vigenza,
alla copertura delle perdite di bilancio d'esercizio subite da
S.T.V.;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) se il ripianamento delle passività di bilancio di S.T.V.
viene tutt'oggi effettuato da Casinò S.p.A.: in caso affermativo,
in forza di quale accordo;
2) a quanto ammontano le passività di bilancio di STV
ripianate da Casinò S.p.A. nel triennio 2003-2005;
3) di quali strumenti di controllo dispone Casinò S.p.A. nei
confronti della gestione realizzata da S.T.V., sia sotto il profilo
contabile sia sotto quello organizzativo (ospitalità, forniture di
beni e servizi, assunzioni di personale, collaborazioni, servizi
alla clientela, ecc.);
4) quali intendimenti ha per migliorare tale sistema
gestionale in termini di trasparenza, correttezza ed
efficienza.
F.to: Tibaldi - Frassy - Lattanzi
Presidente - La parola al Consigliere Tibaldi.
Tibaldi (CdL) - La "STV" è una società di capitali che è stata
costituita una decina di anni fa, interamente partecipata da
"Finaosta", che offre tutta una serie di servizi alla clientela
della casa da gioco, alla quale è collegata da un rapporto
contrattuale particolare.
Diciamo che la questione che ha dato lo spunto per questa
interpellanza nasce da una serie di osservazioni fatte in merito
alla gestione all'interno della "STV", nel corso di un esame
approfondito fatto dal liquidatore Bo, che ha evidenziato, nel
famoso dossier presentato un anno fa all'attenzione dell'Assessore,
l'esistenza di rapporti particolari fra la "GS" e la "STV"; in
particolare, nell'ambito di questi rapporti, un aspetto singolare
traspare da un'allegata corrispondenza che il liquidatore acclude
al suo dossier, con la quale al di sopra dei contratti stipulati la
"GS" interviene con finanziamenti a fondo perduto per 235 milioni e
per sistemare i bilanci di questa società e, naturalmente, non si
rileva alcun cenno nel corrispondente bilancio della "GS" al 30
giugno 1998. Naturalmente qui si fa riferimento a qualche anno fa,
sulla base di un'intesa che è intervenuta fra "Finaosta", che ha il
controllo totale del capitale di "STV" e la "GS", un'intesa che
vede l'intervento della gestione commissariale nel caso in cui ci
fosse stato un eventuale disavanzo a ripianare il deficit della
società costituenda (si parlava allora di "costituenda" perché era
stata appena costituita e ci si riferiva alla "STV"). L'obbligo del
ripianamento di eventuali disavanzi nel corso degli anni è
diventato un obbligo di ripianamento di regolari disavanzi e
presumiamo che questo obbligo contrattuale sia stato poi traslato
anche all'ente che successivamente è stato preposto alla gestione
della casa da gioco, dal 1° gennaio 2003, la "Casinò S.p.a.".
Per avere chiarezza su tale aspetto abbiamo formulato una serie
di domande, ovvero vorremmo sapere se questa intesa che intervenne
nel '95 fra "Finaosta" e "GS" è tuttora vigente con il soggetto
subentrante, "Casinò S.p.a."; vorremmo sapere a quanto ammontano le
passività di bilancio di "STV" - ammesso e concesso che ci siano
passività di bilancio - nel triennio 2003-2005 e se queste sono
state poi ripianate da "Casinò S.p.a.". Naturalmente se c'è questo
obbligo di intervento finanziario, ci piacerebbe sapere quali sono
gli strumenti di controllo di cui dispone "Casinò S.p.a." nei
confronti di "STV", perché fermo restando il rapporto contrattuale
in termini di servizi che "STV" eroga ai clienti della casa da
gioco, se una società interviene a copertura finanziaria di
un'altra società, è naturale che avrà qualche forma di controllo
sui suoi aspetti organizzativi e gestionali. La quarta domanda è
una domanda di prospettiva: se ha intendimenti, e quali sono, per
migliorare tale sistema gestionale in termini di trasparenza,
correttezza ed efficienza.
Mi fermo qui, perché le prime 3 domande servono per avere
migliore cognizione di questi aspetti e attendo la risposta
dell'Assessore delegato.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Questa interpellanza credo abbia la
necessità di riguardare in modo sintetico alcune fasi che hanno
condotto alla costituzione della "STV" e al suo avvio di
operatività. Alcune cose sono state già citate dal collega Tibaldi;
credo che una lettura organica di questo tipo di ragionamento possa
aiutare tutti nel comprendere la situazione.
Successivamente all'istituzione della "GS" regionale della casa
da gioco, avviata il 1° luglio 1994, la stessa ha ottenuto in
comodato dalla Regione l'intero immobile adibito a casa da gioco,
inclusi i locali per l'attività di ristorazione e bar, con la
possibilità di stipulare contratti di sub-comodato. La "GS",
essendo diventata nel frattempo proprietaria di parte dei beni e
arredi di tali aziende, ha concesso inizialmente alla "SAAV" a
titolo di comodato gratuito con durata fino al 31 dicembre 1994, e
a fine '94 la "GS" ha maturato la decisione di non proseguire la
collaborazione con "SAAV", concordando una proroga dei rapporti
contrattuali in essere fino al 31 marzo 1995; quindi c'è stato un
periodo in cui i locali sono stati gestiti da un soggetto terzo in
tutti i sensi, nel senso che neanche indirettamente aveva la
partecipazione la Regione.
La "GS" si rivolse così a "Finaosta" per ottenere la
disponibilità ad assumere l'iniziativa di costituire una società da
deputare alla gestione delle aziende, adducendo fra l'altro, da un
lato, la necessità di una maggiore collaborazione e unità di
obiettivi fra casa da gioco e gestori di servizi complementari,
essenziali all'attività della medesima; dall'altro, l'opportunità
di far rientrare nella sfera di interessi regionali la conduzione
di azienda in grado di procurare delle prestazioni e dei redditi.
Riscontrata la volontà regionale di procedere nel senso proposto da
"GS", il "CdA" di "Finaosta" il 12 gennaio 1995 ha deliberato di
avviare la procedura per addivenire alla costituzione di una
società a responsabilità limitata a cui affidare l'operazione,
precisando nelle premesse che il perfezionamento dei contratti
avrebbe dovuto comportare anche introiti tali da garantire non solo
la copertura dei costi, ma anche la realizzazione di utili, fermo
restando che detti introiti avrebbero dovuto prevedere comunque a
carico della gestione commissariale l'obbligo di ripianamento
dell'eventuale disavanzo di gestione della costituenda società. A
suo tempo la Giunta regionale espresse il proprio parere favorevole
richiesto ai sensi della legge regionale n. 82 e in data 13 gennaio
1995 è stata costituita la "STV".
Il contratto di affitto del ramo di azienda fra l'allora "GS" e
la "STV" è stato sottoscritto in data 30 marzo 1995, quindi i
rapporti non sono con "Finaosta", ma sono fra "GS" e "STV", e in
data 1° aprile "STV" ha iniziato la gestione delle aziende
commerciali all'interno della casa da gioco: bar, ristorante e
"Brasserie" del casinò, bar giochi americani, bar giochi francesi.
Successivamente l'attività è stata ampliata con l'avvio nel '98
della disco-slot, ora slot-circus, e della mensa. Il contratto di
affitto del ramo di azienda prevede pertanto che la casa da gioco
garantisca un margine operativo minimo a "STV", pari al 10% del
fatturato, con la possibilità da parte di "STV" di adeguare il
listino prezzi in modo da consentire il ragionevole allineamento
del margine operativo a livello di margine operativo minimo.
Alla luce di quanto sopra riportato, appare evidente come i
servizi offerti da "STV" siano destinati prevalentemente alla
clientela della casa da gioco, risultino complementari all'attività
svolta da quest'ultima e necessitino pertanto di alti livelli
qualitativi indispensabili in relazione alla tipologia di
clientela. Ne consegue che una rilevante quota di essi è legata
all'ospitalità della casa da gioco. Per darle delle percentuali,
nel 2005, nel 2004, nel 2002 siamo al 69,70%, nel 2003 il 66% del
volume clienti casa da gioco; quindi abbiamo un 30% che è clientela
pagante e l'altro è rivolto ai servizi della casa da gioco;
comunque vada, la quota rimanente è riconducibile sempre alla
clientela della casa da gioco, non ospiti, ma soggetti paganti.
Fin dal suo avvio l'attività di "STV" è stata condizionata
positivamente e negativamente dai criteri di ospitalità adottati
dalla casa da gioco che hanno influenzato i risultati economici di
"STV". Non meno rilevante per "STV" è risultato essere il passaggio
interaziendale dei dipendenti: 62 ad aprile '95 con l'impegno a
mantenere nei confronti degli stessi il trattamento giuridico,
economico e professionale in atto presso la "SAAV". Si segnala che
l'incidenza del costo del lavoro è oggi pari a quasi un 60%
rispetto al valore della produzione, dopo aver conseguito un
recupero da un'iniziale incidenza che era del 64%; quindi abbiamo
un valore della produzione che è assorbito quasi al 60% dalla forza
lavoro. Per quanto attiene l'esercizio 2005, così come per
l'esercizio 2003, "STV" ha dovuto prendere atto dei nuovi indirizzi
operativi attuati dalla casa da gioco, improntati per quanto di
diretto interesse di "STV", ad una revisione al ribasso dei criteri
di ospitalità. Da quanto sopra, ne è scaturita una politica nei
confronti di "STV" caratterizzata da evidenti contraddittorietà che
vedevano, da un lato, precisi impegni sulla necessità di garantire,
ottemperando così a quanto contrattualmente previsto, un maggiore
appoggio di operatività teso a recuperare il notevole sbilancio
accumulato e, dall'altro, una sistematica richiesta di riduzione
dei prezzi mantenendo degli standard qualitativi. Ora, da questo
quadro alla prima domanda e con questa memoria, abbiamo la vigenza
attuale degli stessi impegni contrattuali che avevamo nell'ambito
della "GS", perché la domanda è circostanziata e si parla della
s.p.a..
Per quanto attiene la seconda domanda, il triennio 2003-2005 ha
fatto registrare un solo esercizio, il 2005, in cui è stata erogata
un'integrazione dei corrispettivi ai sensi dell'articolo 2.5 pari a
200mila euro. Detta integrazione è stata conseguente a una politica
della casa da gioco che, in un esercizio difficile, ha registrato
una forte pressione degli introiti a causa di un'importante crisi e
imposto una riduzione di prezzi rinviando a fine esercizio
l'accertamento di quanto previsto contrattualmente. Ovviamente la
forza lavoro, che è quasi il 60% del valore della produzione, non
può essere utilizzata in modo flessibile; lì, abbiamo degli
impegni, quindi la contrazione fa emergere alcune deficienze.
Terza domanda: in forza del summenzionato contratto il casinò
esercita i suoi diritti con un controllo periodico e sistematico
dell'attività "STV" attraverso l'acquisizione di report, che la
stessa provvede a trasmettere alla "Casinò S.p.a." mensilmente,
contenenti riepiloghi analitici dei ricavi e della loro
composizione, dei costi del lavoro, dei costi delle materie prime e
dei costi generali. Inoltre viene regolarmente trasmessa alla
composizione dell'organico che, ad oggi, è di 85 unità lavorative
in diminuzione rispetto agli anni precedenti.
Per quanto attiene la quarta domanda, vorrei premettere che la
gestione è nell'ambito delle sue peculiarità sufficientemente
trasparente e corretta; in prospettiva abbiamo avviato - e ne
discuteremo fra poco - una riflessione sull'organizzazione e in
quell'occasione dovremo valutare se un'impostazione come l'attuale
vogliamo continuarla oppure se vogliamo avere delle formule
diverse, più dinamiche, con un'offerta diversa nell'ambito della
ristorazione e nell'ambito della gestione di bar, la riproposizione
di ambienti diversi perché la "Brasserie" del casinò ha sostituito
il night, quindi la reintroduzione del night e di sale per
consumare bevande o per avere delle cene o rinfreschi all'interno
delle sale da gioco. In prospettiva, quindi, non abbiamo elementi
per dire che dobbiamo avere delle modifiche perché sia più
trasparente e corretta, dobbiamo rivedere proprio la stessa
impostazione, anche perché questi servizi - come abbiamo detto -,
che sono servizi fortemente dipendenti dalla casa da gioco... dei
due l'una: o entrare in una logica completamente privatistica dando
la possibilità di comprimere la forza lavoro, gestire con una
logica di altro genere, che non è quella dei contratti attuali,
oppure affrontare l'argomento con una dinamica più di mercato e
dare la possibilità alla "Brasserie" di gestire locali e night club
e svincolarsi da questo vincolo. Nella logica privata non è detto
che le richieste del casinò possano essere sempre esaudite, perché
se ho bisogno di avere un locale a mia disposizione, devo anche
farmi carico di certi costi fissi; se, al contrario, ho un
operatore privato, di fronte ad alcune richieste posso avere delle
risposte positive come delle risposte negative.
Credo che questa analisi possa trovare ospitalità nelle
riflessioni che farà il "CdA" e che faremo, noi soprattutto, nel
piano di sviluppo o nel piano aziendale.
Presidente - La parola al Consigliere Tibaldi.
Tibaldi (CdL) - Per quanto riguarda le prime risposte,
immaginavamo che ci fosse stata una traslazione di impegni
contrattuali da un soggetto giuridico all'altro, di conseguenza la
"Casinò S.p.a." fosse oggi titolare di quegli oneri che una volta
competevano alla "GS"; quindi lei, Assessore, non ha fatto altro
che confermare una nostra presunzione. Apprendiamo che nel 2005 la
"Casinò S.p.a." è intervenuta pesantemente con 200mila euro ad
integrare il bilancio di "STV" a colmare le passività che si erano
create nel corso dell'esercizio. È un'integrazione sostanziosa
sulla base di bilanci - ho quello del 2004 - che si aggirano
intorno a 4 milioni di euro, di conseguenza 200mila euro non sono
marginali rispetto al volume complessivo.
Il punto di debolezza credo sia proprio quello che lei ha detto
rispondendo al terzo quesito. Sappiamo dal "dossier Bo" il
controllo che "Casinò S.p.a." esercita su "STV", la quale è una
società di capitali con una sua autonomia privata nella gestione,
nell'operatività, in determinate scelte aziendali, nel rispetto dei
contratti vigenti in particolare con "Casinò S.p.a." che fornisce
servizi in prevalenza alla clientela di questa casa da gioco. È
altrettanto vero che "Casinò S.p.a." interviene, e lei lo ha
confermato, come è successo nel 2005. La debolezza risiede in
questo punto, perché criticità e irregolarità sono state rilevate
dal liquidatore Bo, al quale lei ha commissionato un certo
approfondimento; criticità e irregolarità che abbiamo potuto
constatare leggendo le pagine di questo dossier, dove abbiamo visto
che una serie di ospitalità sono quanto meno dubbie, ospitalità
variegate che venivano assentite all'interno del ristorante, della
"Brasserie", ad ospiti che forse non avevano tutta la titolarità
per potervi partecipare... però questo appartiene al passato, siamo
d'accordo...
(interruzione dell'Assessore Marguerettaz, fuori
microfono)
... no, è un problema di chi paga poi, ma visto che ha pagato
"GS" prima e adesso paga "Casinò" e, in definitiva, "paga
Pantalone" perché sono entrambi soggetti privatistici come
conduzione, ma pubblicistici, ovvero si paga con i soldi dei
contribuenti, noi gradiremmo che questa filosofia dell'"aggiungi un
posto a tavola che c'è un amico in più" che apparteneva al passato
non si perpetuasse nel presente e, ancor peggio, nel futuro! Ecco
perché è necessario il controllo su determinati servizi, non solo
in termini di qualità ed efficienza, ma anche per evitare abusi -
come quelli che sono stati evidenziati in quel dossier - che è
opportuno non si verifichino più.
Lei ha detto che ci sono dei controlli periodici con personale
della casa da gioco, mediante riepiloghi che vengono poi forniti...
formalmente esisteranno questi controlli, ci sarà personale
amministrativo che si reca nelle sale e verifica tutto quanto, però
risulta che sulle forniture di certi beni e servizi, sulla qualità
dei servizi alla clientela non è proprio così perfettamente sotto
il controllo dell'ente sovventore, ovvero di "Casinò S.p.a."! Di
qui la nostra iniziativa e naturalmente l'auspicio e la
sollecitazione all'Assessore, che presiede questo aspetto
finanziario e di controllo sulle partecipate regionali, fra le
quali anche "STV" indirettamente tramite "Finaosta", che ci sia un
maggior riguardo perché questo è un punto di debolezza - già
denunciato in passato, ma tuttora presente -, forse non nella
stessa misura che in passato, ma da non trascurare.
Sugli intendimenti - quarta risposta -, lei ha proposto le 2
filosofie naturali, come dire: c'è la filosofia socialista e quella
più liberale; però non ha detto quali sono i vostri intendimenti,
da buon amministratore dovrebbe avere già una mezza idea in testa,
o meglio, pensavamo che avesse una mezza idea in testa, anche
perché se ci accingiamo ad esaminare una risoluzione che parla del
rilancio della casa da gioco e di tutto l'indotto, inclusa la
"STV", era auspicabile che l'Assessore sapesse se preferisce un
tipo di impostazione piuttosto che un altro! Lei ha solo detto:
"possiamo fare una scelta più privatistica" o quello che tuttora
sta succedendo, da questo punto di vista è deludente, ci
aspettavamo qualche indicazione in più! Vuol dire che gli
intendimenti, se ci sono, non sono ancora chiari o, peggio, non ci
sono ancora; non credo che da qui a domani, quando discuteremo
della risoluzione della casa da gioco, lei svelerà l'arcano, nel
senso che ha deciso quale sarà la strada da intraprendere! Questo è
un ulteriore segnale di debolezza, che si aggiunge a quello
precedente, di cui al punto 3, ovvero anche per la "STV" le idee
non sono così chiare, o quelle che ci sono rimangono ispirate ad
una filosofia passata, che crediamo sarebbe meglio abbandonare!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK