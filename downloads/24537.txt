Consiglio Regionale della Valle d'Aosta - Oggetto del Consiglio n. 3441 del 5 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3441 del 5 aprile 2008 - Resoconto
OGGETTO N. 3441/XII - Discussione generale del disegno di
legge: "Assestamento del bilancio di previsione per l'anno
finanziario 2008, modifiche a disposizioni legislative, variazioni
al bilancio di previsione per l'anno finanziario 2008 e a quello
pluriennale per il triennio 2008/2010". (Approvazione di quattro
ordini del giorno - Ritiro di cinque ordini del giorno)
Président
- On reprend la discussion sur le projet de loi
n° 212. Nous sommes en discussion générale, qui est ouverte.
La parole au Conseiller Sandri.
Sandri (PD)
- Questo provvedimento di legge ovviamente
non avrà il voto positivo del gruppo del "Partito Democratico";
dico "ovviamente", perché è un documento di maggioranza, quindi
esprime una linea politica che non condividiamo e quindi non
potremo sostenerlo. Diventa anche però difficile votare contro un
documento di questo genere per la frammentarietà degli interventi
che ci vengono proposti. Questo è un concetto che ho già illustrato
negli scorsi giorni in merito alle osservazioni che l'Europa ha
fatto sui programmi Interreg 2000-2006, dove al posto di
identificare dei grandi progetti che segnassero delle svolte negli
assetti economici e sociali delle Regioni interessate, si erano
frammentati in centinaia di piccoli interventi di qualche milione
di euro l'uno, la cui efficacia è tutta da dimostrare. È anche
difficile verificare l'impatto economico sociale di questi
progetti.
Ebbene, qui, a fronte di più di 300 milioni di euro di somme
disponibili per fare degli investimenti, abbiamo una frammentazione
di interventi che dimostrano scarsa capacità progettuale. È un po'
una lista della spesa preelettorale, profondamente condizionata
dagli equilibri all'interno della Giunta, per cui ogni settore si
deve portare a casa qualcosa da far vedere in sede elettorale, ma
tutto questo cosa c'entri con lo sviluppo della Valle d'Aosta, le
sue prospettive strategiche e quindi il benessere della Valle
d'Aosta... poco si capisce! Allora siamo costretti anche noi,
dell'opposizione, al posto di parlare di grandi progetti, di
metterci lì ad analizzare in modo frammentario questa proposta, per
cui prima di entrare nel merito della proposta credo che si debbano
evidenziare altri tipi di progetti, quelli che secondo noi sono i
grandi progetti per la Valle d'Aosta. Ne vorrei citare in
particolare uno: quello di rafforzare l'autonomia della nostra
Regione, l'autonomia quella vera, quella legata alla libertà che dà
la proprietà dei nostri territori e di ciò che è insito su questo
territorio, e per ottenere questo occorre un grande progetto che
consenta di acquisire la proprietà di alcune grandi società che
operano in Valle, ma che determinano anche pesantemente - lo
capirete quando citerò i nomi - gli indirizzi della vita di ciascun
cittadino valdostano.
Abbiamo assistito all'inizio di questa seduta ad una
esternazione da parte del Presidente Caveri sul problema del
traforo del Monte Bianco: è chiaro che questa situazione dimostra
che uno dei grandi obiettivi che la Regione si dovrebbe porre è
quello di acquisire la proprietà della maggioranza delle azioni di
tutte le società autostradali infrastrutturali che esercitano in
Valle; quindi occorre aprire un tavolo di trattative con
"Autostrade per l'Italia S.p.a." per il traforo del Monte Bianco,
visto che ne detiene il 50,1%, occorre aprire una trattativa con il
gruppo "Gavio", che è nostro partner di minoranza al G.S. Bernardo,
ma purtroppo è nostro partner di maggioranza nella "SAV".
Qui mi dispiace che non sia presente l'Assessore Marguerettaz,
perché proprio ieri lui ha dimostrato, leggendo da dove arrivano i
proventi dei dividendi delle società iscritte a consuntivo 2007,
che la parte più consistente viene dalla "SAV", quindi la
riacquisizione delle quote di maggioranza di queste imprese che
sono molto redditizie significa anche consentire di avere un
reddito particolarmente interessante. Non è quindi una spesa, ma è
un investimento per il futuro e in più si ottengono i cordoni della
borsa per poter tarare per esempio le politiche tariffarie. Se
fossimo proprietari della "SAV", della "RAV" e del traforo del
Monte Bianco, magari riusciremmo a fare qualcosa di più di quanto
non è stato fatto in questa legislatura, cioè quegli abbonamenti
teorici che non ha visto nessuno, che sono stati un grande
annuncio, ma che in concreto non hanno portato a interessi.
Vedo il collega Borre che mi segue con attenzione, insieme a lui
avevo firmato quando eravamo Capigruppo di maggioranza una mozione
che era stata approvata dal Consiglio regionale per detariffare il
tratto Aosta est-Aosta ovest, che non lo è stato in 4 anni, perché
la proprietà ha posto una serie di problemi, ma... se la proprietà
fosse nostra, non avremmo più di questi problemi. Quanto ci costa
tutto ciò? Non ci costa moltissimo, siamo nell'ordine di cifre che
sono comprese abbondantemente all'interno dell'attuale assestamento
di bilancio.
C'è però un altro tema su cui ho visto questa maggioranza molto
debole, ha fatto cadere questo tema, non lo ha ripreso, né posto
come uno degli obiettivi fondamentali. Se vale per le
infrastrutture stradali, vale ovviamente anche per le
infrastrutture elettriche, e lì non abbiamo finito la campagna
acquisti, perché abbiamo comperato le centrali, ma abbiamo la quota
di minoranza di "DEVAL"; era aperta una trattativa che chiudeva
anche a meno di 30 milioni di euro per l'acquisizione del 51% della
"DEVAL": dov'è finita? Allora dobbiamo essere proprietari del
nostro territorio almeno su questi grandi temi, che sono le
infrastrutture, l'energia, la sanità, questi sono i grandi settori
di servizi al cittadino, di servizi all'impresa, di servizi alla
società che devono essere di nostra proprietà e non essere
ricattabili e anche talvolta ricattati da imprenditori privati, che
utilizzano il loro strumento di proprietà per condizionarci.
Pensate soltanto che in questo assestamento di bilancio ci sono 4,5
milioni di euro per andare a fare un'inevitabile strada di
collegamento fra il viale dei caduti del Col du Mont e la zona
autoportuale di Aosta, praticamente una specie di bretella che
dovrebbe liberare il Quartiere Dora della città di Aosta da un
impatto molto forte di traffico che in questo momento subisce.
Andremo su quel meridiano a costruire il settimo asse autostradale,
cioè in 1 km. sono state costruite 7 strade; appena 200 metri più
in là passa un'autostrada vuota, perché dovendo pagare da Aosta
ovest ad Aosta est fino a Courmayeur, ovviamente la gente non è
così pazza di pagare un tratto autostradale 23 cm./km., un prezzo
incredibile tenendo conto che il prezzo medio italiano e
internazionale è sotto i 4 cm.! Risultato: la gente si intasa nelle
strade cittadine e non può utilizzare quel tratto di
autostrada.
Uno dei grandi progetti che non è stato realizzato e che non
sarà realizzato neppure adesso perché i 100 milioni di euro che qui
sono stanziati per "Finaosta" vanno in tutt'altra direzione, cioè
ad acquisire delle quote di minoranza che non ci cambiano la vita
assolutamente, di proprietà di "Unicredito" e di "Banca Intesa",
riguarda il discorso delle funivie. Abbiamo una situazione
funiviaria grave, continuiamo in questo assestamento a mettere a
disposizione soldi per ripianare i debiti e ci accontentiamo del
fatto che queste società di funivie non debbano obbligatoriamente
andare a portare i libri in Tribunale; dopodiché non facciamo nulla
per trasformare questo, che è un settore essenziale per lo sviluppo
turistico! Praticamente, voi, non risolvendo il problema delle
funivie, è come se mandaste il collega Pastoret alla guerra per
migliorare il turismo in Valle in mutande, senza vestiti e senza
scarpe: questa è la situazione, perché come si fa a vendere
un'offerta turistica quando il sistema delle funivie che assiste il
turismo invernale e parzialmente anche quello estivo è... non in
crisi, ma in crisi cronica e sempre a rischio di chiusura?
Dobbiamo continuare a buttare dentro decine di milioni di euro
all'anno? Allora, e costruiamo noi le funivie, e paghiamo i
rendiconti negativi delle società, e ripianiamo, siamo arrivati al
limite che obblighiamo gli albergatori di Gressoney a cacciare i
soldi di tasca loro per riuscire a ripianare questi debiti. C'è una
strada diversa, c'è un modo di fare le cose completamente diverso,
che potrebbe dare non solo agio alla società di funivie di poter
essere una società che produce reddito piuttosto che mangiarselo,
ma soprattutto una strada che consente al bilancio regionale di
investire i soldi in cose più interessanti che non ripianare
perdite. Ed è quella di una società unica di gestione delle funivie
di proprietà pubblica valdostana, quindi sia della Regione che dei
Comuni, in modo che si riescano a fare tutte quelle economie di
scala, tutte quelle sinergie organizzative che possono nettamente
migliorare i costi di gestione e portare questo colosso, perché
diventerebbe un colosso a livello europeo, ad essere un
"competitor" internazionale, e consentire a questa società di
acquisire quelle capacità e professionalità per diventare un motore
di sviluppo. Tutte queste sono scelte strategiche che qua non
troviamo e non credo che troveremmo, se voi foste ancora nei banchi
della maggioranza nella prossima legislatura.
Ci sono altri progetti strategici che vorremmo vedere
nell'assestamento di bilancio, qua c'è tutta una serie di pasticci:
compriamo gli immobili da "Finaosta", compriamo gli immobili da
"INVA", c'è tutto questo giro strano di soldi che vanno dalla casa
madre, la Regione, alle società partecipate... c'è confusione!
Qualche segnale positivo nella definizione della galassia
dell'indotto regionale ultimamente l'ho visto, per esempio negli
ultimi 10 anni dopo l'"ARER" sono nate altre agenzie, ovviamente su
stimolo nazionale, perché qua la mentalità era diversa, però ci
sono: "ARER", "AREA"; "ARPA", cioè la Regione deve funzionare sulla
base di agenzie, ovvero enti non a scopo di lucro che non hanno
l'obiettivo di utile di bilancio, ma di pareggio di bilancio e che
comunque rientrano pienamente nel bilancio regionale.
Che si debba andare in questa direzione lo ha ammesso "obtorto
collo" anche l'Assessore Marguerettaz quando ieri disse che si
dovevano comprare le quote di minoranza di "Unicredito" e "Banca
Intesa" per arrivare a una perfetta conformazione di "Finaosta"
come società "in house". Sono quote che non rendono niente, avrei
preferito comprare la "SAV" che rende milioni di euro all'anno o
quote del traforo del Monte Bianco che rende anche di più. Comunque
all'interno di questa galassia troviamo oggi di tutto: abbiamo le
agenzie, abbiamo le associazioni come il Forte di Bard, abbiamo le
fondazioni come quella dell'Istituto musicale o quella alberghiera
o quella dell'Institut Agricole, abbiamo le società per azioni come
"Finaosta" e "Casino S.p.a.", abbiamo le s.r.l. come "Vallée
d'Aoste Structure"... abbiamo una grande confusione!
Allora cosa dovremmo fare? Dovremmo decidere che là dove c'è
produzione, per esempio, le funivie, si fanno delle s.p.a., ma si
mettono nelle condizioni di poter svolgere la loro produzione e di
fare profitti, e di garantire così la loro esistenza e l'esistenza
dei rapporti di lavoro con le loro maestranze, ma dove non si
produce reddito, ci devono essere delle agenzie non a scopo di
lucro. Abbiamo detto, per quanto riguarda gli immobili di tipo
industriale e commerciale, che noi riteniamo debba esserci anche
un'agenzia per quanto riguarda i beni culturali, fra l'altro questo
è un "divertissement" che possiamo citare, perché il partito di
maggioranza quasi assoluta di questo Consiglio ha messo più volte
nei vari programmi di legislatura dei governi che si sono succeduti
negli ultimi 7-8 anni l'ente museale che riteniamo debba chiamarsi
"Agenzia regionale dei beni culturali", che gestisca il Forte di
Bard, i castelli, le mostre, gli scavi, i parchi archeologici... in
una logica che possa valorizzare questo circuito di beni che
abbiamo e che è molto importante, che possa mettere a posto anche
una serie di questioni contabili, perché in questo bilancio ci sono
ancora dizioni: Incassi dai biglietti dei musei, dai biglietti dei
castelli, ci sono i capitoli! È possibile che un bilancio regionale
debba contabilizzare i biglietti dei castelli, 20-30mila euro,
ma... ha senso?
Allora l'Agenzia dei beni industriali e commerciali, l'Agenzia
dei beni culturali, il resto come le fondazioni, l'Istituto
musicale, alberghiero... devono rientrare nel mondo della scuola;
non ha significato che ci siano queste istituzioni scolastiche al
di fuori, se non quello che è poi il vero motivo per cui tutta
questa confusione c'è, che rispondono a delle logiche di
lottizzazione di potere all'interno della maggioranza, per cui uno
si gestisce l'Istituto alberghiero, l'altro si gestisce "VDA
Structure", eccetera. Questa è la logica, ma è una logica che è
pagata pesantemente dai cittadini valdostani; non ci possiamo più
permettere sprechi di questo genere, dobbiamo cambiare metodo, per
questo speravamo che in questo assestamento di bilancio venissero
fuori dei segnali in questa direzione, invece non è venuto fuori
nulla! Per non farla troppo lunga e per non scoprire tutte le carte
che utilizzeremo nelle prossime settimane, una breve analisi di
alcuni dei passaggi principali.
Piani di edilizia scolastica, noi vediamo che ci sono due
modifiche al piano di edilizia scolastica che avevamo approvato con
la legge finanziaria 2007, su questo vogliamo fare all'Assessore
una richiesta precisa: cerchiamo di pensare in modo innovativo. Lei
è molto giovane, credo che possa capire più di altri quello che sto
dicendo. Le scuole valdostane non hanno bisogno solo di essere
messe a posto dal punto di vista degli impianti elettrici, della
messa in sicurezza, delle norme antisismiche, ma devono essere
completamente trasformate in luoghi fisicamente diversi, in cui ai
ragazzi piaccia andare a scuola, perché sono luoghi in cui possono
stare lì dalle 8 di mattina alle 6 di sera, perché ci trovano gli
spazi per fare musica, per studiare, per fare teatro, per farsi
aggiornamento, per fare una serie di cose che consenta loro che lì
ci sia lo spazio non di una scuola vista in modo negativo, ma di un
piacere di passare ore insieme ad altri coetanei per imparare a
diventare grandi esprimendo loro stessi. È un progetto
completamente diverso da quello che si sta mettendo in pratica, io
capisco che esista un'emergenza, è un'emergenza grave, perché dopo
tanti anni di abbandono oggi abbiamo una situazione che... però
qualche progetto, come quello di tirar su ancora un qualche metro
quadro, utilizzando le mansarde della scuola dei Ragionieri di
Aosta, quello non è un progetto di lungo periodo. Si deve fare
perché non ci sono altre possibilità di fare qualcosa nel breve
periodo? Facciamolo, ma cominciamo anche a mettere in piedi dei
progetti di larghe vedute!
Devo dire che, contrariamente alla mia prima impressione,
qualcosa di questo genere sta venendo fuori dalla "Brambilla" di
Verrès, che è costata una cosa indecorosa! È stato un restauro
conservativo spettacolare, ma dai prezzi assurdi, però tutto
sommato oggi si sta rivelando uno spazio scolastico interessante e
ha ancora delle potenzialità da sviluppare, però sul resto l'idea
che tutto si risolva nel fare in fretta e furia qualche cubo di
cemento senza strutture annesse, tipo palestre, spazi per attività
collaterali, spazi di produzione artistica, momenti di possibilità
di viverlo davvero come un "campus" giovanile in cui il ragazzo
abbia piacere di stare dentro, diciamo che fa pensare che stiamo
per perdere un'altra grande occasione di dare alla nostra Regione
una risposta di cui la Regione ha veramente un grande bisogno e che
si meriterebbe, anche.
Tralascio qualche altra osservazione minore che affronteremo poi
nell'analisi articolo per articolo, e arrivo al trasferimento
straordinario all'istituto dell'assegno vitalizio, articolo 14:
ieri sera l'Assessore Marguerettaz ci ha stupito con effetti
speciali, perché avevamo detto, 3 mesi fa, "Non date i soldi a
Rollandin, perché non è vero che il fondo è stato completamente
rimesso a posto" e qua tutta la maggioranza compatta, tutti quelli
che si sentono di maggioranza e sono di maggioranza si sentono
responsabili di questo, tutti quelli che non hanno alzato la voce o
alzato il dito per differenziare la propria posizione, hanno
approvato la possibilità di consentire al collega Rollandin, e dico
"collega" perché è stato mio collega nel 1986-1988, di poter
restituire attraverso il finanziamento che viene dall'istituto del
vitalizio, quando non si poteva fare! Questa è la dimostrazione! Lo
dite voi... finché lo dicevano i Consiglieri Sandri o Squarzino o
Venturella o Bortot o Fontana, erano baggianate! Tre mesi fa erano
baggianate, ma ieri sera, con la faccia d'angelo che si ritrova,
dice: "ma come... non capisco"... faceva anche lo stupito! Questa è
la dimostrazione che le leggi nella vostra mentalità possono essere
stiracchiate fin quasi a rompersi, pur di far passare gli ordini
che arrivano da fuori del Palazzo. Non è un atteggiamento diverso
da quello che si trova in Sicilia, in Calabria, nelle Puglie e in
Campania, ed è quello che forze oscure della società hanno potere
su coloro che rappresentano il popolo nelle istituzioni
democratiche.
Il problema della radioterapia... io lo dico con serenità e con
prudenza: noi investiamo questi soldi nella radioterapia, ma
dobbiamo dire ai Valdostani che non esisterà un servizio di
radioterapia in Valle d'Aosta! Esisterà esclusivamente un pezzo di
attività di radioterapia, che sarà gestito dal servizio di
radioterapia di Ivrea, e comunque il 60-70% dei Valdostani dovrà
continuare ad andare a Ivrea per fare la radioterapia, perché qua
si potranno, con questo acceleratore lineare, grosso modo gestire
circa 200 persone, senza la presenza costante di un medico perché
non ci sarà il medico qua, ci sarà solo il tecnico. Noi spendiamo
questi soldi, per fare una radioterapia di serie "C"... questo
potrà essere utile? Sono convinto di sì, perché a qualche persona
questo porterà una grossa utilità, ma sicuramente questo è un modo
di nuovo di spacciare degli obiettivi raggiunti con dei topolini e
soprattutto di non dare un servizio di qualità, perché una
succursale di questo livello della radioterapia di Ivrea non è una
situazione che consente poi di evolvere, di migliorare la
professionalità, di far crescere e magari diventare un reparto di
radioterapia, ma sarà sempre una struttura agonizzante che sarà sul
medio periodo, quando la dott.ssa Ozzello andrà in pensione o
quando l'USL di Ivrea avrà altri interessi, destinata alla chiusura
o ad avere grossi problemi organizzativi.
A fronte di tutto questo noi però troviamo una serie di dati che
non ci convincono, nel senso che si potrebbe spendere di più in
alcuni settori. Per esempio, il Fondo regionale per le politiche
sociali a nostro parere non è sufficiente; i 28,08 milioni di euro
per il 2008 a fronte di esigenze che insieme con la collega Fontana
abbiamo valutato che ne richiederebbero almeno 35 milioni, cifra
che consentirebbe di dare come minimo vitale 600 euro a tutti i
Valdostani indigenti che ne facessero richiesta; questa è la
necessità. Mancano 7 milioni, bene, qua dentro di 7 milioni fra
elicotteri, eccetera, ce ne sono valanghe, ma non vengono messi nel
Fondo per le politiche sociali. Evidentemente l'Assessore
competente in materia o non è sensibile al problema oppure non ha
la forza politica per imporre di avere più soldi su questi
capitoli. Nei due casi credo che sia un fallimento di cui dobbiamo
prendere atto.
Il problema dell'"AREA" lo abbiamo già illustrato; ieri
l'Assessore Marguerettaz era tutto contento, abbiamo incassato i
soldi degli anticipi dell'"AREA" per cui abbiamo avuto questi 14
milioni in più che avevamo anticipato. Il problema è che - e
l'Assessore Isabellon lo ha ammesso l'altro giorno, qua, in
Consiglio - a luglio del 2007 abbiamo fatto la legge, ancora non è
stata presentata al Ministero la domanda per avere l'autorizzazione
e il riconoscimento e quindi poter fare i pagamenti in Valle
d'Aosta: questo era l'obiettivo della nostra legge. Le motivazioni
di questo ritardo mi erano state annunciate, non mi sono state date
ancora, spero che nel corso di questa discussione ci potranno
essere le spiegazioni, ma quello che è interessante è che sono
passati la bellezza di 9 mesi, dato che l'"AREA" ci ha messo un
momento come legge ad arrivare in porto, credo che già da prima gli
uffici si potevano attivare per capire che documentazione sarebbe
stata necessaria, e quindi a predisporla, a fronte di una procedura
autorizzativa del Ministero che, omnicomprensiva, è al massimo di
150 giorni, cioè 5 mesi. A fronte di uno stato che sappiamo essere
molto lento, burocratico, abbiamo una Regione che riesce ad essere
peggio, perché sono passati la bellezza di 9 mesi da quando abbiamo
approvato la legge e la domanda ancora a Roma non è arrivata.
Sappiano gli agricoltori valdostani che, se non sono pagati
dall'"AREA Valle d'Aosta", la responsabilità non è
dell'opposizione.
Contenimento dei costi dell'energia elettrica: c'è una proposta
di legge che alla fine è arrivata, corrisponde alla proposta di
legge del 2004 della "Stella Alpina"; tendenzialmente non siamo
molto convinti di questo tipo di provvedimenti perché lo riteniamo
un modo assistenzialistico, ma nella situazione di oggi cade
proprio "a fagiolo", perché i redditi valdostani sono per una larga
fetta della popolazione molto bassi, il fare la spesa nella terza e
quarta settimana del mese diventa sempre più difficile, questo è un
aiuto concreto e questo sarà uno dei pochi articoli su cui il
nostro gruppo si esprimerà positivamente. Devo però ricordare ai
Valdostani che hanno la possibilità di fare un "en plein", perché
su questo tema non è sempre chiaro come ci si sta muovendo. Esiste
lo sconto 10% di "CVA" che si può assommare al 30% dello sconto
regionale, quindi si potrebbe arrivare ad avere uno sconto del 40%
sulla parte di produzione di energia elettrica, che è il 60%,
quindi siamo intorno al 25% di sconto reale.
Sappiano i Valdostani che, se passerà questa legge grazie al
Consiglio regionale e a tutto il lavoro che è stato fatto per
acquisire "CVA" e portare avanti questa legge, costoro potranno
godere di uno sconto del 25% in bolletta, ma se riescono a mettere
insieme i due sconti, quello di "CVA" del 10% che è fatto "motu
proprio" dalla società di proprietà 100% della Regione, assieme a
quello invece riconosciuto da qualunque altra società, che
otterranno quindi anche quelli che rimarranno con "DEVAL" o che
hanno altri produttori, e che verrà integrato dalle somme
regionali. Sull'Università, per un "agrément"
con i colleghi
del gruppo "Arcobaleno", lascio a loro fare le osservazioni, non so
quali siano, ma a naso le sottoscrivo già adesso, così non ci sono
discussioni di sorta.
Mi avvio alla conclusione di questo primo intervento parlando
dell'Associazione "Forte di Bard", una di quelle associazioni che
dovrebbe scomparire e che scomparirà se avremo la possibilità di
essere in maggioranza nella prossima legislatura, perché riteniamo
che debba essere inglobata in un'agenzia regionale dei beni
culturali. Il Forte di Bard è stato finanziato con decine e decine
di milioni di euro con soldi europei, ebbene per il triennio
2008-2010 ci costerà almeno altri 9,95 milioni di euro. Non hanno
voluto far vedere l'ottava cifra, allora hanno fatto 995, un po'
come al mercato, quando si fissa il costo a 9,99 euro, per dire che
10 euro fa troppa impressione! Di fatto queste cifre saranno
decisamente aumentate, come si evince da una furbizia, quella di
stanziare 3,65 per il 2008 e 3,15 per 2009 e 2010; se fosse stato
3,65 nel 2008, 3,50 nel 2009 e 2,45 nel 2010 allora ci sarebbe un
"trend" in riduzione, come a dire: siamo partiti male, ma piano
piano questo prodotto si sta migliorando. Invece, aver messo le
stesse cifre nel 2009 e 2010 evidenzia che non sarà così.
Il trucco è quello di mandare la scolaresche per far vedere che
il Forte di Bard o la mostra delle mucche o quella di Corrado
Gex... hanno una grossa partecipazione, le scolaresche tutte vanno
lì. Al Forte di Bard, mio figlio, che fa la seconda scuola materna,
è già la seconda volta che ci va, quindi credo che sia un obbligo
scolastico una volta l'anno andare al Forte di Bard, ed è chiaro
che i numeri della frequentazione del Forte di Bard esplodono,
perché bastano due scolaresche al giorno, sono 60, per 300 giorni
all'anno, sono già 1.800 presenze garantite solo da questa
situazione qua. Questo è stato evidenziato ancora recentemente dal
collega Bortot, che aveva dimostrato la differenza fra le entrate e
i biglietti paganti che erano molti di meno.
Chiudo con l'annuncio di un emendamento che potrebbe essere
approvato o trasformato in un ordine del giorno, che potrebbe
essere condiviso con la maggioranza, come si era impegnato il
Presidente Caveri, in merito agli aeroclub. In Valle d'Aosta
recentemente è stato costituito un aeroclub della Vallée di Cervin,
che è associato all'aviosuperficie di montagna di Chamois, questa è
una iniziativa lodevole che è partita dal Comune, che ha pensato di
rivalorizzare a fini di attività di volo sportivo quella
aviosuperficie che - vi ricordo - è stata la prima d'Italia ed è
stata pensata da Corrado Gex. Credo che questo tipo di
specializzazione dei Comuni possa essere anche un'utile
integrazione dell'offerta anche turistica e promozionale di queste
località, spero che su questo tema si possano realizzare passi
concreti e, in particolare, la realizzazione di quelle
infrastrutture necessarie per l'ammodernamento della struttura, che
è ancora quella che utilizzava Corrado Gex nei suoi atterraggi con
il "Pilatus Porter".
Si dà atto che, dalle ore 9,50, presiede il Vicepresidente
Lanièce.
Presidente
- La parola alla Consigliera Squarzino
Secondina.
Squarzino (Arc-VA)
- Siamo oggi chiamati ad analizzare il
disegno di legge n. 212, l'assestamento del bilancio di previsione.
Un assestamento che cerca di utilizzare l'avanzo del 2007, un
avanzo di cui ieri abbiamo a lungo parlato e che risulta essere
come un piccolo "tesoretto", 229 milioni, una volta depurati sia
dai soldi che noi utilizziamo per abbattere l'indebitamento, quindi
la somma dei mutui, sia per quella riserva cautelare che ci serve
per affrontare alcune situazioni. Ora, di fronte a un "tesoretto"
di 220 milioni di euro, credo che il ragionamento da fare sarebbe
stato un altro: sono risorse su cui non contavamo nella nostra
programmazione, sono risorse in più... allora perché non usarle per
quelle opere importanti che possono far fare un salto alla Valle
d'Aosta complessivamente? E noi ne abbiamo almeno due
importanti.
Tutto il discorso sull'ospedale nuovo è stato contrastato
dicendo: come si fa? Dove troviamo tutta questa massa di soldi?
Qui, solo nell'assestamento 2008 di un anno avremmo già questa
cifra, ma noi non chiediamo tanto, avremmo chiesto di prevedere una
parte di questo "tesoretto" per iniziare ad accantonare per quanto
riguarda il nuovo ospedale. I soldi ci sono, quindi, tutto il
discorso che il nuovo ospedale non può essere preso in
considerazione perché "costa troppo e dove prendiamo i soldi", la
Regione, con l'avanzo di amministrazione, dimostra che i soldi ci
sarebbero per iniziare a pensare in grande a un nuovo ospedale, e
ci sarebbero anche per quanto riguarda la ferrovia, cioè noi, con
l'assestamento di bilancio, invece di utilizzare queste risorse per
le grandi opere infrastrutturali, per dare un segno ad opere di
investimento... si spalmano su tutti i settori!
L'Assessore ieri diceva, non è una legge elettoralistica;
Assessore, questo lo lasciamo dire a lei. Lei dice: "avremmo potuto
utilizzare anche i soldi del mutuo": non esageriamo...
(interruzione dell'Assessore Marguerettaz, fuori
microfono)
... lei ha detto, per dimostrare che la nostra non è una legge
elettoralistica, abbiamo ridotto questa cifra riducendo il mutuo, e
io ho capito questo! Ma continuo a dire che questa è
un'impostazione elettoralistica, Assessore, perché sono spalmati su
tutti i settori. Allora, non condividiamo questo modo di spalmare e
soprattutto non condividiamo i settori in cui sono stati spalmati
questi soldi e le quantità che sono state individuate, e noi, pur
rifiutando questa logica di spalmarli nei vari capitoli, ci siamo
collocati nell'ottica di dire: "se fossimo noi al Governo, avremmo
fatto queste scelte di grandi opere strategiche" e... in subordine,
se eventualmente i nostri alleati di Governo non le avessero
accettate, come avremmo indirizzato queste risorse? Le avremmo
indirizzate in alcuni settori importanti, e ad ogni settore
corrispondono una serie di emendamenti e di suggerimenti, poi
questo Consiglio nella sua autonomia voterà contro, ma così si
evidenzia la distinzione di modi diversi di affrontare i temi
politici.
Il primo settore è il settore dei rifiuti. Noi, proprio perché
siamo contro l'inceneritore, siamo per un potenziamento della
raccolta differenziata, avvio forte del compostaggio, riduzione
della produzione dei rifiuti e su questo tema abbiamo presentato
una serie di emendamenti, su cui interverrà nel momento della
discussione degli articoli il collega Venturella che è più "coincé"
su questo aspetto.
Secondo settore: l'ambiente. Non vogliamo fare, qui, il solito
discorso di quali sono le linee della nostra politica ambientale,
si conoscono già, ma in questo assestamento di bilancio ci sarebbe
uno strumento importantissimo per questa politica ed è l'"ARPA".
Voi, Giunta, continuate a spendere milioni di euro per consulenze
varie su aspetti su cui la nostra "ARPA" regionale sarebbe in grado
di dare risposte. È un istituto regionale, è formato da persone
competenti, sono in grado di dare risposte e aggiungo liberamente
dal punto di vista tecnico-scientifico, perché i consulenti sono
pagati per sostenere una tesi politica e quindi chiaramente c'è una
differenza profonda fra il consulente pagato per sostenere una tesi
politica o l'utilizzo di risorse che sono nostre, regionali, per
analizzare tutti gli elementi che consentono poi al politico di
decidere. Per questo abbiamo chiesto che per quanto riguarda
l'"ARPA" ci sia un potenziamento di risorse, nel senso che sono uno
strumento essenziale per la gestione dell'ambiente in Valle.
Terzo settore: quello della cultura, della scuola. Qui non
c'erano degli articoli particolari rispetto a questo, abbiamo anche
presentato un ordine del giorno che va in questo senso, cioè qui si
parla solo di borse di studio che, sì, sono importanti, ma il
nostro obiettivo sarebbe affermare fortemente che la Regione deve
continuare a garantire e a potenziare ulteriormente i sostegni alle
famiglie per quanto riguarda la formazione. E sempre nella cultura
mi permetto di sottolineare che anche nell'ambito della cultura
metterei la formazione a una cultura di pace; in questo senso
abbiamo presentato un emendamento che modifica un aspetto della
legge sulla cooperazione con i Paesi in via di sviluppo che, così
com'è, non consentirebbe in questo momento di utilizzare risorse
importanti, per sostenere iniziative di formazione nell'ambito dei
giovani e degli adulti, per una cultura di pace e di cooperazione
con i Paesi in via di sviluppo.
C'è un altro aspetto che ci interessa molto: è l'aspetto
sociale. Anche qui sottolineiamo come l'anno scorso avevamo chiesto
di aggiungere un milione di euro al Fondo regionale per le
politiche sociali, ci hanno irriso, quest'anno nell'assestamento lo
hanno messo. Noi chiediamo ulteriori risorse perché, per quanto si
cerchi di fare, siamo consapevoli che esiste una fascia ancora di
povertà in Valle; allora, perché non affrontare in modo serio,
definitivo, questo aspetto e continuare ad elemosinare le risorse,
proprio per queste fasce sociali più deboli? Noi, anche per fare
delle proposte concrete, abbiamo inserito in assestamento il
finanziamento di un progetto di legge che tutti in commissione
avevamo detto che era molto interessante: l'Assessore Fosson ha
detto che era interessante, gli uffici hanno detto che era
interessante e che dava un aiuto anche alle famiglie ed è il
disegno di legge sull'anticipo dell'assegno di mantenimento per i
minori, secondo il quale, là dove uno dei genitori che è chiamato a
sostenere l'educazione dei figli, non provvede, si chiede che la
Regione intervenga a surrogare provvisoriamente questo assegno.
Sempre sulla sanità non condividiamo l'impostazione di questo
Assessorato sulla sanità e proprio per sottolineare questo aspetto
vogliamo mettere il dito su uno dei problemi che sono le liste di
attesa, per cui chiediamo che venga individuato un progetto
obiettivo chiaro, perché si abbattano le liste di attesa. Come mai
lo stesso professionista, se vado privatamente, il giorno dopo mi
riserva un posto, mentre se vado attraverso una struttura pubblica
devo aspettare dei mesi? Questo non è serio! Bisogna assolutamente
regolamentare questo processo e abbattere le liste di attesa,
altrimenti non si svolge, come Regione, il servizio pubblico
sanitario. Così pure riteniamo che, avendo analizzato come gli Enti
locali facciano pagare anche in modo diverso le rette per gli asili
nido, debbano essere previste più risorse agli Enti locali, in modo
che non ci sia questa discrepanza di rette di asili nido pagati dai
familiari nei diversi Comuni della Valle, come se fossimo di fronte
a 74 sistemi sociali diversi in una Regione piccola come la
nostra.
Altro problema che vogliamo sottolineare è l'organizzazione
della "macchina regionale". Qui non si può intervenire su vari
settori, come avremmo voluto, ma su due elementi è possibile
intervenire. Primo, c'è tutto questo piano di informatizzazione che
noi riteniamo importante, ma riteniamo essenziale che in questo
piano ci sia una percentuale significativa di risorse che vanno
destinate per quanto riguarda la formazione ad un'organizzazione
diversa del lavoro. Si tratta di rivedere tutte le procedure, le
modalità di organizzare i servizi che vanno dati all'utente; qui
siamo indietro di secoli e queste non sono parole solo mie, perché
lo stesso Segretario generale in commissione lo ha detto
chiaramente: c'è una cultura vecchia! Cultura vecchia legata anche
a contratti vecchi, ma è la mentalità che è vecchia,
l'organizzazione che è vecchia, e questo non si può cambiare se non
si cambia la cultura. Ecco perché è importante individuare risorse
significative per cambiare questa cultura, altrimenti non si può
fare alcun passo avanti, neanche per il telelavoro. Sempre su
questo aspetto, crediamo che bisogna introdurre maggiore
trasparenza nelle assunzioni; dobbiamo smetterla con il fatto che
le varie società partecipate, per il fatto che sono di natura
privatistica, possono assumere come vogliono senza rendere conto a
nessuno: un minimo di bando ad evidenza pubblica deve essere
considerato, altrimenti qui si creano sempre più degli spazi perché
il clientelismo... perché si trasformi una possibilità di lavoro
per tutti in un privilegio per pochi, gli "amici degli amici" o i
"parenti" o gli "amici dei parenti"!
Altro aspetto importante riguarda il sostegno all'economia.
Abbiamo già sottolineato ieri come siano troppo poche le risorse
per l'economia e siamo consapevoli che è importante garantire
maggiori possibilità alle aziende che vogliono lavorare nella
ricerca e innovazione, per cui abbiamo previsto anche degli
emendamenti che diano più risorse alle leggi che prevedono aiuti
per le imprese che operano nella ricerca e nell'innovazione, perché
in questo modo soltanto si aiutano effettivamente coloro che
intendono innovare o adeguarsi dal punto di vista della loro
produzione agli standard qualitativi richiesti oggi dal
mercato.
Chiediamo anche una maggiore attenzione per le politiche della
città di Aosta; non è pensabile che il Governo regionale usi la
città di Aosta per le sue finalità. Deve essere chiaro che deve
essere la città di Aosta a individuare le proprie priorità e la
Regione a mettersi eventualmente al servizio, non che dalla Regione
parta l'input alla città di Aosta dicendo: "questo è il nostro
obiettivo, o la città di Aosta si adegua per far piacere alla
Regione per avere i soldi". Facciamo degli esempi concreti: c'è
tutta la questione della "Testafochi"... io capisco l'enfasi con
cui il Presidente Caveri rivendica al proprio Governo il successo
della "Testafochi", cioè che sia stato deciso il trasferimento
della "Testafochi" alla Regione, ma questo problema è sul tappeto
da anni! Nei 5 anni del Governo precedente e dei Parlamentari
precedenti cosa è stato fatto? Allora dobbiamo dare atto ai nostri
Parlamentari Nicco e Perrin che sono riusciti, con un'azione
serrata e avendo messo nel programma di governo uno degli accordi
con il "Governo Prodi", ad ottenere che finalmente si siglasse
questa intesa per il trasferimento della Caserma alla Regione! Di
questo va dato atto! Di fronte a questo importante obiettivo
raggiunto e... condividiamo che l'Università possa trovare posto
all'interno della città di Aosta... fra l'altro è significativo
questo passaggio: nel cuore della città di Aosta, dove prima
c'erano i militari, che difendevano la patria con le armi, domani
ci saranno gli studenti, quelli che sono in grado di difendere i
valori della conoscenza a vantaggio della nostra Regione, ma anche
di molti altri Paesi, sperando che l'Università sia attrattiva
rispetto a studenti di altri Paesi.
Qui la Regione si preoccupa semplicemente di fare un'intesa, di
finanziare l'intesa con il Ministero della difesa, si preoccupa di
delineare questo piccolo progetto, senza rendersi conto che questa
è una trasformazione enorme della città di Aosta e che questo può
essere fatto solo se condiviso all'interno di un progetto più ampio
di trasformazione della città. In questo senso pretendiamo che la
Regione rispetti il Comune di Aosta e non imponga i suoi progetti
eclettici, penso alla funivia, come si chiama... la "Caverovia",
ecco, che non ha niente a che fare con i bisogni della città di
Aosta, ma è solo il frutto di un'invenzione immaginifica del nostro
Presidente della Regione!
Rispetto all'articolo 30... uno dei pochi articoli che voteremo
favorevolmente, in quanto si prendono sul serio le esigenze in
questo momento delle famiglie valdostane e soprattutto si fa sì che
quella che è una risorsa, l'acqua, di tutta la Regione diventi un
beneficio anche delle singole famiglie e non solo delle imprese, e
non solo costruisca il successo di chi va a gestire di volta in
volta la società che si occupa di gestire il complesso delle acque
in Valle, che sono un bene pubblico. Anche noi, come il collega
Sandri, vogliamo ringraziare la "Stella Alpina" che, con
determinazione, ha cercato di porre all'attenzione del tavolo
politico questo problema e sono riusciti alla fine a farlo inserire
in questo assestamento di bilancio, proprio in fine legislatura!
Questo sempre per quanto riguarda la qualità della vita, che si
misura anche nell'uso di prodotti meno inquinanti. Siamo stati meno
fortunati della "Stella Alpina", forse perché non siamo in
maggioranza e abbiamo meno possibilità di incidere. Anche noi
abbiamo predisposto delle proposte di legge che vanno nel senso
della qualità della vita, sulle mense bio, per interventi di
sostegno ai Comuni che utilizzano nelle mense scolastiche dei
prodotti biologici o locali; molte altre Regioni lo hanno fatto,
noi non lo abbiamo fatto. Penso che quello che non è stato
possibile in commissione, forse oggi, in questo clima di
collaborazione, sarà ancora possibile, come pure il commercio equo
e solidale, anche qui costi minimi, sono riforme importanti a costi
minimi e in questo senso abbiamo presentato degli emendamenti.
Sempre rispetto alla qualità della vita, metterei qui il
sostegno alle pari opportunità; lo so che il collega Tibaldi non
condivide questa nostra richiesta, ma credo che sarebbe importante
e qualificante in fine legislatura che questo Consiglio, che ha
approvato una legge in cui è previsto il 20% di donne presenti
nelle liste per l'elezione regionale, preveda anche uno strumento -
la Consulta delle elette - che sostenga il lavoro delle donne,
perché - come abbiamo visto approvando i programmi Interreg con la
Svizzera e poi lo vedremo con la Francia - in Italia e in questa
Regione siamo carenti per quanto riguarda la presenza delle donne
in politica e nei posti dove si decide. Infine, torneremo sui costi
della politica, perché riteniamo che sia improprio continuare
questo sistema che riconosce emolumenti e indennità di pensione ai
Consiglieri; bisogna comunque anche a fine legislatura dare un
segnale minimo, in attesa che nella prossima legislatura il
Consiglio poi decida diversamente.
Questi sono i punti che riteniamo importanti e che potrebbero
già essere indicati come qualificanti per il nostro programma di
Governo, quando saremo in quest'aula la prossima legislatura a
governare: questa è la nostra speranza. Noi non approveremo
l'assestamento di bilancio, ma il nostro voto può essere di
astensione o contrario, a seconda se alcune delle nostre proposte
qualificanti saranno accolte.
Si dà atto che, dalle ore 9,54, riassume la presidenza il
Presidente Perron.
Presidente
- La parola al Consigliere Ottoz.
Ottoz (PdL)
- È stato già evocato, essendo noi tra le
zone di montagna che fanno più largo uso virtuoso dell'irrigazione
a pioggia, ovviamente un rifinanziamento di tutta una serie di
spese non poteva essere che fatta, purtroppo, a pioggia; quindi
abbiamo messo uno dei grossi irrigatori che vediamo sulla collina
di Aosta con dentro 300 o 220 a seconda del modo in cui si leggono
le cifre, che mandano soldi su tutti i capitoli perpetrando quel
problema di cui abbiamo sovente parlato, della invenzione costante
del modo di aumentare la spesa corrente. Ovviamente non è che il
cosiddetto ""tesoretto"" sia del montante totale che noi andiamo ad
esaminare con questa legge, perché una parte proviene dalla
riassegnazione di spese obbligatorie, di capitoli da rifinanziare e
quindi la cifra a disposizione è quanto meno inferiore. Quello che
manca però, e qui devo dire che sono d'accordo con il collega
Sandri, ma è una battaglia che ho personalmente condotto in questo
scorcio di legislatura e che anche il "Popolo delle Libertà"
conduce, è quello scatto di reni dell'identificazione dei progetti
prioritari su cui concentrare gli sforzi e la definizione in questo
senso di progetti, che non siano tali da strangolarci in futuro con
la tossicodipendenza dalle spese correnti. Manca l'identificazione
di uno, due oggetti grandi, una scelta fra 3 o 4 opzioni di grande
valore e di grande significato per la Regione, che possa cambiare
certe strutture mentali, possa cambiare la situazione delle
famiglie in modo stabile e possa farci andare verso un sistema più
razionale della spesa.
Non voglio volare come il collega Sandri, che fra progetti
pindarici e aviosuperficie di Chamois è molto portato agli sport
aeronautici, nel senso che tutti ci rendiamo conto dei vantaggi
qualora fossimo proprietari delle autostrade e su questo non c'è
dubbio; è peraltro vero che per andare a comprare una società ci
vuole qualcuno che la venda e che si debbano fare una serie di
ragionamenti su quello che è il possibile.
Non credo che andando a chiedere alla società autostrade di
comprarci tutto quello che c'è in Valle di asfaltato autostradale
avremmo un successo; sicuramente su tratte che magari loro possono
considerare marginali, a fronte di cifre che non marginali possono
considerare per i loro bilanci, potremmo proporre delle operazioni
a questi soggetti, con la speranza che vengano prese in esame
positivamente per ottenere gli effetti che tutti ci proponiamo di
vantaggio per i Valdostani. Realisticamente esistono qui le cifre e
le poste possibili ed è di tutta evidenza che sulla base dei costi
di costruzione e i bilanci delle società autostradali, il tratto -
adesso l'Assessore Marguerettaz mi dirà che non è vero che c'è il
casello a Saint-Pierre, ma non me frega assolutamente nulla! - che
va dal casello di Pollein al casello di Saint-Pierre costa per
realizzarlo circa 75-80 milioni di euro, perché i costi sono un
tanto al km., c'è una galleria... sono costi semplici, ed è una
cifra del tutto spendibile qualora la struttura di utilizzo di
questi "tesoretti" fosse fatta in modo diverso. Non è una cifra
irrealistica, non è il tratto da Pont-Saint-Martin al tunnel, ma
parliamo di cose realistiche: 70 milioni di euro è il costo e
potrebbe essere possibile che questo interessi al gruppo "Gavio" e
alla "RAV", che ci massacrano le ghiandole tutti gli anni con il
fatto che devono aumentare le tariffe perché in montagna, le
autostrade... e poi scopriamo che nei bilanci gli utili che vengono
a noi sono alti perché straguadagnano! È vero che tutte le società
devono fare un utile, non sono d'accordo con il collega Sandri di
partire con l'idea minimale del pareggio, perché si va a finire con
il mutuo a pareggio, ma voglio dire che questa storia che le
tariffe devono essere le più alte d'Europa per km., a parte il
traghetto che va da Copenaghen a Malmö, dovrebbe finire, perché poi
questo sottende tutta una serie di dubbi, sospetti e cose che non
vanno bene.
Allora, proponendo l'acquisto di questo tratto di autostrada,
che permetterebbe di svincolare la tratta Torino/Aosta o
Ivrea/Aosta dalla tratta Aosta/Courmayeur, si potrebbe acquistare
questo pezzo di autostrada (14 km) e si potrebbero fare su questa
strada i virtuosi svincoli anziché alla francese, alla svizzera,
che sono più piccoli, e fare la circonvallazione sud di Aosta,
risolvendo una montagna di problemi. Il primo: Aosta avrebbe una
circonvallazione gratuita per tutti i Valdostani, non solo per i
cittadini di Aosta perché tutti i Valdostani o quasi vengono a
lavorare ad Aosta, dove la Regione ha concentrato tutte le sue
attività. Secondo: perché si realizzerebbe quel decongestionamento
che è stato evocato anche negli studi relativi a un altro tema
caldo, che piace molto alla collega Squarzino, che sta uscendo, che
è quello dell'ospedale, perché è sempre stato detto: "sì,
l'ospedale, ma si dovrebbe risolvere il problema del traffico a sud
perché contemporaneamente ospedale, porta nord, e niente
circonvallazione a sud potrebbe creare una serie di problemi". Si
risolverebbe quindi anche il problema del decongestionamento, non
parleremmo più del fatto che l'ospedale deve essere fatto non si sa
dove, anche se a Cheney è tutto libero, si potrebbe fare
l'ospedale; fra l'altro, per i polmoni è una zona quasi ideale. Il
terzo aspetto è che si eviterebbe il rischio, perché pare che
ultimamente questo rischio sia un po' scemato, di una
megaspeculazione immobiliare nei meleti di Gressan, perché comunque
la circonvallazione sud di Aosta andrà fatta e può essere fatta
solo a Gressan, e voi sapete che quando si parte con la
circonvallazione, poi si comincia a dire che di fianco si può
costruire e, alla fine, si sa dove si parte e solo alcuni sanno
dove si finisce! Risolveremmo quindi con un progetto che ci sta
alla grande, comodo in questi "tesoretti" - questo è il secondo, il
primo lo abbiamo discusso al momento del bilancio - un problema
fondamentale per la città di Aosta.
Un altro progetto potrebbe essere la banda larga, ma non la
"banda largotti"... la banda larga! La banda larga non intesa come
accordi con "Telecom" che porti e faccia piani a 3 anni... perché
sia portata la banda larga ai Valdostani nell'ambito delle loro
politiche commerciali, ma fare della Valle d'Aosta la banda franca,
cioè un'area che a tutti coloro che ci vivono offra l'accesso di
banda larga ad alta velocità ad Internet gratis: questo è un
servizio sociale che potrebbe assumersi la Regione, anche perché è
un servizio che non crea spesa corrente successiva, ma solo gli
aggiornamenti tecnologici, perché sappiamo che ogni 2 anni la
velocità di banda raddoppia e la capacità dell'hardware raddoppia,
quindi si quadruplicano le possibilità di accesso. Non si tratta
qui di fare un accordo con i vari "provider" che poi massacrano le
tasche dei Valdostani con tariffe strane e incomprensibili, per cui
neanche i matematici riescono a capire quanto costa una telefonata
in questo Paese rispetto al minimo scatto alla risposta, rispetto
a: "guardi: le do l'Argentina gratis, ma io non telefono in
Argentina, allora le diamo il Bangladesh, ma io non faccio il
microcredito in Bangladesh, mi dica invece se posso telefonare a
Saint-Vincent, che mi interessa di più"! La banda franca, quindi,
cioè un luogo dove tutti possono collegarsi gratuitamente ad alta
velocità ad Internet, sarebbe una potenza dell'hardware del
sistema, come si fa in tutti i parchi industriali. Ce ne sono 4 a
Shangai, 1 a Taiwan, ce ne sono in Giappone e in Cina, cioè parchi
dove si dà una zona infrastrutturata completamente alle aziende, ma
non si fa la "Pépinière", si fa un'area dove le aziende, siccome
hanno il vantaggio di andare non in termini di contributi, ma in
termini di potenza dell'area e di servizi che offre quella zona, si
instaurano con i loro soldi perché ritengono di avere un interesse
a installarsi perché hanno i servizi. Questo è un altro progetto
che rientra largamente in questi costi.
Un terzo progetto che potrebbe essere esaminato - da non fare
contemporaneamente - è quello di dire: visto tutti i problemi del
PTP, Comuni, ambiente, nel rispetto di tutte le cose che vogliamo
rispettare, fare un discorso serio per le famiglie, non per gli
Enti pubblici che danno i contributi a loro stessi, di
incentivazione al fotovoltaico. Un discorso serio perché con 90
milioni di euro si possono produrre 17 GW di corrente, che
sarebbero 17 GW in meno di gasolio che inquina la Valle, ma le
famiglie in uscita da questo progetto, aiutandole sul conto energia
che è già a livello nazionale un grosso aiuto, ma che richiede
grossa capacità di spesa iniziale o di indebitamento... perché poi
è un piano finanziario meraviglioso a cui il pensionato non può
accedere, che la famiglia non può utilizzare! Allora, fare un
grande piano per il fotovoltaico, che da un lato riduca
l'inquinamento, dall'altro dia un vantaggio economico alle famiglie
pesantissimo sulle bollette senza altre forme strane di contributo,
e ancora diminuisca la dipendenza dal petrolio e dalle fonti
inquinanti. Questo è un altro progetto che potrebbe essere valutato
alternativamente, e ci sono altre cose di questo tipo: hanno tutte
la caratteristica che non sono una distribuzione a pioggia su tutto
il sistema, e soprattutto perché sono progetti in cui il sistema
non dà i soldi a sé stesso, perché gran parte di questa cosa qui è
autometabolismo, cioè la Regione dà soldi a sé stessa e alle sue
società, che sono un sistema.
Qui vengo al discorso delle agenzie, evocato dal Consigliere
Sandri, il quale propone il modello delle agenzie, se ne possono
proporre altri, non è questo il concetto; non siamo favorevoli
assolutamente a rendere tutto pubblico, se non i servizi essenziali
che il privato non potrebbe fare. Il sistema delle agenzie però ha
un vantaggio nella sua enunciazione, che concentra in centri
specifici le singole classi di attività, perché non crediate che la
moltiplicazione, la clonazione di società a tutti i livelli sia un
fatto casuale e che l'accorpamento non possa essere fatto.
L'accorpamento va contro due - mi riferisco agli impianti di
risalita che sono l'esempio principe - principi: il principio che
in realtà noi, Consiglieri in parte, forse giustamente, siamo
delegittimati dal sistema dei Comuni, cioè qui chi comanda sono i
Comuni, è il CELVA! Ovviamente lo fa con il guanto di velluto, con
le lettere in cui dice: "va bene questa legge, ma a condizione
che...", eccetera, ma c'è un interesse a distribuire il consenso
sul territorio, che è funzionale al mantenimento del consenso e al
controllo del consenso. Quante più società ci sono, tanti più
Consigli di amministrazione ci sono, tanti più consiglieri ci sono,
tanti più revisori dei conti ci sono, tante più cariche ci sono da
distribuire, tanto più le distribuisce chi detiene il potere, tanto
più questo contribuisce a cementare il consenso del potere della
maggioranza, e il sistema si avvita su sé stesso. Se questo fosse
anche in una fase storica fatto in modo virtuoso, ben diretto e con
buone intenzioni, venendo a mancare una reale possibilità di
opposizione in questa Regione, il sistema diventa prima
antieconomico e poi... lasciamo perdere... È un modello, quindi,
più società ci sono, più si possono distribuire posti per mantenere
il consenso, non c'è bisogno di fare il voto di scambio, no, è
implicito nel sistema, è una persuasione morale di cui non c'è
neanche bisogno di parlare, funziona così, poi tutti sanno che
funziona così...
Quando si parla di "semplificazione" non solo si parlerebbe di
semplificazione per il cittadino, perché bisognerebbe presentare
delle istanze, aspettare delle risposte, istruire le pratiche, non
solo i cittadini sono cornuti, ma sono anche "mazziati", perché poi
ne pagano anche i costi con le tasse, perché le tasse arrivano, i
Comuni mettono l'IRPEF, noi prendiamo 100-200 milioni alla volta di
"tesoretto" per l'aumento fiscale, e una parte è dovuta alle
"recettes" sull'energia, ma una parte importante è dovuta alla
compartecipazione, che non si chiama più riparto fiscale. Non so se
avete notato che quando le cose cambiano nome sembra siano altre
cose, invece è il riparto fiscale, sono i 9/10 di soldi che pagano
i Valdostani, cioè tutta questa roba arriva sulla schiena delle
famiglie; quindi non si tratta di fare un modello delle agenzie,
che vuol dire solo concentrarle da un'altra parte, magari con un
controllo politico dell'opposizione più efficace; si tratta di
dismettere tutte le società che non hanno niente a che fare con
l'attività istituzionale della Regione e di concentrare le altre in
modo da avere meno cariche da distribuire e minori costi per
l'organo di controllo.
Rimane ancora un punto generale da dire, che servirebbe un
investimento più modesto, ma una forte volontà politica, di
ridefinizione degli obiettivi e dei servizi necessari a raggiungere
gli obiettivi delle amministrazioni, "in primis" di quella
regionale... perché? Il "turnover" è bloccato per i motivi che
sappiamo, e giustamente, altrimenti non sapremmo dove andremmo a
finire, quindi, siccome non è che i dipendenti regionali non
lavorino, è che il sistema è vischioso, sono molte le cose che
vengono fatte e che non servono. Servono pertanto delle leggi che
ridefiniscano gli obiettivi e i servizi, e i nuovi servizi che
servono e che non possono essere attivati oppure vanno rifilati in
modo surrettizio sugli Enti locali e agenzie, possano essere
seguiti dai dipendenti regionali, che dovrebbero essere distribuiti
più razionalmente nella struttura, semplificando quello che non
serve.
Parliamo di buoni della benzina: c'è l'Ufficio zona franca;
domani, sui buoni della benzina, avremo delle risorse che
destiniamo a un servizio utile ai cittadini, nessuno vuole ridurre
il numero di dipendenti regionali, ma bisogna ridefinire le
funzioni della struttura e ottenere una nuova pianta organica. E
questo mette in pista un discorso importante che sarebbe da fare
sulla legge "45", che non è nell'agenda dei lavori di oggi. Poi qui
ho sentito dire delle cose, la prima, ho sentito dire - francamente
voglio bene alla collega Squarzino, lo sapete - che la Regione deve
mettersi a servizio del Comune; nel Messico, che è un Paese degli
Stati Uniti però la capitale non è uno degli Stati, né è in uno
degli Stati, è il Distretto federale. Città del Messico, che è
l'Aosta della Valle d'Aosta, è una "enclave" che ha uno "status"
particolare perché è la capitale. Negli Stati Uniti gli Stati - non
so se 52 o 53, ogni tanto ne aggiungono uno, quando ero piccolo
erano 48 o 54 addirittura - Washington non si chiama New York State
o California State, ma Washington D.C. (District of Columbia),
ovvero è uno Stato speciale, perché c'è l'identificazione fra
l'amministrazione generale dello Stato e la gestione della città.
Allora va trovato uno statuto di funzionamento particolare di
Aosta, perché non è vero che Aosta deve mettersi a servizio del
Comune o il Comune a servizio della Regione, ma ad Aosta la Regione
deve poter fare le cose necessarie nell'interesse di Aosta, che non
si vuole bene da sola per poter sopportare l'impatto della presenza
dell'Amministrazione regionale sul suo territorio. Bisogna che si
arrivi a qualche forma, si sperava che potessero essere conferenze
di servizi, ma non funziona niente, perché c'è uno scollamento.
Nessuno però deve mettersi a servizio dell'altro, tutte e due
devono capire che lavorano per lo stesso obiettivo e che un certo
tipo di comportamento del Comune di Aosta e di funzionari e di
organi del Comune di Aosta, che funzionano sulla base di quello che
vogliono i funzionari, aumenta enormemente i costi per tutti e
ritarda la fornitura di servizi ai cittadini.
Vedo qui che ci sono altri 500mila euro per finanziare studi e
progetti, spero che siano finalmente progetti di viabilità, perché
una volta c'era l'umorismo freddo inglese, poi c'era l'umorismo di
Petrolini di cui viviamo ancora con tutto quello che è il
"Bagaglino" a Roma, poi c'è l'umorismo demenziale che è stato
lanciato da Mediaset con "Drive in", l'umorismo del Derby a Milano,
ma qui siamo ai piani di viabilità demenziali, oltre che
umoristici! Perché se 500mila euro dovessero servire a finanziare
studi e progetti di ponti come quello del Buthier, non diamoglieli,
poiché se ci fa un altro paio di ponti sul Buthier siamo rovinati,
ci fa un'altra pista di "Go Kart" nella Scuola di agricoltura!
Ormai nella città di Aosta ci sono queste rotonde strane sognate di
notte dopo incubi da fontina e vino rosso, come la rotonda di Corso
Battaglione Aosta dove neanche con i "Go Kart" si riesce a
girare... figuriamoci i pullman: uno che esce da Via Conte Crotti e
deve andare al cimitero deve passare... la rotonda di Charvensod
che è un'altra rotonda dove gli articolati non girano! Ma
prenderanno le misure dei veicoli ammessi dal codice stradale!
Il ponte sul Buthier è demenziale, i commercianti di Via S.
Anselmo hanno protestato e siccome i commercianti votano al Comune
di Aosta, l'indomani si girava... ma il ponte per i poveracci di
Roisan e Saint-Christophe che devono venire a lavorare la
mattina... tanto quelli votano a Saint-Christophe e a Roisan, non
gliene frega niente a nessuno! Non si gira su quel ponte, o lo
chiudono o fanno la viabilità, come hanno proposto degli stimati
cittadini firmandosi sulla stampa. Invece no, non possono mica
rimangiarsi le loro p... stavo dicendo una parolaccia, Assessore,
mi scusi, le loro "p...uffonate"! Non possono mica rimangiarsi le
loro "puffonate" i funzionari della viabilità del Comune di Aosta,
quindi il problema del Comune di Aosta, dico cara Dina, che non
c'è, ma spero che sia fuori nella nostra scialuppa, perché noi, qui
fuori, anziché il transatlantico abbiamo la scialuppa e alle volte
siamo fuori, perché dobbiamo fare dei discorsi che in aula non si
possono fare... allora, cara Dina, mi rifiuto di credere che la
Regione debba mettersi - come hai detto - al servizio del Comune di
Aosta!
La Regione e il Comune di Aosta devono lavorare assieme, ma
perché questo avvenga è necessario realizzare un progetto
strutturato, supportato da una legge e che preveda anche il
disingolfamento della situazione, per consentire ai cittadini di
Aosta di vivere civilmente e non male perché la Regione concentra
il 90% delle sue attività nel Comune di Aosta. Poi la cosa
simpatica è che l'articolo 13 stanzia 138.032.947 euro di cui
133.224.283 per il personale della Giunta regionale, 839.070 - devo
dire che mancano i centesimi, forse qui si poteva essere più
precisi - per personale trasferito all'Agenzia del lavoro assunto
con contratto... ed euro 3.969,594 per il personale dipendente dal
Consiglio regionale. Due articoli più in là si dice:
"in materia
di partecipazioni si autorizzano 100 milioni di euro tolti dal
fondo della gestione speciale presso Finaosta di cui all'articolo
11"
... finito lì! Ci mettono le cifre fino all'euro...
(interruzione dell'Assessore Marguerettaz, fuori
microfono)
... sto commentando la forma, se mi consente, Assessore, per non
dire dell'articolo 14 che autorizza un trasferimento straordinario
all'istituto per l'assegno vitalizio dei Consiglieri regionali a
copertura del disavanzo tecnico al 31 dicembre 2006, evidenziato
dalla relazione di bilancio tecnico...: questo articolo non è che
sia una vergogna, ma scopre una vergogna, lo ha detto il collega
Sandri, non mi allargo, perché abbiamo approvato una cosa proprio
perché così non doveva essere! Questo articolo fotografa una
vergogna e qui mi fermo, anche perché abbiamo un impegno.
Sulla "Testafochi" non ho nulla da dire, perché è un'operazione,
non mi metto qui a fare discorsi di primogenitura: chi è stato
prima... dopo..., perché è un lavoro di équipe in cui tutti hanno
fatto la loro parte, maggioranza e opposizione, in lunghi anni e
non è giusto dire è merito mio, è merito tuo, è merito suo...
Forte di Bard: questo è divertente perché si collega
all'interpellanza dell'altro giorno sui Beatles. Il Forte di Bard è
in questa situazione: è stato pagato quasi tutto dalla CE, quindi
l'investimento lo ha pagato la CE, ma le spese correnti le paghiamo
noi. Il problema è che questo tipo di strutture, che si tratti di
teatri pubblici, che si tratti di esposizioni, che si tratti di
osservatori - potrei riferirmi a Saint-Barthélemy - che si tratti
del Forte di Bard - quindi sedi culturali ed espositive a vario
scopo - che si tratti di musei e che siano a Londra, New York o
Parigi, a Londra forse no perché il "British Museum" è gratis, non
c'è una di queste istituzioni al mondo che incassi più del 25% dei
costi; quindi lo standard internazionale accettato a livello
contabile, che sia la Galleria Borghese a Roma o il Museo Egizio a
Torino, è che, se sei veramente bravo a gestirli, ti rendono il 25%
di quello che costano al netto di eventuali donazioni e altri
finanziamenti pubblici (perché nel sistema museale anglosassone i
privati contribuiscono, ma anche da noi le banche...). È
considerato uno standard, un quarto dei costi viene recuperato sui
ricavi, se la gestione è buona, più poi si tratta di trovare il
resto sotto varie forme, negli Usa vendono addirittura i quadri, ne
comprano altri, fanno i musei quando hanno dei quadri che magari...
comunque non importa. Questo però lo sappiamo e, dato che si sanno
prima queste cose, quando si fa il piano non raccontiamoci le balle
che prima o poi rientreremo dagli investimenti; è una decisione
politica: abbiamo deciso di dotarci di una serie di sedi espositive
museali, e grazie a Dio lo abbiamo fatto, ma non raccontiamo che
prima o poi rientreremo. Costeranno e dobbiamo essere pronti a
farlo, allora quando decidiamo di farle o le facciamo o non le
facciamo; è come gli impianti sportivi: lo facciamo o non lo
facciamo? Ma se lo facciamo, guardate che poi costa; se non lo
facciamo, decidiamo politicamente che non serve.
Allora diciamoci chiare le cose; non ho nulla da dire su quello
che viene stanziato per il Forte di Bard, che è un'eccellente
realizzazione, è vero che con le scuole si taroccano le cifre, ma
poi non è un taroccare, perché i nostri studenti ci vanno e va bene
così, ma teniamo presente - nel decidere di fare queste cose, nel
deciderle di farle i Comuni, nel decidere di farle gli Enti
pubblici, e non solo la Regione - che sono un investimento sociale
in campo culturale, ma sono un costo sociale in campo culturale;
dopodiché se la decisione politica, come è spesso giusta,
stabilisce di farli, facciamoli, ma non dicendoci che prima o poi
rientreremo, che li facciamo perché prima ci darà i soldi l'Europa,
poi dopo perché ci darà..., no, poi dopo cominciamo a pagare noi!
Non è che sono contento se uno mi dà 30 milioni di euro per fare
una cosa, se poi io devo pagare 5 milioni di euro tutti gli anni,
perché non ho i 5 milioni di euro tutti gli anni! Tieniti il tuo
regalo, oppure condivido la decisione politica di mettere in piedi
una struttura che potrà avere delle valenze culturali, sociali,
turistiche, e me ne accollerò i costi, la differenza dei costi fra
quelli che saranno i ricavi, che non copriranno mai i costi.
Bisogna sapere le cose prima, dirle alla popolazione, dirle in
queste sedi consiliari, quindi non mascherare la scelta dietro
questioni che, in realtà, non si possono verificare. Il Forte di
Bard, che è una cosa meravigliosa, non renderà mai, questo è il
discorso.
Chiudo dicendo che, alla base, il significato politico del mio
intervento vuole essere quello che ho fatto al momento del bilancio
di previsione e che faccio adesso al momento del bilancio di questo
assestamento. Intanto i meccanismi sono fatti in modo che il
Consiglio ha poco modo di incidere, e qui è ancora peggio che il
bilancio, perché in bilancio, quanto meno durante tutta l'estate,
gli Assessorati fanno la lista della spesa per l'Assessorato delle
finanze, poi ci sono degli echi su quello che sarà stanziato, in
settembre comincia la fibrillazione, poi si va in commissione, c'è
tutto un procedimento che ti fa arrabbiare di più come Consigliere,
perché ancora meno puoi cambiare le cose, perché alla fine il
sistema del bilancio è talmente complesso che: "Buona idea Ottoz,
ma non ha la copertura finanziaria!", oppure: "Eh, no... ma il
capitolo!", senza dire che poi l'Assessore viene con obiettivi,
capitoli e i dettagli, mentre il Consigliere ha obiettivi e
capitoli e non ha i dettagli, per cui non è in grado. Si era
cercato di fare con quella specie di "PREFIN", che presentava le
decisioni politiche a maggio, di modo che lì viene fuori il
dibattito e la Giunta tiene conto di "PREFIN"... "PREMARIN",
"PREMAMAN"... non è servito a niente e credo che sia caduto!
Rimane il fatto fondamentale che quando ci sono delle
sopravvenienze o "tesoretti", scegliamo degli investimenti che
abbiano le caratteristiche di essere utili alla Regione e alle
famiglie, senza essere distribuzioni a pioggia, quindi progetti
qualificanti che facciano fare un salto di qualità alla nostra
Regione, e al tempo stesso scelti fra quelli che non generano
quantità disumane di spesa corrente successiva, che finirà per
strangolare la Regione come sono strangolati i Comuni, che non
hanno mai avuto tanti soldi come adesso, ma non sono in grado di
fare gli investimenti perché con la spesa corrente sono impiccati.
Dopo, con la legge "48", quindi, avevamo riformato la finanza
locale, avevamo fatto in modo che nel federalismo delle autonomie
comunali i Comuni potessero autogestirsi e avere risorse che non
hanno mai avuto, a distanza di 5 anni solamente i Comuni hanno
cominciato a fare spese correnti, non hanno mai avuto tanti soldi
come adesso e non sono mai stati in difficoltà come adesso! E
troviamo situazioni tipo un Sindaco di cui non faccio il nome -
questa è una roba esemplificativa di come abbiamo ribaltato
l'attenzione dai cittadini agli enti, è su "La Vallée" di oggi, ve
lo leggo in chiusura di intervento - il quale dice:
"Tranquilli,
con i soldi dell'autovelox il Comune comprerà i dissuasori"
.
Questo però non è grave in sé, a parte che il Comune di Aosta
percepisce 2 milioni di euro, di cui 1 solo per le multe della
"ZTL", il Comune di Aosta vive sulle multe, ancora 3 telecamere e
possono togliere l'ICI! Sul Comune di Aosta Grimod ficca ancora 3
telecamere al posto giusto e può abolire l'ICI, perché li becca
dalle tasche dei cittadini e non solo di Aosta, perché ad Aosta
vengono tutti i cittadini della Valle a farsi salassare dal Comune
per cui facciamo la media: ad Aosta 59,5 euro a cittadino di multe
automobilistiche all'anno, compresi i bambini, i vecchi... tutti
pagano, di media. In realtà non li pagano solo gli Aostani, perché
qualunque malcapitato valdostano arrivi ad Aosta e non sia
informato bene su cosa vuol dire "ZTL", si becca la sua multa e il
Comune di Aosta ha trovato il sistema di spostare la spesa sul
resto della Valle! Allora: progetti qualificati che creino il meno
possibile spesa corrente, e utili soprattutto per le famiglie che
in questa Regione ne hanno veramente bisogno!
Si dà atto che, dalle ore 11,00, presiede il Vicepresidente
Tibaldi.
Presidente
- La parola al Consigliere Bortot.
Bortot (Arc-VA)
- Devo dire che l'"Union Valdôtaine" non
ha saputo approfittare di quando aveva il collega Ottoz in
maggioranza, dà il meglio di sé stesso all'opposizione, e anche in
modo simpatico! Magari su tante conclusioni non siamo d'accordo, ma
l'idea della banda franca della tangenziale dell'autostrada e il
discorso sul fotovoltaico, risparmio energetico... possiamo
sottoscrivere subito, collega Ottoz! Lei è stato molto bravo, e
anche molto simpatico... l'Assessore Marguerettaz, che ieri sera ce
l'ha "infiorata" mica male, fra quello che ci ha detto e quello che
non ci ha detto, il disegno è venuto fuori abbastanza... Primo: ci
ha detto che noi gli facciamo del bene, lui questo bene lo
restituisce, ha dimenticato di aggiungere che lo restituisce ai
suoi colleghi di banco e non a tutto il Consiglio, soprattutto ha
dimenticato "Calimero", che è l'Assessore La Torre, perché se
vediamo la ripartizione che avete fatto dell'avanzo, non gli avete
dato una lira per quanto riguarda progetti strategici per la nostra
Regione!
Un'altra cosa su cui sono d'accordo con il Consigliere Ottoz: su
tutta l'Amministrazione regionale la prossima legislatura deve fare
una riforma complessiva, cioè cominciare a ragionare per comparti e
non per Assessorati. Il comparto vuol dire che definisce delle
strategie di intervento finanziario e non, e poi a cascata le
persone che lavorano in Amministrazione se ne occupano. Qui adesso
facciamo a rovescio: c'è la ripartizione per Assessorato, che non
avviene con criteri di scelte strategiche per quanto riguarda gli
interessi della nostra Regione, avviene per peso politico e
clientelare.
Ritorno alla relazione dell'Assessore; 50 milioni di riserve e
non ci sono problemi, lo sconto sulle bollette elettriche, hanno
già detto i colleghi di "Stella Alpina" e siamo d'accordo, però
bisogna capire come questo si integra con il superamento dei buoni
benzina a passare a un buono energetico, cioè come questa legge che
andremo ad approvare la integriamo dal punto di vista strategico in
un pacchetto dove sta dentro il passaggio del buono benzina al
buono energetico e al risparmio energetico. Allora credo che, come
abbiamo avuto occasione di dire le altre volte, questa legge sia un
pezzetto importante di un disegno strategico che riguarda i costi
che sostengono le famiglie per l'energia, in senso più largo per i
trasporti e anche su come è possibile investire e risparmiare. Alle
proposte del collega Ottoz aggiungo che qui era opportuno fare un
piano strategico di risparmio energetico per gli edifici pubblici,
l'Amministrazione regionale dovrebbe dare un esempio; questo
"tesoretto" dovevamo utilizzarlo in quella direzione e questo
diventava un investimento. Continuiamo a insistere che il risparmio
energetico degli edifici, prima pubblici, e poi, privati, è un
investimento e quando il collega Ottoz fa riferimento
all'opportunità di accedere a dei fondi per le famiglie, magari
convenzionati con le banche o "Finaosta", significa dare un sacco
di lavoro alla nostra Regione e fare un investimento, perché
l'investimento sul risparmio energetico lo riportiamo a casa in una
decina di anni.
Abbiamo poi 6,3 milioni per la casa e continuiamo a intervenire
sull'ammodernamento e messa a norma degli edifici pubblici, senza
intervenire dal punto di vista del risparmio energetico. Stiamo
spendendo soldi e soprattutto li stiamo buttando via! Perché
potremmo essere in grado, contemporaneamente alla messa in
sicurezza degli edifici pubblici, di intervenire sul risparmio
energetico. Poi abbiamo 5,5 milioni per la sanità; qui si compra un
acceleratore, abbiamo sentito che potrebbe anche non essere
comprato, creare delle sinergie con le altre strutture. Non c'è una
lira per quanto riguarda il riconoscimento delle medicine non
convenzionali: abbiamo 5.000 persone che si curano con medicine non
convenzionali, che pagano le tasse e devono pagarsi interamente
questa scelta di tipo sanitario preventivo. Forse, adeguandoci
anche ad altre Regioni, si poteva cominciare a farlo, Assessore,
non tanto lei quanto l'Assessore alla sanità.
Veniamo a "Finaosta": 100 milioni a "Finaosta", 40 milioni per
l'acquisto delle azioni di proprietà privata della "CVA";
sottoscriviamo tutto, Assessore, ma non so se è come ce l'ha
illustrata lei, perché a me risulta che le banche hanno crisi di
liquidità, la "CVA" giustamente non distribuisce utili, quindi le
banche si trovano con denaro immobilizzato. È bene
approfittarne...
(interruzione dell'Assessore Marguerettaz, fuori
microfono)
... ma non ci sono delle quote di "CVA"?
Marguerettaz
(fuori microfono) ... no, 100% gestione
speciale, ma... che consulenti hai?
Bortot (Arc-VA)
- No, lei ha detto che ha impegnato 40
milioni di euro per la "Finaosta"... per fare cosa?
Marguerettaz
(fuori microfono) ... per comprare le quote
delle banche!
Bortot (Arc-VA)
- Allora cosa sto dicendo?
Marguerettaz
(fuori microfono) ... ma "CVA" non c'entra
niente!
Bortot (Arc-VA)
- Su quello chiedo scusa, ho capito; però
queste banche hanno crisi di liquidità, ho visto che è stato dato
un incarico di consulenza per stabilire l'ammontare di queste
quote. Bene, l'ammontare di queste quote è il costo di acquisto più
gli interessi più la rivalutazione, o... dobbiamo dargli di più?
Siamo d'accordo di acquistarli, era solo per dire che facciamo
un'operazione, dobbiamo solo stare attenti a non regalare i
quattrini. E poi anche sulla "Testafochi", guardate che tutti i
comizi ai quali ho partecipato dei Parlamentari Nicco e Perrin,
entrambi hanno sempre detto che alle trattative per l'acquisizione
della "Testafochi" è sempre stato presente il Presidente del
Governo...
Caveri
(fuori microfono) ... perché non c'erano
loro...
Bortot (Arc-VA)
- ... non inizi, lei, a fare polemica...
allora la dico in altra maniera: diciamo che loro, con l'accordo
firmato con Prodi, sull'accordo c'era scritto il passaggio della
"Testafochi" alla Regione, si è aperta la trattativa, può darsi
anche che fosse maturata negli anni precedenti, ma l'hanno portata
a casa loro, ovviamente con la presenza della Regione. Mi riferisco
ai fatti, quando per esempio l'Assessore dice: "non pensate mica
che ce l'abbiano regalata? No, l'abbiamo portata a casa con 6
milioni di euro e il Billia lo abbiamo portato a casa con 55
milioni di euro"...
Caveri
(fuori microfono) ... basta che leggi, 29...
Bortot (Arc-VA)
- ... ieri l'Assessore ha parlato di 6
milioni...
Squarzino
(fuori microfono) ... anche se sono 29, ma che
rapporto c'è? È un terzo rispetto al "Billia"...
Caveri
(fuori microfono) ... cosa c'entra il
"Billia"...
Bortot (Arc-VA)
- ... c'entra, perché non è un regalo che
lo Stato ci ha fatto, giustamente, lo abbiamo pagato, ma se
facciamo le proporzioni fra quella struttura nel centro di Aosta
con quell'area rispetto a quello che abbiamo pagato il "Billia"...
abbiate pazienza, perlomeno state zitti! È vero o no che il
"Billia" è stato pagato 55 milioni di euro?
Andiamo avanti: abbiamo il problema delle funivie, 50 milioni di
euro, ma questi sono nuovi, perché con il bilancio del 2007 abbiamo
risanato e ci abbiamo messo dentro qualcosa come più di 10 milioni
di euro per risanare i bilanci delle società funiviarie, quindi qui
ci sono altri 50 milioni di interventi e sulla legge interverrà il
collega Venturella. Poi abbiamo partecipato, c'era il Presidente
del Governo e gli Assessori Pastoret e Fosson, l'altra settimana al
convegno sul turismo legato alle disabilità, lì abbiamo visto le
potenzialità che ci sono, pensavo che fossero indicati una serie di
finanziamenti per mettere ulteriormente a norma in base alle
indicazioni che ci sono state proposte a quel convegno, le nostre
strutture, perché sul piano formale questi edifici sono a norma,
sul piano della funzionalità occorre intervenire e metterci dentro
dei soldi. Non si è voluto parlare di sviluppo economico perché
all'Assessore La Torre, su questo comparto, non sono stati dati
soldi, abbiamo finanziato delle leggi sulla ricerca, e va bene, ma
anche in questo caso si poteva potenziare molto di più!
Abbiamo poi la chicca: nei prossimi giorni discuteremo del
servizio idrico integrato, sul quale c'è un articolo che dice che
dobbiamo fare ricorso per il finanziamento di questa legge, 160
milioni al 2015.. 180... e noi dobbiamo fare ricorso ai prestiti
internazionali per finanziarci il servizio idrico integrato, mentre
da un lato abbiamo il "tesoretto" di "CVA" messo da un'altra parte,
e dall'altro abbiamo questa possibilità di intervento con questo
assestamento e non ci abbiamo messo una lira!
Questo assestamento è un assestamento di tipo elettorale, perché
c'è una distribuzione a pioggia, non tanto nei settori strategici
per la nostra Regione, per avviare scelte di tipo strategico,
quanto una distribuzione a seconda dei pesi dei singoli
Assessorati! Basta vedere l'elenco dei disegni di legge all'ordine
del giorno, per capire il perché di questa lunghissima sessione dei
lavori: per portare a casa delle leggi importanti, sì, ma altre
potevano essere riesaminate o esaminate dal futuro nuovo Consiglio
regionale.
Si dà atto che, dalle ore 11,05, riassume la presidenza il
Presidente Perron.
Presidente
- La parola alla Consigliera Squarzino
Secondina, per mozione d'ordine.
Squarzino (Arc-VA)
- Abbiamo alcuni emendamenti che
dobbiamo rivedere in base al parere negativo delle Finanze, abbiamo
concordato adesso una formulazione diversa. Chiediamo scusa, ma lei
sa come sono andati i lavori in questi giorni, per cui non c'è
stato il tempo materiale per poter... e purtroppo la nostra squadra
non era al completo in questi giorni, per cui ci siamo trovati in
difficoltà. Stiamo lavorando in questo modo, per cui chiederei un
attimo di pazienza.
Presidente
- Ce ne sono altri rispetto a quelli
depositati, giusto? Visto che è iscritto il collega Stacchetti, mi
permetto di sollecitare la messa a punto di questi argomenti.
La parola al Consigliere Stacchetti.
Stacchetti (SA)
- Devo evidenziare che il clima di oggi è
sicuramente molto migliore del clima che abbiamo lasciato ieri
pomeriggio. È un clima che non può fare altro che bene a ciò che è
il nostro dovere in quest'aula.
L'assestamento è un documento importantissimo, anche se a fine
legislatura non ci si può avventurare a impostare dei progetti
eccessivamente di lunga durata, perché si andrebbe a inserirsi in
decisioni che spetterebbero alla prossima legislatura, ma al di là
di questo è un assestamento importante e interessante, è un
assestamento che interviene in tutti i settori dell'economia e
della società valdostana. È vero, tutti quanti avremmo desiderio
che certi investimenti vengano verso una direzione piuttosto che
un'altra, ma questo fa parte del desiderio delle persone e magari
degli interessi politici che movimenti o partiti possono avere.
Dicevo: interviene in tutti i settori importanti come la scuola, il
sociale, sugli anziani, i giovani, le infrastrutture, la viabilità,
insomma in tutti i settori che compongono la società della
Regione.
L'intervento secondo noi più importante di questo assestamento è
nell'articolo 30, dove si prevede per il 2008 un sistema di sconti
sull'energia elettrica. È noto a tutti che noi, fin dal 2003, con
un mio emendamento alla finanziaria di allora, avevamo proposto di
inserire lo sconto alle famiglie sul costo dell'energia elettrica.
Nel 2003 non è stato approvato, abbiamo lasciato trascorrere i mesi
che ci impone il Regolamento, abbiamo dopo predisposto una legge
che non è stato facile, anche se è semplicissima, approntare; ci
siamo affidati ad esperti, siamo stati supportati da studi legali
di Torino e di Genova - non cito il nome, ma colgo l'occasione per
ringraziarli, insieme a coloro che ci sono stati vicini nella
formulazione della legge n. 45 -; dicevo una legge semplicissima,
ma di grande importanza. A differenza di ciò che hanno fatto i
politici romani, che hanno messo le mani in tasca agli Italiani per
prender loro i soldi, che hanno, con l'aumento delle tasse,
strozzato l'economia, vediamo i risultati di questa economia che
ormai non ce la fa più, il PIL rasenta lo zero, se non è negativo,
che ci hanno - come qualcuno dice - "rovinati" e forse non è un
termine sbagliato; noi, con quella proposta di legge inserita
nell'assestamento di bilancio all'articolo 30, diamo dei soldi ai
Valdostani. Diamo dei soldi ai Valdostani, che sono loro soldi,
sono soldi frutto della risorsa "acqua", quella risorsa che
giustamente la collega Squarzino ha detto essere una risorsa
pubblica, di tutti. Allora, se l'acqua è una risorsa di tutti,
anche i vantaggi di quella risorsa devono essere di tutti
indistintamente, poveri, meno poveri e ricchi.
Con questa legge diamo dei soldi a coloro che hanno difficoltà
ad arrivare a fine mese, a quelle famiglie che non ce la fanno più
a quadrare il loro bilancio. È chiaro, diamo anche a quelli che
stanno meglio, ma se è vero che è di tutti, almeno deve essere
veramente rivolto a tutti; saranno altri che dovranno occuparsi di
questa esigenza, che dovranno ampliare questo aiuto, occuparsi del
riscaldamento, occuparsi di altre categorie come i disabili o
quelli che hanno più necessità, ma quella è una fase successiva. Di
più in questo momento non era possibile fare, anche perché il
gruppo di lavoro che era stato formato dopo la risoluzione del
Consiglio si è reso conto che non era possibile in questa fase
occuparsi anche di fare degli sconti ulteriori per i disabili o per
le famiglie più povere. Questo perché lo Stato ha sempre promesso
che avrebbe legiferato, sarebbe intervenuto in questo settore,
invece non è riuscito a farlo, quindi proponendo questa legge, non
abbiamo dimenticato i disabili, né le famiglie più bisognose, come
dicevo prima questo sarà oggetto della prossima legislatura.
La soddisfazione è tanta e alle parole della collega Squarzino:
"i Consiglieri della Stella Alpina che per la loro
testardaggine, la loro insistenza sono riusciti ad ottenere a fine
legislatura lo sconto sull'energia elettrica"
, mi permetto di
aggiungere alcune altre affermazioni. Probabilmente questo è il
risultato del nostro costante impegno e la nostra serietà e
affidabilità politica, pur non avendo un Assessore abbiamo
dimostrato in questi anni che siamo affidabili, che le promesse le
manteniamo fino in fondo, sarà poco, ma credo che sia politicamente
rilevante. Questo gruppo di lavoro è riuscito, assieme ai
dirigenti, che colgo l'occasione per ringraziare, sia il
Legislativo della Giunta, sia il Legislativo del Consiglio, li
ringrazio per la convinzione in loro stessi; in modo particolare
ringrazio il Presidente della Giunta che ha accettato di inserirlo
nel programma di maggioranza, quando dico il Presidente mi rivolgo
anche alla Giunta e alla maggioranza che hanno accettato di
inserire questo nel programma di maggioranza, e con grosse
difficoltà l'impegno oggi si dimostra che è stato portato avanti e
avrà conclusione.
I ringraziamenti... ce ne sarebbero tanti altri ancora,
naturalmente il ringraziamento al Consiglio se verrà approvare
questa nostra iniziativa, che con soddisfazione è diventata
l'iniziativa del Consiglio. Non vantiamo paternità, assolutamente,
questa è la conquista dei Valdostani, che finalmente hanno un
piccolo ritorno delle risorse valdostane. Cito un piccolo aneddoto:
con un gruppo di alpini, a settembre, il sottoscritto e il Senatore
Dujany siamo andati in pellegrinaggio in Russia, naturalmente si
parla anche di politica e della Valle d'Aosta, e con il Senatore
Dujany, vista la sua capacità, ho approfittato per parlargli di
questa nostra iniziativa. Lui mi ha detto: "Elio, stai tranquillo
che questa iniziativa è talmente importante e interessante e
popolare, che dovrà comunque essere approvata".
Termino questo intervento ringraziando tutti. Grazie!
Presidente
- La parola al Consigliere Ottoz, per fatto
personale.
Ottoz (PdL)
- Credo che il collega Stacchetti, essendo di
Gressan, ritenga giusto fare uno "show" a favore dei suoi elettori.
Il problema è che non ho assolutamente detto che sia in atto alcuna
speculazione a Gressan. Ho detto: d'altra parte nessuno di noi,
qui, è tenuto - lo sottolineo al collega Stacchetti - a dire quale
sia la provenienza delle informazioni che porta all'attenzione del
Consiglio in sede politica, non ho mai sentito - per fortuna -
nessuno in quest'aula dire: "il sig. Y... X... Z... sta facendo..."
salvo che non si tratti di riferimenti a persone politiche per
quello che concerne la loro attività politica; quindi non devo
nella maniera più assoluta, non sono tenuto a dire qual è la fonte
delle mie informazioni, caro Elio Stacchetti.
Secondo: sono invece tenuto - e lo sento come mio preciso dovere
- a fare valutazioni politiche sulle conseguenze di determinate
iniziative e ho detto, e c'è la registrazione, se la faccia
sbobinare subito, che la realizzazione, l'acquisto, l'acquisizione
della tratta di autostrada da Pollein a Saint-Pierre, oltre ad
avere i vantaggi che abbiamo di fare tutti gli svincoli, piccoli,
che servono per poter fare un'efficiente circonvallazione sud di
Aosta gratuita per i cittadini, oltre al vantaggio di creare quel
decongestionamento che è auspicato per poter realizzare, come noi
siamo d'accordo a fare, l'ingrandimento del polo ospedaliero di
Viale Ginevra, ho anche detto - e lo confermo, quindi non mi sento
di dover chiedere scusa a nessuno, salvo che qualcuno abbia
frainteso, e allora se mi sono espresso male... ma c'è la
registrazione - che qualora invece la circonvallazione venisse
fatta sui meleti di Gressan, si potrebbe verificare quella
paventata speculazione immobiliare o urbanistica - che per fortuna
ho detto pare sia rientrata, quindi ti invito a sentire la
registrazione - perché è del tutto evidente, qui lo dico e lo
confermo, che qualora la circonvallazione che non potrebbe non
passare su quei terreni, passerebbe ovviamente attraverso la
ridefinizione della loro destinazione, ed è del tutto chiaro che
lungo una circonvallazione che fornisse servizi ai cittadini,
potrebbero, dovrebbero, sicuramente sorgerebbero dei servizi che si
realizzano mediante costruzione di volumetrie e quant'altro.
Se quindi qualcuno ha capito male o se io mi sono espresso male,
mi scuso con tutti, non solo con i cittadini di Gressan, con tutti
i Valdostani che stanno ascoltando in questo momento il Consiglio
su Internet, ma confermo punto per punto quello che ho detto, e la
invito, collega, a sentirsi la registrazione!
Presidente
- La parola al Consigliere Bortot, per secondo
intervento.
Bortot (Arc-VA)
- Per secondo intervento. Volevo
integrare l'intervento di prima su due questioni importanti.
La prima è che si adoperano due pesi e due misure perché, mentre
verrà giustamente approvata credo all'unanimità la legge sulla
bolletta energetica per tutte le famiglie valdostane, il nostro
gruppo ha presentato da un anno e mezzo un disegno di legge per
quanto riguarda la somministrazione di cibi di produzione locale e
biologici nelle mense pubbliche e scolastiche della Regione, in
commissione abbiamo anche dichiarato, come ha fatto testé il
collega Stacchetti, che questa legge sarebbe divenuta una legge del
Consiglio e non del gruppo "Arcobaleno", e abbiamo avuto un
trattamento completamente diverso. Non si è guardato se questa
legge era importante oppure no per la qualità dell'alimentazione
dei nostri ragazzi, si è badato a stopparla, nel momento in cui
abbiamo problemi di somministrazione e di mercato dei prodotti
locali della nostra agricoltura e nel momento in cui siamo anche
"Cenerentola" per quanto riguarda le produzioni locali nella nostra
Regione, produzioni di tipo biologico, perché in realtà
politicamente non si è mai voluto farle decollare.
Mi dispiace che non c'è il collega Vicquéry, perché è stato lui
quello che più si è messo di traverso. Chiedo al Consiglio e alla
maggioranza su questo argomento e su questa proposta di legge, di
voler accettare i nostri emendamenti, perché ripeto, è una legge
che favorisce le produzioni agricole locali, che vengono immesse
nell'alimentazione dei ragazzi, e le produzioni bio locali che, per
poche o tante che siano, creano un volano di tipo economico. Per i
primi anni il costo di questa proposta di legge è quasi
insignificante rispetto ai numeri dell'assestamento che saremo
chiamati ad approvare o meno questa sera.
L'altra questione a cui ha accennato la collega Squarzino, è una
leggina prettamente simbolica e anche per questa il parere
finanziario è stato negato, ed è la promozione del commercio equo e
solidale nella nostra Regione. È una leggina puramente di carattere
significativo, non comporta costi eccezionali, va ad affiancare
tutte le macchinette che abbiamo negli edifici pubblici per quanto
riguarda la somministrazione di tè, caffè e merendine, dà la
possibilità alle persone che accedono a questi servizi di
scegliere, non si tratta di sostituire niente con niente e anche
qui c'è stato risposto negativamente.
Vorremmo che in questa discussione ci fosse un ripensamento del
Consiglio, anche perché questa leggina fa al pari con un dato che
non viene mai pubblicizzato a sufficienza nella nostra Regione: che
la Val d'Aosta ha il consumo pro capite di prodotti del commercio
equo e solidale del nostro Paese. Non sono tante le cose di cui
possiamo vantarci, però questa è una di quelle e l'approvazione di
questa leggina o dei nostri emendamenti andrebbe a promuovere - non
a obbligare le amministrazioni pubbliche - l'inserimento nelle
attività di ristorazione o di somministrazione di bevande o
merendine di questi prodotti. Voi capite che dal punto di vista
formale questa leggina costa poco o niente, mentre l'altra sui
prodotti tipici bio nelle mense scolastiche significa migliorare la
qualità dell'alimentazione dei nostri ragazzi. E non venite a dirmi
che queste cose non le sapete, perché quel che succede nelle nostre
mense, con il discorso degli appalti al ribasso, sono quintali di
plastica usa e getta con i quali si somministrano i cibi, e anche
la qualità dei cibi, dal punto di vista sanitario e di legge è
perfetta, ma dal punto di vista organolettico credo che rispetto a
tanti formaggi bianchi di anonima provenienza, un pezzetto di buona
fontina o buona toma sia molto più importante!
Presidente
- La parola al Consigliere Segretario
Venturella.
Venturella (Arc-VA)
- Il mio intervento non sarà sul
massimo sistema dell'assestamento di bilancio, ma vorrei incentrare
il discorso su un argomento che potrebbe far fare un salto di
qualità alla Regione nel panorama italiano, in particolare
dell'arco alpino. Mi riferisco alla gestione del ciclo integrato
dei rifiuti.
In questa giornata voteremo un assestamento di bilancio che ha
poco più di 220 milioni di euro a disposizione, senza gli
indebitamenti che dobbiamo sostenere, ma l'utilizzo di questi 200
milioni potrebbero essere il bivio per far sì che la nostra Regione
diventi una Regione all'avanguardia, una Regione pilota
nell'esperimento sulla gestione dei rifiuti. Mi riferisco a una
serie di interventi che con il 2,5% del "tesoretto" potremmo
mettere in cantiere e realizzare per la Val d'Aosta. Mi riferisco a
una serie di interventi sulla reale politica di riduzione dei
rifiuti.
Abbiamo presentato una serie di emendamenti contrassegnati con
la lettera "D", che vanno ad individuare delle azioni concrete,
reali, già sperimentate in Italia e nel resto del Paese, perché
all'interno della classifica noi siamo, leggendo i dati APAT, la
quarta Regione a livello italiano per la produzione di rifiuti con
una cifra che è di 599 kg/abitante all'anno, quindi con un "trend"
in aumento che smentisce i toni trionfalistici dell'Assessore
Cerise rispetto al fatto che la nostra Regione era in testa, ma a
quale classifica lo sa solo lui. Noi siamo in testa nella
classifica per la produzione pro capite dei rifiuti; siamo in fondo
alla classifica, a livello di altre Regioni del meridione, per la
raccolta dell'umido, il compostaggio domestico o di prossimità.
Noi, su questo tema, abbiamo sempre proposto alcune azioni
concrete, che non sono mai state prese in considerazione, il perché
è facile a sapere: perché se qualcuno vuole bruciare il tal quale -
il rifiuto senza alcuna operazione di vagliatura -, è chiaro che la
raccolta dell'umido va in direzione contraria a ciò che invece si
vorrebbe realizzare.
Noi potremmo veramente, con risorse minime, diventare una
Regione all'avanguardia e non pensare di costruire qualcosa che
rappresenta in tutta Europa archeologia industriale, gli
inceneritori, grandi stufe dove si brucia di tutto, dalle carcasse
degli animali ai medicinali scaduti fino al materiale chiamato CDRQ
(combustibile da rifiuto di qualità). In questa grande stufa
vorrebbe la maggioranza regionale, con molti mal di pancia dei
Consiglieri della "Stella Alpina", che con l'organizzazione di un
convegno molto ben fatto ha cercato di individuare altre strade
interpretando al meglio le esigenze dei cittadini nel
territorio.
Vorrei quindi richiamare l'attenzione dei colleghi Consiglieri,
perché ciò che venne scritto sul piano regionale dei rifiuti 7 anni
orsono è rimasto sulla carta; quando qualcuno di questo Governo ci
parla di politiche per la riduzione dei rifiuti, ma... non è mai
stato fatto nulla! Si fanno delle affermazioni e si mettono nero su
bianco, ma poi, all'atto pratico, non si fa nulla; anzi, il "trend"
di crescita dei rifiuti in Valle è superiore alle altre Regioni
dell'arco alpino! Richiamo l'attenzione dei colleghi su alcune
pratiche virtuose, che potrebbero essere messe in atto da subito,
coinvolgendo i Comuni sulla scorta di esperienza già consolidate:
mi riferisco al Comune di La Salle e a 3 Comuni della Comunità
montana Grand Combin. È questa la strada, non è quella di pensare
che intanto di discariche se ne possono aprire finché vogliamo,
basta solo dare qualche compensazione economica alle popolazioni
locali e va tutto bene. Parlo di Brissogne, di Pontey, di Issogne,
di quello che vorrebbe l'Assessore Cerise costruire ad Issogne a
servizio dell'inceneritore di Brissogne.
È molto importante che questa Regione si doti degli strumenti
finanziari per iniziare queste buone pratiche, altrimenti anche un
ottimo piano regionale - non è il caso del nostro - che fosse
condiviso, elaborato con la volontà che potrebbe essere per un
limite che tende a zero dell'Assessore Cerise, rimane un ben
documento da mettere negli atti del Consiglio, a testimonianza di
quello che la Giunta aveva intenzione di fare, ma non ha mai fatto.
Mi ricordo che il collega Ferraris - lo vorrei coinvolgere
simpaticamente in qualità di ex Assessore alle attività produttive,
che aveva una forte responsabilità sull'energia - fece nel 2003 un
bel piano energetico, appena entrai in Consiglio me lo studiai e
c'erano degli indirizzi molto forti. Mi pare che il calcolo per
uscire con quel piano - qualcuno parla oggi di uscire dalla
dipendenza del petrolio - dalla dipendenza del petrolio fosse
attorno ai 12 milioni di euro di investimento; questa somma,
rispetto a 220 milioni di oggi, rappresenta il 6% e con il 6% del
"tesoretto" potremmo uscire dalla dipendenza del petrolio. Il delta
di produzione di energia elettrica potrebbe essere sul serio
esportato, ma tutto, perché l'autoconsumo potrebbe essere ridotto a
un numero vicino a zero della quota di energia idroelettrica.
Questo per dire che i piani ci sono, basta applicarli! Ma se non
c'è la volontà politica di applicarli, il piano rimane un bel
documento, una bella sezione che potrebbe andare sulla enciclopedia
"Treccani" alla voce "Atti scritti e mai applicati", e potremmo
bearci di questa nostra capacità di scrivere bei documenti, ma di
applicarli mai.
Crediamo che al di fuori dei mercanteggiamenti a cui siamo
abituati in questo Consiglio: tu mi approvi questo emendamento io
te ne ritiro altri, noi abbiamo questi principi, cioè riduzione dei
rifiuti, la riduzione dei rifiuti comporta un fortissimo aumento
della raccolta differenziata, su questo non ci siete? Noi siamo per
delle soluzioni pragmatiche, ci possono essere delle pratiche
virtuose che possono essere applicate in un paio di mesi, basta
volerlo. E lo dimostrano tante altre realtà, al di fuori della
nostra Regione, nell'arco alpino, che si dotano di piani forse più
poveri dal punto di vista lessicale, ma a cui fanno seguire degli
atti concreti, che questa giunta non ha saputo o voluto mai
affrontare.
Presidente
- Non ho altri interventi. La discussione
generale è chiusa.
Permettetemi di riepilogare gli ordini del giorno e gli
emendamenti. Sono stati presentati un ordine del giorno
dell'"Arcobaleno", 5 ordini del giorno del "Partito Democratico"
più 3, 2 emendamenti dell'Assessore Pastoret, 4 emendamenti del
Presidente Caveri, un emendamento del Presidente Caveri e
dell'Assessore Fosson, uno del Presidente Caveri e dell'Assessore
La Torre, 2 dell'Assessore Cerise più un sub-emendamento, 4 del
"PdL". Sono presentati 734 emendamenti del "Partito Democratico",
67 emendamenti dell'"Arcobaleno"; e poi vi sono quelli di oggi: un
sub-emendamento del Consigliere Sandri e dell'Assessore Cerise
all'articolo 13 bis, in correlazione all'emendamento 397 bis del
"PD", vi è un sub-emendamento del Presidente Caveri in correlazione
all'emendamento 4c dell'"Arcobaleno", un emendamento del Presidente
Caveri in correlazione con l'emendamento 3i dell'"Arcobaleno", un
emendamento del Presidente Caveri in correlazione con l'emendamento
5 della II Commissione con il 420 del "PD". Vi sono poi i
sub-emendamenti dell'"Arcobaleno" a, b, d, f, h.
Passiamo ad esaminare gli ordini del giorno: i primi ordini del
giorno depositati sono quelli del "Partito Democratico", che
trovate pinzati insieme.
Ordine del giorno n. 1. La parola al Consigliere Sandri.
Sandri (PD)
- Volevo dire che gli ordini del giorno nn.
1, 2, 3, 4, 5 del "PD" sono ritirati.
Presidente
- Discutiamo ora l'ordine del giorno
presentato dall'"Arcobaleno".
La parola alla Consigliera Squarzino Secondina.
Squarzino (Arc-VA)
- È un ordine del giorno che riguarda
l'articolo 34 del disegno di legge n. 212.
Come dicevo stamani, riteniamo molto importante che ci sia
un'attenzione particolare alle famiglie che devono sostenere le
spese per quanto riguarda l'accesso alle scuole dei propri figli.
L'articolo 32 non è molto importante in sé, nel senso che si
prevedono anche poche risorse, 140mila euro per completare il
pagamento alle borse di studio di tutte le famiglie che hanno fatto
domanda nell'anno scolastico 2005-2006, perché i soldi statali non
erano sufficienti a completare il numero delle domande. Era una
richiesta che avevamo fatto a più riprese in quest'aula,
ringraziamo l'Assessore che ha accolto questa richiesta, e vorremmo
anche un impegno politico da questo Consiglio alla Giunta perché
quello che è stato fatto quest'anno sia fatto anche negli anni
successivi, cioè l'impegno politico a integrare gli stanziamenti
statali, che sono finalizzati a borse di studio, con risorse
regionali in grado di dare una risposta a tutte le famiglie che si
trovano in possesso dei requisiti previsti dalla normativa vigente
per accedere a tali borse di studio.
Questo ordine del giorno non riguarda cifre enormi, ma riguarda
una volontà politica precisa e vorremmo che anche il Consiglio si
esprimesse, perché renderebbe forse più forte l'Assessore alla
cultura, nel momento in cui va "a battere cassa" per chiedere
questi fondi per le famiglie.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- Quelques considérations, avant tout pour
dire qu'au nom du Gouvernement, du Président Caveri et de
l'Assesseur Marguerettaz, nous partageons cet ordre du jour, qui a
ses origines lors de la discussion, ici au Conseil, sur
l'opportunité aller refinancer un chapitre qui est de ressort de
l'Etat. Et là c'est aussi un appel à ceux qui iront représenter la
Région à Rome, de souligner l'attention que Rome doit porter au
domaine de la culture, pas seulement dans les énonciations de
principe, mais aussi dans les contenus, car nous n'avons plus eu de
la part de Rome un financement pour ce qui est des bâtiments
scolaires, une loi qui nous avait donné la possibilité de bâtir
l'école de Pré-Saint-Didier, il n'y a plus eu de financements de
toutes les restructurations pour la mise en sûreté de nos écoles et
les financements sont pratiquement inexistants même pour ces aides
aux familles, qui sont référées à la papeterie et à tout ce
discours.
Je veux donc remercier les collègues du Gouvernement, qui a
accepté cette requête qui est venue de votre part et nous nous
engageons aussi pour l'avenir pour aller dans la direction d'aider
les familles qui sont en difficulté, surtout dans le domaine de
l'éducation, où il n'y a pas de dépenses, mais seulement des
investissements.
Presidente
- Pongo in votazione l'ordine del giorno in
oggetto, che recita:
Ordine del giorno
Preso atto con soddisfazione che nell'articolo 32 del DL n.
212 si prevedono risorse aggiuntive al capitolo 55541 per
assicurare il finanziamento a tutte le domande per le borse di
studio per l'anno scolastico 2005/2006, utilmente collocate in
graduatoria;
Ritenuto che tutte le risorse destinate al sostegno alle
famiglie per la formazione dei giovani costituiscono un
investimento per lo sviluppo della Regione;
Il Consiglio regionale
Impegna
la Giunta a prevedere anche per i prossimi anni scolastici,
ad integrazione degli stanziamenti statali finalizzati a finanziare
borse di studio, risorse regionali sufficienti a dare una risposta
a tutte le famiglie che si trovano in possesso dei requisiti
previsti dalla normativa vigente per accedere a tali borse di
studio.
F.to: Squarzino Secondina - Bortot - Venturella
Consiglieri presenti: 30
Votanti e favorevoli: 28
Astenuti: 2 (Ferraris, Fiou)
Il Consiglio approva.
Presidente
- Passiamo all'ordine del giorno successivo,
quello a firma dei colleghi Sandri e Squarzino riguardante il
Presidio ospedaliero.
La parola al Consigliere Sandri.
Sandri (PD)
- Per una brevissima illustrazione.
Ringraziamo la maggioranza per aver capito i dubbi che avevamo
posto e visto che le perplessità che avevamo illustrato venivano
anche dai lavori di commissione, è stata accettata l'ipotesi di
sottoporre a un passaggio in Consiglio regionale dell'accordo che
sarà fatto con il Comune di Aosta.
Presidente
- Pongo in votazione l'ordine del giorno in
oggetto, che recita:
Ordine del giorno
Il Consiglio regionale della Valle d'Aosta
Preso atto delle richieste formulate dalla V Commissione
consiliare permanente, in data 2 agosto 2007, al Presidente del
NUVVOP per richiedere l'approfondimento delle criticità emerse nel
corso dell'esame dello studio di fattibilità FINAOSTA - gennaio
2007, relativamente all'ammodernamento delle strutture
ospedaliere;
Ricordato come lo studio di fattibilità previsto dallo stesso
Piano della salute e del benessere sociale per il triennio
2006/2008 - all'obiettivo 27 - che lo studio di fattibilità prenda
in esame "le diverse ipotesi progettuali dell'ammodernamento della
sede ospedaliera in unico presidio";
Ritenuto che siano opportuni ulteriori approfondimenti e che,
comunque, l'accordo di programma con la città di Aosta in merito
alle strutture ospedaliere sia sottoposto all'approvazione del
Consiglio regionale;
Impegna
la Giunta regionale a:
1) ulteriormente approfondire, nell'ambito dell'accordo con
il Comune di Aosta, l'ipotesi di ampliamento del presidio
ospedaliero;
2) sottoporre al Consiglio regionale gli approfondimenti
realizzati e la proposta di accordo con la città di Aosta.
F.to: Sandri - Squarzino Secondina
Consiglieri presenti: 27
Votanti e favorevoli: 25
Astenuti: 2 (Ferraris, Fiou)
Il Consiglio approva.
Presidente
- Passiamo all'ordine del giorno successivo,
quello a firma dei colleghi Sandri e Fontana Carmela riguardante
l'Aeroclub "Corrado Gex".
La parola al Consigliere Sandri.
Sandri (PD)
- Non è l'Aeroclub "Corrado Gex", ma è stato
costituito ed è stato recentemente riconosciuto dall'Aeroclub
Italia un nuovo aeroclub che si chiama "Vallée du Cervin", che fa
punto di appoggio sull'altiporto di Chamois. Questo ordine del
giorno impegna la Giunta a dare un sostegno, come è stato fatto per
il Corrado Gex e così com'è da tantissimi anni per uno molto più
rilevante come dimensioni che è l'Aeroclub Valle d'Aosta, anche a
questo che è un aeroclub riconosciuto dall'Aeroclub d'Italia. In
più c'è l'impegno a definire la pratica del Comune di Chamois in
merito a un impianto sportivo collegato con
quell'aviosuperficie.
Presidente
- La parola al Consigliere Ottoz.
Ottoz (PdL)
- Noi voteremo a favore per evidenti motivi,
sottolineando un aspetto che abbiamo già fatto presente al collega
Sandri in commissione: che questi interventi che sono a cavallo fra
la doppia funzione dell'aeroclub di società sportiva e, invece, di
società che fa altre attività, peraltro lodevoli, rischia di creare
dei problemi nell'ambito delle assegnazioni dei contributi alle
società sportive, che hanno invece un'apposita legge, la legge n.
3/2004. Ci sono cioè una serie di situazioni nell'ambito dei
contributi alle società sportive, che a questo punto andrebbero poi
ricondotte in modo più organico, e sarà il compito della prossima
legislatura, perché se tutte le attività - che per qualche verso
hanno una pesante vocazione sportiva, ma hanno anche una vocazione
di attività di tipo associativo e/o imprenditoriale - vengono
finanziate a parte, si crea una discriminante nei confronti delle
società sportive. C'è un altro caso non di questo genere, che non è
il caso di affrontare qui, che è il gruppo sportivo dei Vigili del
fuoco "Godio", di cui la Regione paga interamente il bilancio senza
limiti e che non effettua solo attività per i Vigili del fuoco, che
sarebbe invece un'attività istituzionale riconosciuta, cosa che
crea qualche problema in ambito ASIVA con tutti gli altri sci club,
che non si vedono riconoscere alcun tipo di aiuto attraverso i
contributi che arrivano all'ASIVA.
Voteremo quindi a favore, perché sicuramente la realizzazione
dell'aviosuperficie di Chamois è una cosa utile; facciamo presente
che tendiamo con tutte queste misure parziali ad allargare il
perimetro di un problema, che andrebbe ricondotto in modo
organico.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- "Pacta sunt servanda", quindi rispetto a
un accordo fatto nelle riunioni che si sono succedute ieri, noi
voteremo questo ordine del giorno.
Devo però fare due osservazioni: la prima, è che in questo modo
introduciamo uno strumento inconsueto relativamente alla richiesta
di finanziamento delle infrastrutture sportive: potrebbero altri
chiederci di fare cose di questo genere. Speriamo di non doverle
fare, altrimenti ricadremmo in quella che Sandri definiva stamani
"la lista della spesa pre-elettorale". Mettiamola sotto un punto di
vista più serio e andiamo avanti rispetto a questo. Invece la
questione di sostanza è un'altra, mi aspetto però, e forse è stato
fatto, mi è sfuggito e non ero attento, il ritiro dell'emendamento
che prevedeva un finanziamento in questo assestamento per quanto
riguarda... è già ritirato? Bene.
Noto con piacere che in questo ordine del giorno l'Aeroclub
"Corrado Gex" - non sto a ricordare quali motivi di polemiche
questo abbia generato in passato - vedo che oggi fa parte delle
associazioni che sono riconosciute senza che sia frutto di
polemica, e di ciò mi compiaccio.
Presidente
- Pongo in votazione l'ordine del giorno in
oggetto, che recita:
Ordine del giorno
Il Consiglio regionale della Valle d'Aosta
Preso atto che il Comune di Chamois ha presentato domanda per
la realizzazione di un'infrastruttura sportiva collegata
all'altiporto presente in tale comune;
Ricordato che si è costituito in tale comune un aeroclub
denominato "Vallée du Cervin" e che è stato riconosciuto
dall'Aeroclub d'Italia;
Ritenuto particolarmente significativo per lo sviluppo delle
attività sportive e turistiche legate al volo di montagna sostenere
tali iniziative, nella misura in cui corrispondano ai parametri
previsti dalla normativa vigente;
Impegna
la Giunta regionale a:
1) predisporre gli atti normativi a realizzare un
finanziamento ordinario ed uno straordinario, equiparabili a quelli
previsti per l'aeroclub Corrado Gex;
2) concludere nel più breve tempo possibile l'analisi delle
richieste di finanziamento di infrastrutture sportive al fine di
dare una risposta positiva alla richiesta del Comune di
Chamois.
F.to: Sandri - Fontana Carmela
Consiglieri presenti: 28
Votanti e favorevoli: 23
Astenuti: 5 (Bortot, Ferraris, Fiou, Squarzino Secondina,
Venturella)
Il Consiglio approva.
Presidente
- Passiamo all'ordine del giorno a firma dei
colleghi Sandri e Fontana riguardante la tratta Ivrea/Aosta.
La parola al Consigliere Sandri.
Sandri (PD)
- Sempre in attesa che il Presidente illustri
nelle forme e nei modi che riterrà più opportuno l'accordo di
programma quadro interregionale fra la Regione, il Piemonte, lo
Stato e la RFI per l'adeguamento e il miglioramento del sistema di
trasporto ferroviario Aosta/Torino, abbiamo sottoposto questo
ordine del giorno che impegna la Giunta a prevedere, se possibile,
che l'attraversamento della "Montjovetta" sia effettuato con una
galleria a doppio binario e che altri tratti di linea a doppio
binario siano preventivati, al fine di consentire sufficienti
incroci dinamici sulla tratta Aosta/Chivasso, che è la più lunga
d'Italia a binario unico, e questo comporta una serie di ritardi,
in quanto basta che ci sia un treno che sia un po' fuori orario che
condiziona tutta la linea. Invece avere 20 km. in un paio di
tratte, in cui i treni possano incrociarsi dinamicamente, cioè
mentre viaggiano e non in stazione, consente ovviamente di ridurre
di molto il rischio di ritardo, che è una delle ragioni più sentite
dagli attuali utenti della ferrovia come disagio su questa
tratta.
Presidente
- La parola al Consigliere Segretario
Venturella.
Venturella (Arc-VA)
- Noi potremmo votare questo ordine
del giorno, solo se il terzo sottolineato, ovvero
"che la
prospettiva del Traforo ferroviario tra Aosta e Martigny resta una
priorità strategica della nostra Regione"
... a cui non crediamo
assolutamente... fra l'altro questo è un ordine del giorno che
riprende pari pari ciò che la IV Commissione aveva stabilito, che
l'ammodernamento della tratta Ivrea/Aosta, soprattutto per la
variante Verrès/Châtillon avrebbe dovuto essere a doppio binario,
quindi in caso che l'ordine del giorno rimanga così non possiamo
condividerlo e ci asterremo.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Alcune considerazioni su questo.
Ovviamente l'ordine del giorno è stato presentato dai colleghi
Sandri e Fontana e loro hanno introdotto questo terzo alinea, non
so quale potrà essere la loro intenzione. Per quanto mi riguarda,
sono favorevole al mantenimento di questa enunciazione relativa
all'Aosta/Martigny, questa è una cosa che abbiamo sempre sostenuto
come maggioranza, non solo in questa legislatura, anche nella
precedente, quindi non verrà da me la proposta di andare a
modificare ciò.
Il Presidente della Regione vi parlerà dei contenuti
dell'accordo quadro, l'altro giorno ho risposto ad una iniziativa
del collega Venturella e avevo parlato dell'accordo quadro,
precisando che correttezza avrebbe voluto che non ne divulgassimo i
contenuti. Purtroppo queste attenzioni che abbiamo - peraltro
questa mia considerazione era stata concordata con il Presidente,
perché noi il testo lo avevamo - di cortesia istituzionale nei
confronti dei nostri partner, in questo caso della Regione Piemonte
che, con il Presidente Bresso, aveva firmato l'accordo che poi ha
dato luogo alla definizione di questo accordo di programma quadro,
non sono state considerate nello stesso modo dal Ministro Di Pietro
che ne ha dato notizia; per cui, siccome siamo in un Paese dove la
politica non si nutre tanto dei fatti quanto degli annunci...
(interruzione del Consigliere Segretario Venturella, fuori
microfono)
... non c'è un accordo, il Ministero era a conoscenza del
contenuto perché è stato convenuto anche con loro, io l'ho detto
l'altro giorno che c'era l'accordo di tutti su un testo che era
stato definitivo e che avevamo predisposto. C'è stato questo
annuncio, ora il Presidente Caveri ne darà comunicazione
all'Assemblea.
C'è un'altra questione che mi preme sottolineare: voteremo a
favore di questo ordine del giorno. Come ha detto il collega
Venturella, abbiamo più volte affrontato questo tema in IV
Commissione, quando abbiamo parlato della questione della tratta
ferroviaria Aosta/Pré-Saint-Didier, Aosta/Pont-Saint-Martin; quindi
c'è il nostro parere favorevole su questo, il fatto di poter
raddoppiare dove possibile la tratta ferroviaria ci trova
assolutamente concordi, però vorrei rivolgere un invito a tutte le
forze politiche che sono presenti in Consiglio, sia che esse votino
l'ordine del giorno, sia che assumano una decisione di tipo
diverso. La possibilità di giungere a un raddoppio totale o
parziale della linea dipende in prima battuta non dalla nostra
volontà, quanto dal fatto che si possa condurre a buon fine l'iter
che abbiamo messo in piedi per quanto riguarda le norme di
attuazione.
Per quanto riguarda la norma di attuazione sulla ferrovia, siamo
andati avanti speditamente, abbiamo fatto diverse proposte che sono
state vagliate in sede istruttoria, ma ci troviamo, oggi, di fronte
a uno snodo importante che è quello dell'opposizione di un qualche
Ministero rispetto alla forma che avevamo individuato di norme di
attuazione, che era conseguente agli indirizzi che questo Consiglio
aveva dato con la risoluzione che approvammo qui. Noi avevamo detto
che nelle norme di attuazione avremmo stabilito dei criteri di
carattere generale, rimandando poi, per gli aspetti di dettaglio
legati ai finanziamenti, a degli accordi di programma specifici con
i Ministeri i successivi interventi. Ora, da parte del Ministero
delle finanze ci è stato posto il vincolo di porre nelle norme di
attuazione queste diciture relative agli accordi di programma, ma
dicendo esplicitamente che non vi saranno oneri a carico dello
Stato, cosa che consideriamo inaccettabile, perché comunque questa
diventa una trattativa successiva di carattere politico fra Regione
e Stato, e non può essere un parere che è fornito da un Ministero,
in questo caso dai suoi funzionari. Allora chiedo a tutti coloro
che hanno collegamenti o rappresentano partiti presenti a livello
nazionale, di farsi carico, indipendentemente dalla collocazione
politica che hanno per quanto riguarderà la prossima legislatura,
sia a livello nazionale che regionale, di seguire con attenzione
questo tema.
Per quanto ci riguarda, questa è un'azione che abbiamo presente,
che è presente nelle intenzioni programmatiche dei candidati che
appartengono al mio schieramento politico, ma sappiamo che poi sarà
necessario un forte lavoro di pressione nei confronti dei Ministeri
per quanto riguarda sia le forze governative che quelle di
opposizione, perché, come abbiamo avuto modo di dire nei mesi
scorsi nell'affrontare questo tema, qui non si tratta di colori
politici, ma di volontà di dare una dignità a questa infrastruttura
ferroviaria, cosa possibile solo se ci sarà una condivisione di
intenti e una concordia operativa che mi è sembrato di trovare in
questo Consiglio, in questo ultimo anno e mezzo, ma che dovrà
riproporsi per il futuro.
Presidente
- La parola al Consigliere Ottoz.
Ottoz (PdL)
- Due cose rapidissime. Noi voteremo a favore
di questo ordine del giorno anche se riteniamo che tutti i discorsi
che si fanno sulla ferrovia siano in realtà in gran parte
velleitari e in gran parte demagogici ed elettoralistici. Non
abbiamo grande fiducia che si possano risolvere, come dicono tutti
coloro che ne fanno una bandiera, i problemi della ferrovia, perché
sono di tale natura che la ferrovia Torino/Aosta... come tutti
sapete. Per contro, proprio perché questo ordine del giorno propone
dei miglioramenti frazionali che invece sono più realistici e
sarebbero utili, riteniamo che ogni miglioramento della linea,
anziché faraonici progetti di rifacimento integrale, che possano
invece migliorare il servizio, siano auspicati e quindi voteremo a
favore.
Siamo anche a favore del mantenimento dell'enunciazione
dell'importanza strategica dell'Aosta/Martigny, perché ancor più
della ferrovia Aosta/Torino da sola, potendo far parte di un "libro
dei sogni", intanto parlandone come di progetto strategico già
definisce un lungo tempo di gestazione, perché la tattica si fa in
breve e la strategia occupa tempi lunghi, e poi perché questo tipo
di opere richiede tempi lunghissimi di preparazione; lo abbiamo
visto per i tunnel e lo sappiamo, ma sarebbe veramente l'unico
modo, qualora si riuscisse a farlo, non so quando, di risolvere il
problema Aosta/Torino. Perché il problema Aosta/Torino così com'è,
nel modo in cui vorrebbero risolverlo e i motivi per cui vorrebbero
risolverlo i nostri colleghi dell'"Arcobaleno", non si risolverà
mai, finquando la ferrovia si fermerà ad Aosta, o se vogliamo a
Pré-Saint-Didier, sarà dal punto di vista economico un ramo secco e
richiederebbe tali e tanti investimenti rispetto al traffico già
attuale e anche ipotizzabile, che solo dei miglioramenti come
propone l'ordine del giorno sono considerabili in modo realistico,
quindi voteremo a favore.
Presidente
- La parola al Consigliere Viérin Marco.
Viérin M. (SA)
- Solo per dire che condividiamo questo
ordine del giorno e condividiamo pienamente la relazione
dell'Assessore Pastoret, perché quando si parla di realizzare le
opere o le idee, bisogna che qualcuno sia coerente con le proprie
idee.
Presidente
- La parola al Presidente della Regione,
Caveri.
Caveri (UV)
- Due considerazioni molto brevi. La prima
riguarda il dispiacere di non essere riusciti ad approvare la norma
di attuazione sulla ferrovia: questo a causa di un comportamento
sbagliato del Governo, che ha sostanzialmente dismesso le
Commissioni paritetiche all'atto di caduta del Governo. Ritenevamo
che sui punti che erano già incardinati nella discussione della
Commissione paritetica si potesse procedere, invece abbiamo avuto
una doccia fredda una ventina di giorni fa e devo dire che la parte
statale della Commissione paritetica conveniva con noi, tanto che a
dire la verità il testo è stato licenziato, ma con l'interruzione
dell'iter non andrà al Consiglio dei Ministri.
Devo dire di avere appena risposto in modo garbato, ma molto
fermo, a una lettera del Ministro Lanzillotta, che annuncia che
anche le due norme di attuazione che erano state licenziate, una
delle quali aveva ottenuto il parere di questo Consiglio, non andrà
al Consiglio dei Ministri per una interpretazione rigida su cosa si
intenda per "ordinaria amministrazione" e attività di governo, e
questo malgrado fossimo convinti che almeno queste due norme di
attuazione, una già licenziata dalla paritetica in attesa del
nostro parere, un'altra che aveva già il parere del Consiglio
regionale, dovessero andare al Consiglio dei Ministri, come
autorevolmente spiegato dal nostro consulente, prof. Onida.
Per quel che riguarda l'APQ, eravamo rimasti d'accordo, lo
abbiamo licenziato nella Giunta di ieri mattina, con gli amici
della Regione Piemonte che avremmo mantenuto una certa riservatezza
per qualche giorno per un annuncio congiunto dei due Presidenti, ma
il Ministro Di Pietro ha fatto ieri un lungo comunicato e oggi, a
beneficio del dibattito, credo di poter dire che i famosi 40
milioni di euro oggi possono essere spesi. La norma di legge non
era chiarissima ed è stato molto importante l'accordo siglato il 31
ottobre 2007 fra me e la Presidente Bresso, perché ha evitato che
riuscissero i tentativi di marcia indietro sulla spesa di questi
soldi in Val d'Aosta, perché i piemontesi sostenevano che non c'era
traccia di un riferimento chiaro alla nostra Regione, per cui
questi soldi rischiavano di finire in Piemonte. Oggi spendiamo
questi soldi in questo modo: realizzazione della "lunetta" di
Chivasso, progettazione esecutiva e realizzazione dell'opera, sono
25.780.000 euro; progettazione preliminare e definitiva della
variante Verrès/Châtillon, 8 milioni di euro. Quest'ultimo è un
impegno molto grande perché una progettazione definitiva significa
un'assunzione di responsabilità, perché noi, ai sensi della
giurisprudenza della Corte dei Conti, non potremmo suffragare una
progettazione definitiva, se poi questa progettazione non si
realizzasse. E ancora: riqualificazione strutturale del ponte
ferroviario sul torrente Chiusella, 6 milioni di euro;
progettazione preliminare dei lavori di ottimizzazione della
geometria del binario e rettifica curve nei tratti Hône/Verrès e
Châtillon/Aosta, 20mila euro, questa è una progettazione poco
costosa, tecnica; infine, progettazione preliminare per
l'elettrificazione della tratta Ivrea/Aosta, 200mila euro.
Per essere un po' più analitico, vorrei ricordare l'importanza
di questo km. e mezzo della "lunetta", perché evita il famoso giro
di banco alla stazione di Chivasso, la realizzazione della
"lunetta" secondo questo accordo, che è un accordo stipulato fra
noi e i Ministeri, non solo fra noi e la Regione Piemonte, ma anche
il Ministero delle infrastrutture, il Ministero delle politiche
economiche e RFI, consente di ridurre di 10 minuti i tempi di
percorrenza della tratta Torino/Aosta, e soprattutto - come abbiamo
fatto, grazie ai nostri studi che sono precedenti ai 40 milioni di
investimento trovati nella finanziaria - il miglioramento del
collegamento con Torino per andare sull'alta velocità con Milano:
questa è la seconda ragione della "lunetta".
Per quanto riguarda la realizzazione della variante
Verrès/Châtillon, i tempi di viaggio si riducono di 5 minuti, viene
eliminato un settore di tracciato in zona rossa, quindi
particolarmente inaffidabile, si creano le premesse per un
eventuale intervento di elettrificazione, in quanto vengono
eliminate 11 delle attuali gallerie, si creano le premesse per
ulteriori riduzioni dei tempi di viaggio nel caso in cui ci fosse
l'elettrificazione (che però ha un costo stimato di oltre 100
milioni di euro) si migliora affidabilità, regolarità e sicurezza,
si riducono i costi di manutenzione e si hanno potenziali ricadute
favorevoli di vario genere.
Per quel che riguarda invece il ponte ferroviario sul Chiusella,
oggi si viaggia a passo d'uomo quando si attraversa questo ponte, e
fra l'altro l'autorità di bacino del Po ha chiesto di fare un ponte
con caratteristiche nuove, un ponte a travate metalliche che
consentirà, in caso di piena del Chiusella, di evitare che il ponte
venga portato via. Infine, la questione del binario e della
rettifica delle curve, si tratta di una bagattella, ma facciamo uno
studio di fattibilità, per quello che costa 20mila euro
l'investimento complessivo; per capire, il peso dell'ottimizzazione
della ferrovia sono 8 milioni di euro fra l'ottimizzazione del
binario fra la progressiva "53" e la "61", la "73" e la "98", e per
l'incremento di due raggi di curva, che sono la curva "47" e la
curva "49", perché come sapete la velocità di viaggio è dovuta
anche a questi handicap della linea.
Per quanto riguarda l'elettrificazione, qui bisogna essere
onesti, anche nell'APQ è considerata non semplice, soprattutto per
via della famosa galleria in direzione Aosta subito dopo la
stazione ferroviaria di Ivrea, perché dal punto di vista tecnico ci
sono dei problemi molto grandi, quasi insormontabili; però oggi i
200mila euro ci serviranno a capire se l'elettrificazione è
credibile o non è credibile. Negli anni in cui ho avuto la
responsabilità dei trasporti, ho avuto anche delle docce fredde da
parte di alcuni tecnici, che erano ruvidi sulla possibilità di
trovare una soluzione soprattutto in quel tratto, che non è
sostituibile allo stato attuale.
Questi sono i contenuti dell'accordo di programma quadro, credo
che sia una scelta soddisfacente. Vorrei far notare che l'idea,
molto discussa con "RFI", di mettere delle risorse importanti sulla
progettazione del rifacimento del percorso ferroviario della
"Montjovetta", come abbiamo opportunamente chiamato nell'ordine del
giorno, è responsabilizzante perché è la scelta di un investimento
successivo con dei costi da capogiro.
Presidente
- La parola al Consigliere Sandri.
Sandri (PD)
- Questa è una grande giornata per la Valle
d'Aosta, ascoltare queste cose, perché siamo di fronte a uno snodo
di importanza straordinaria, direi secolare.
Gli ultimi grandi investimenti nella ferrovia sono stati fatti
dal "26" al "28", quando è stata fatta la Aosta/Pré-Saint-Didier,
dopodiché non è stato fatto più nulla, se non smantellare la linea
elettrica da Aosta a Pré-Saint-Didier. Voglio però anche esprimere
una soddisfazione personale, perché nel febbraio 2003 scrissi un
articolo per "Le Travail", dove proponevo Aosta/Torino in 70
minuti, e quella è stata la prima volta in cui almeno in Valle è
venuta fuori la proposta della "Lunetta" di Chivasso e della
galleria per tagliare via la "Montjovetta", ma proprio per questo e
perché non è "farina del mio sacco", era una scopiazzatura, voglio
ricordare un amico comune, Giorgio Panattoni, che sicuramente il
Presidente Caveri ricorderà con affetto perché esperto di
trasporti. Ricordo che la prima volta che Panattoni me ne parlò,
lui ne aveva già parlato in Piemonte, c'erano una serie di
problematiche legate al Sindaco di Caluso, al Sindaco di
Chivasso... è stato fatto un enorme lavoro da parte di tutti,
questo era anche uno dei temi dell'accordo di maggioranza fra i
"DS" e l'"Union Valdôtaine" a inizio di questa legislatura, quindi
vedere che tutto questo si sta tramutando in impegni precisi, è una
grande soddisfazione. I Valdostani e i Piemontesi, a breve,
potranno cominciare a vedere i lavori crescere e questo è l'inizio
di una nuova stagione.
Presidente
- Pongo in votazione l'ordine del giorno in
oggetto, che recita:
Ordine del giorno
Il Consiglio regionale della Valle d'Aosta/Vallée
d'Aoste
Ricordato l'Accordo di programma quadro interregionale fra la
Regione Autonoma Valle d'Aosta/Vallée d'Aoste, la Regione Piemonte,
lo Stato e Rfi per l'adeguamento e il miglioramento del sistema di
trasporto ferroviario Aosta/Torino;
Considerato che l'ammodernamento della tratta ferroviaria
valdostana deve comportare diversi interventi strutturali
migliorativi;
Sottolineato che la prospettiva del Traforo ferroviario tra
Aosta e Martigny resta una priorità strategica della nostra
Regione, condivisa dalle autorità del Canton Vallese;
Impegna
la Giunta regionale ad operare perché nella definizione di un
progetto preliminare di ammodernamento della tratta Ivrea/Aosta la
galleria di attraversamento della Montjovetta sia possibile a
doppio binario, e che altri tratti di linea doppio binario siano
preventivati, al fine di consentire sufficienti incroci dinamici
sulla tratta Aosta/Chivasso, che attualmente è la più lunga tratta
a binario unico della rete ferroviaria italiana.
F.to: Sandri - Fontana Carmela
Consiglieri presenti: 27
Votanti e favorevoli: 22
Astenuti: 5 (Bortot, Ferraris, Fiou, Squarzino Secondina,
Venturella)
Il Consiglio approva.
Presidente
- Chiedo ai colleghi di poter anticipare la
chiusura di questo Consiglio, per permettere alla presidenza di
mettere a punto alcuni emendamenti e riprendere il Consiglio alle
ore 15,15. Va bene? Grazie.
La seduta è tolta.
---
La seduta termina alle ore 12,49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK