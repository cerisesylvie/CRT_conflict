Consiglio Regionale della Valle d'Aosta - Oggetto del Consiglio n. 742 del 28 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 742 del 28 luglio 2004 - Resoconto
OGGETTO N. 742/XII - Andamento della stagione turistica estiva.
(Interrogazione)
Interrogazione
Preso atto che gli operatori della Regione lamentano un netto
calo di presenze turistiche nelle prime settimane della stagione
estiva, forse dovuto anche all'incerta situazione
meteorologica;
Osservato che, sempre secondo gli operatori del settore, ci
sarebbe una significativa contrazione nelle prenotazioni anche per
il periodo della cosiddetta "alta stagione";
Tenuto conto che il comparto turistico riveste una primaria
importanza per l'economia valdostana;
Ritenuto opportuno avere migliori informazioni sull'andamento
della stagione turistica e capire le cause di un'eventuale
significativa riduzione delle presenze;
il sottoscritto Consigliere regionale
Interroga
L'Assessore competente per sapere:
1) quali elementi emergono dai primi dati relativi
all'afflusso turistico e dalle prenotazioni in riferimento alla
presente stagione estiva nella nostra Regione;
2) se, come pare, i dati sono negativi, quali sono le cause
che hanno prodotto e stanno producendo una diminuzione di presenze
turistiche in Valle.
F.to: Curtaz
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Rispondo volentieri alle sollecitazioni del
Consigliere Curtaz concernenti l'andamento della stagione estiva.
Naturalmente fornirò i dati di cui per ora siamo in possesso, che
sono quelli non ancora completi riguardanti il mese di giugno. Da
questo punto di vista va detto che nel 2005 avremo finalmente a
disposizione - alla luce anche di uno studio che presenteremo fra
il mese di settembre e quello di ottobre, uno studio molto
approfondito, curato dalla "SVG" di Trieste su nostra indicazione -
uno spaccato esatto della situazione non solo quantitativa, ma
qualitativa dei turisti che vengono in Valle, dell'opinione che si
ha di noi e anche della visione che del nostro turismo hanno i
principali "tour operator" che operano sul settore della montagna.
Questo è un presupposto indispensabile, che dovrebbe consentirci di
poter avere nei prossimi anni uno strumento istantaneo per capire
l'andamento del turismo; oggi noi, purtroppo, conosceremo il totale
dell'andamento del turismo estivo solo nel mese di ottobre, cioè
quando tutte le AIAT, come previsto dalla legge regionale,
caricheranno sul sistema informatico della Regione l'insieme delle
schedine di presenza negli alberghi e nelle strutture extra
alberghiere dei turisti.
Naturalmente questo meccanismo dimentica completamente il
turismo pendolare, cioè noi non solo abbiamo un ritardo in termini
quantitativi, che potremo colmare proprio con dei sistemi di
sondaggio che ci rappresentino con un piccolo campione l'intero
campione del turismo valdostano, dovremmo avere anche degli
indicatori che vadano al di là del celebre cosiddetto "nasometro"
sull'andamento della stagione anche sotto il profilo dei pendolari,
perché è chiaro che per il nostro turismo va detto che la presenza
esclusiva di dati concernenti gli arrivi legati ai pernottamenti ci
impedisce di capire come vanno per esempio le domeniche o i sabati,
che oggi sono un elemento estremamente importante.
Ci troviamo di fronte certamente ad una stagione estiva
problematica, lo è in tutta Italia e lo è nella gran parte dei
Paesi europei. Come dicevo, è presto per bilanci definitivi, questi
li faremo alla fine dell'estate, e soprattutto non condivido
affatto... a parte i piagnistei, perché per carattere ritengo che
essi siano nocivi... credo che alcuni titoli che abbiamo visto sui
giornali marchino un certo catastrofismo: - 90%, - 80%; in realtà,
i dati devono essere letti - e lo farò adesso - sulla base di
alcune considerazioni.
Il 2004 intanto è un anno interessante nella lettura dei dati,
perché è sicuro che la stagione sciistica chiude con elementi
positivi; abbiamo avuto un incremento nel periodo delle settimane
bianche, soprattutto nel mese di febbraio, del 5,52% nelle presenze
e dell'11,66% negli arrivi, segno che il periodo delle settimane
bianche va bene, questo dato è confermato anche per gli arrivi nel
mese di gennaio. La primavera è stata estremamente negativa e lo è
stato principalmente per una chiusura della stagione invernale che
è stata caratterizzata da situazioni di maltempo. Questo porta nel
complesso del turismo ad una flessione fino ad oggi significativa:
abbiamo una flessione del "progress" delle presenze di circa il 10%
e, per quanto riguarda gli arrivi, dell'8%; questo nel "progress"
di tutti i mesi, fino al mese di giugno (ciò dimostra, se mai ve ne
fosse bisogno, l'esistenza di una discrasia fra arrivi e presenze,
che è motivata dal fatto che, come tutti noi osserviamo, le persone
che vengono dormono meno notti; quindi gli arrivi "tengono" più di
quanto "tengano" le presenze, che fotografano invece la situazione
dei pernottamenti). Ora, allo stato attuale, confrontando
quest'anno con l'anno passato per quanto riguarda il mese di
giugno, abbiamo un calo, ripeto: non ho ancora dati definitivi
quindi mi tengo prudenzialmente attorno a un 25% in meno delle
presenze del mese di giugno. Naturalmente non si tratta di grandi
cifre, perché il mese di giugno è un mese per il turismo montano
che non è particolarmente brillante da molti anni e il paradosso è
che quel che tendenzialmente guadagniamo durante l'inverno tendiamo
a farcelo rosicchiare durante l'estate. Questa cifra si riduce a
poco meno del 20%, quindi 25% in meno delle presenze, circa il
17-18% sugli arrivi.
Quali sono le motivazioni? Questo è un "busillis" interessante,
che inizieremo a sciogliere dal mese di settembre, quando capiremo
meglio gusti e tendenze non solo quantitative. Certo è che, se
guardiamo le temperature intermedie del mese di giugno, comparate
fra l'anno scorso e quest'anno, siamo di fronte a - 4° C, che detto
così sembra un cambiamento di poco conto, invece - 4° C con una
media di giorni di cattivo tempo che non è neanche comparabile...
in quanto il mese di giugno dello scorso anno, dal punto di vista
della piovosità, non era molto dissimile da quest'anno, ma erano
delle piogge che andavano ad integrarsi su un periodo di bel
tempo... quest'anno invece sappiamo che il mese di giugno è stato
negativo. Iniziando a fare quel lavoro che diventerà scientifico,
se guardiamo i transiti autostradali, quindi quelli che hanno
riguardato la "SAV", vediamo che siamo di fronte ad un calo molto
evidente dei transiti ai caselli che alimentano le località
turistiche; questo vale soprattutto per le domeniche, perché
possiamo registrare che, mentre lo scorso anno vi era una presenza
piuttosto massiccia nelle domeniche, quest'anno vediamo che in
certe domeniche vi sono 10-12 mila auto in meno che transitano
verso i caselli della Valle d'Aosta. Ripeto: si tratterà di leggere
"a
bocce ferme" l'andamento della stagione. Già oggi mi
sembra di poter dire che il mese di luglio dovrebbe essere meno
penalizzato di quanto lo sia stato il mese di giugno e che - avendo
i miei uffici svolto un'azione di verifica dell'andamento
stagionale a tappeto su tutti i consorzi e su tutte le AIAT -, per
quanto riguarda il mese di agosto - che poi è il "clou" della
stagione -, almeno secondo i dati attuali, non dovremmo
assolutamente trovarci di fronte alla situazione difficile del mese
di giugno.
È vero che vi sono degli elementi di modifica dei gusti del
pubblico, ne segnalo 2 che ritengo particolarmente interessanti per
le riflessioni che dovremo fare nei prossimi anni: la prima è la
logica del "last minute", vale a dire l'idea che, mentre un tempo
si prenotava con parecchie settimane di anticipo, oggi siamo di
fronte a scelte che avvengono anche all'ultimissimo minuto e a
questo si collega il fatto della maggior brevità della durata del
soggiorno; l'altro elemento che abbiamo verificato con diversi
operatori e che ci porterà a fare qualche tipo di riflessione,
riguarda il fatto che sicuramente la crisi riguarda più gli
alberghi di quanto riguarda residence e residenze
turistico-alberghiere, cioè sembra di notare che la clientela che
viene da noi, specie la clientela familiare, preferisca accedere a
quelle strutture alberghiere ed extra-alberghiere che danno maggior
libertà nella vacanza: sapete che nelle residenze
turistico-alberghiere vi è la possibilità di avere un piccolo
cucinino, che consente di essere svincolati dalla vacanza
tradizionale dell'albergo. Credo che noi quindi dovremmo riflettere
su questo, anche per esempio rispetto alla nuova legge di
classificazione alberghiera: oggi consentiamo un 15% di parte
residenza turistico-alberghiera agli alberghi, mentre è probabile
che in futuro, per migliorare la redditività degli alberghi, su
questo si debba riflettere. La residenza turistico-alberghiera è a
tutti gli effetti una struttura alberghiera, non è una struttura
extra alberghiera.
Senza catastrofismi e con un certo realismo, e il realismo
deriva anche da una serie di "colpi di telefono" effettuati ad
alcuni amici Assessori al turismo delle altre regioni, devo dire
che se non ridiamo, c'è chi piange molto più di noi, perché vi sono
delle situazioni di crollo di alcune località che vanno dal 40 al
50% e lo stesso capita in altre località europee. Sapete che il
Ministro del turismo francese è corso al "capezzale" della Costa
Azzurra, della Bretagna e della Normandia a causa di fenomeni che
dovremo analizzare. Certamente, siamo anche di fronte non solo ad
un cambiamento dei gusti e delle tendenze, ma al rinculo di una
situazione economica che pesa sulle famiglie; che sia "l'effetto
euro" di cui tanto si è parlato, che sia un accrescimento delle
soglie di povertà di molte famiglie della "middle class" anche in
Italia, questo è difficile da dire, ma certamente la recessione
economica colpisce i settori superflui qual è il fenomeno delle
vacanze.
Président - La parole au Conseiller Curtaz.
Curtaz (Arc-VA) - Ringrazio l'Assessore per i dati che ha potuto
fornire e per le osservazioni effettuate. Credo che, rispetto ai
dati, sia necessario attrezzarsi meglio, non so come, però mi
sembra poco utile, ai fini anche di adeguate politiche nell'ambito
turistico, che si riesca ad avere dei dati attendibili - abbiamo
sentito anche parzialmente attendibili - dal punto di vista
quantitativo e solo a fine stagione. Bisognerà immaginare un
sistema di monitoraggio che indichi le quantità sia rispetto al
turismo stanziale - quello che già oggi riusciamo a monitorare -,
sia rispetto al turismo pendolare, in modo da avere degli elementi
di giudizio più significativi anche in corso di stagione, per
immaginare - penso agli operatori turistici - anche dei cambiamenti
di strategie in corso di stagione.
Certo, a mio giudizio, è di gran lunga più necessario ed
interessante capire quali sono gli elementi qualitativi... e
personalmente aspetterò con una certa curiosità questo studio che è
stato commissionato, perché ritengo, anzi spero che lo studio
affronti anche un problema risultato evidente in questi giorni
anche da inchieste che tradizionalmente fanno gli organi di
informazione nelle varie località turistiche. Cosa emerge? Almeno
un dato che mi ha particolarmente incuriosito è che, mentre per
alcune stazioni non sempre le più famose, i dati sono di una certa
tenuta, sono anche piuttosto soddisfacenti, per altre stazioni
invece il dato è assolutamente negativo. Credo quindi vada fatto un
discorso di analisi quantitativa e qualitativa per quanto riguarda
l'offerta turistica della Valle d'Aosta, però sarebbe interessante
capire perché all'interno della Valle d'Aosta vi sono delle
stazioni - in genere le più piccole, forse alcune delle più
piccole, quelle magari meglio attrezzate, quelle che hanno saputo
dotarsi di servizi adeguati ad un certo tipo di proposta turistica,
magari anche di nicchia, ma interessante - che hanno saputo
resistere. Nei giorni scorsi ho sentito il solito servizio sul TG3
su Rhêmes e lì pare che i dati siano molto buoni, addirittura sugli
stessi livelli dello scorso anno, il che è veramente sorprendente
se si pensa anche al crollo di temperature rispetto all'anno
scorso; invece le grandi stazioni... questa è esperienza personale,
mi sono recato qualche giorno fa a Courmayeur, e veramente non si
aveva l'impressione di essere a fine luglio, si aveva semmai
l'impressione di essere a fine giugno per la poca gente che
girava.
Conta sicuramente una certa crisi del turismo di montagna,
conta, come ha detto l'Assessore, la temperatura; peraltro dobbiamo
renderci conto che l'eccezionalità era costituita dallo scorso
anno, piuttosto che da quest'anno: ricordo più estati simili a
questa, per fortuna, rispetto a quella dello scorso anno, quindi è
questo clima che possiamo offrire al turista e poi conta - e credo
sia decisiva - la condizione economica non brillante del Paese e
dell'Europa. Avremo occasione di tornare su questi dati per fare
dei ragionamenti più compiuti, perché abbiamo coscienza che il
turismo rappresenti un settore di primaria importanza per
l'economia della Valle, ma questi "chiari di luna" ci fanno anche
capire come l'economia della Valle d'Aosta debba essere
differenziata, perché potrebbe essere pericoloso concentrare i
nostri sforzi su un unico settore economico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK