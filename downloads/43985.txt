Consiglio Regionale della Valle d'Aosta - Oggetto del Consiglio n. 1086 del 1° dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque minerali e termali
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1086 del 1° dicembre 2021 - Resoconto
OGGETTO N. 1086/XVI - Interpellanza: "Rafforzamento della
collaborazione con il Comune di Saint-Vincent per il rilancio dello
stabilimento termale quale volano turistico della media e bassa
Valle d'Aosta".
Bertin (Presidente) -
Punto n. 24 all'ordine del giorno.
Per l'illustrazione, consigliere Aggravi ne ha facoltà.
Aggravi (LEGA VDA) -
. Assessore, sono sicuro che le
avranno preparato la risposta, ma io la invito ad ascoltare molto
bene questa cronistoria e quanto sto per dire, perché una delle
domande dell'interpellanza è più importante delle altre.
La storia delle terme di Saint-Vincent possiamo farla partire
addirittura dal biennio 2005-2007 con l'allora progetto guidato
appunto dal Comune "Riqualificazione con eventuale ampliamento e
futura gestione del complesso termale di Saint-Vincent", che è
partito con l'intenzione di realizzare questa riqualificazione
tramite un Project Financing.
Tutto questo partiva con delle buone intenzioni e
successivamente iniziava dal 2009 ad avere una serie di intoppi:
sappiamo che nel 2009 fu definita una convenzione ponte perché
c'erano delle questioni inizialmente interne alle varie società che
facevano parte del gruppo della rete d'impresa che si era
aggiudicata la gara e in quel momento nasceva anche l'esigenza da
parte dell'Amministrazione regionale d'inserire all'interno di
questo progetto o di questa serie di progetti l'intervento col
quale si sarebbe poi realizzato il centro nefrologico.
Nel 2010 si ha finalmente la convenzione, però ci sono tutta una
serie di ritardi.
Nel 2011 si trova l'amianto, nel 2012 si arriva a due momenti
importanti, un'ulteriore serie di varianti progettuali ma
l'apertura del centro nefrologico.
In questa fase s'inizia già parlare di revisione del piano
economico finanziario, questione che possiamo dire poi non si è
sostanzialmente chiusa negli anni.
Nel 2015 arriviamo anche a una serie d'interlocuzioni tra chi
gestiva le terme e la Regione per l'utilizzo di un'altra struttura
importante che era l'Hotel Source e anche in quella sede lì si
parlava e si cercava appunto di comprendere come si potesse
recuperare la Fons Salutis e quindi la parte storica che, tra
l'altro, riguarda in parte anche quelle che sono state
interlocuzioni e osservazioni con la Soprintendenza.
Nel 2019 - facciamo un po' di salti in avanti perché altrimenti
la storia si complica, perché comunque poi dopo in parte si
complicherà - si arriva ad aprire una serie di valutazioni per la
proroga del contratto con il centro nefrologico ma poi su questo
aspetto c'è anche un'iniziativa della collega Foudraz che
sicuramente potrà approfondire di più la tematica.
Perché dico che c'è una domanda più importante delle altre?
Perché vede, oltre a chiedere quali siano le caratteristiche, i
contenuti e la durata della concessione delle acque termali per
capire sostanzialmente qual è la natura della nascita di questo
stabilimento - anche a fronte... perché s'è presa la tematica del
bonus terme che ha interessato il settore termale che ha avuto un
grande successo - quello che si chiede poi è anche capire se
nell'ultimo anno vi siano state delle interlocuzioni tra
l'Amministrazione del Comune e gli altri soggetti coinvolti nel
rilancio e l'Amministrazione regionale in merito al citato progetto
di rilancio dello stabilimento, e, se ci sono state, quali siano
state le conclusioni, e soprattutto capire se sia intenzione del
Governo rafforzare la collaborazione con questi soggetti per
rilanciare una struttura importante soprattutto per la Media e
Bassa Valle.
Ma la domanda principale è: "Capire quali siano le attuali
incombenze a carico dell'Amministrazione regionale nell'ambito del
progetto di rilancio delle terme" e le dico questo perché ci sono
due aspetti che sono particolarmente interessanti, l'uno -
l'abbiamo visto anche in Commissione - riguarda la famosa
funicolare - tra l'altro è stato oggetto di domanda durante la
Commissione che si è occupata delle leggi di finanziamento impianti
a fune perché risulta pending la richiesta di finanziamento per la
revisione dell'impianto, quello è un altro asset dell'area - ma poi
c'è un po' anche il discorso legato a una struttura che è quella
dell'Hotel Source, che, addirittura, in origine nasceva sei giorni
dopo la mia nascita, il 18 aprile 1985, e veniva espropriato con
voto del Consiglio regionale con finalità che poi non si sono
ripresentate per poi successivamente finire in un piano di
alienazione, e qui devo ringraziare un noto giornalista, che ora
non vedo in aula, che è l'assessore Caveri ma in un suo articolo
del 28 ottobre 2015, laddove  - ed è evocativo il titolo di
questo articolo perché è "I fantasmi del Source", che forse
aleggiano intorno all'area - oltre a presentare e a parlare
giustamente del progetto di rilancio, che era sostanzialmente
suddiviso in tre fasi, si citava e si diceva per l'appunto che
tutta questa vicenda che non aveva trovato pace, non aveva trovato
realizzazione vera perché alla fine della fiera le parti in causa
non hanno realizzato l'obiettivo iniziale o gli obiettivi che poi
nel corso degli anni si sono avvicendati, per l'appunto si diceva -
e sosteneva appunto in questo pezzo -8 che il gruppo che si occupa
del progetto della gestione ha congelato - parliamo del 2015 - con
il consenso della precedente Amministrazione - ripeto, si parla di
Comune - la realizzazione delle altre due parti previste del
contratto, circostanza che non potrà restare tale all'infinito,
scriveva nel 2015.
Peraltro la proroga della ristrutturazione delle vecchie terme è
scaduta, quello è un tema che le ho già riportato, perché sennò
verrebbe minata la sostanza stessa del Progect Financing, in cui
altri avrebbero potuto partecipare se ci fossero state condizioni
diverse in partenza.
Qui si parla e si dice che tra l'altro la Regione cedette il
Source al Comune perché se ne prevedeva qualche uso, oggi rinviato
sine die.
Su questo uso si è visto anche dal dibattito che c'è stato nel
Consiglio comunale, si è pensato a un utilizzo che potesse rivedere
nuovamente anche il ruolo della Regione, quindi la domanda
fondamentale appunto è capire quello, al di là della natura
dell'area, "Quali sono le incombenze a carico dell'Amministrazione
regionale, se ci sono stati contatti con l'Amministrazione e se si
intende ancora partecipare, o meglio, cercare di rafforzare la
collaborazione con il Comune di Saint-Vincent e gli altri soggetti
per rilanciare uno stabilimento e una serie di asset che a oggi,
rispetto al biennio 2005-2009, non trovano pace e che forse in
parte sono attanagliati dalla memoria dei fantasmi dell'Hotel
Source.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Faccio io sintesi, anche se il
mio Assessorato è un po' marginale rispetto alle richieste
dell'interpellanza, ma evidentemente gli uffici del Consiglio hanno
letto in questa sua richiesta - citando bonus terme, volano
turistico eccetera -, una direzione più mirata al riguardo al mio
Assessorato.
Io faccio sintesi nel senso che la sua richiesta mi ha obbligato
a raccogliere informazioni trasversali sia all'Assessorato alla
sanità sia all'Assessorato del collega Marzi e poi qualcosa le dirò
anche rispetto alle questioni che ci competono.
Quesito 1: "Quali siano le caratteristiche contenute e la durata
delle concessioni delle acque termali di Saint-Vincent": per quanto
attiene esclusivamente agli aspetti minerari si evidenzia che la
concessione perpetua di cui titolare è il Comune di Saint-Vincent è
stata rilasciata con decreto del Ministro Segretario di Stato per
le corporazioni in data 3 ottobre 32 registrata alla Corte dei
Conti in data 15 ottobre 32, Registro 2, Corporazione foglio n.
344.
Con il suddetto decreto è stata concessa in perpetuo al Comune
di Saint-Vincent la facoltà di utilizzare l'acqua termale della
sorgente Fons Salutis. Si fa inoltre presente che il Comune di
Saint-Vincent è autorizzato all'utilizzo dell'acqua in discorso per
scopi idropinico e inalatorio come previsto dai decreti del
Ministero dell'Interno del 30 gennaio 28 e del Ministero della
Sanità del 18 luglio 1991.
Occorre altresì specificare che con deliberazione della Giunta
regionale n. 1269 in data 15 giugno 2012 è stata rilasciata al
Comune di Saint-Vincent l'autorizzazione all'impiego di sorgenti
idrominerali e idrotermali per un periodo di anni trenta e con
deliberazione 783 del 19 giugno 2018 è stato rinnovato al Comune
medesimo l'accreditamento dello stabilimento termale Fons Salutis
per l'erogazione delle terapie inalatorie e idropiniche per un
periodo di anni cinque con decorrenza 24 giugno 2018.
Non da ultimo è opportuno evidenziare anche il fatto che
l'assistenza termale è inclusa tra i livelli essenziali di
assistenza di cui al Dpcm 12 gennaio 2017 allegato 9 e pertanto le
prestazioni devono essere garantite a tutti gli assistiti affetti
dalle patologie indicate nelle disposizioni citate con i criteri di
erogazione disciplinati nelle medesime.
Ancor più dunque allo scopo di evitare una mobilità sanitaria
verso altre Regioni per la fruizione delle cure termali nelle quali
si può disporre sul territorio, benché ad oggi, limitato alle cure
inalatorie e idropiniche, sarebbe importante un rilancio di questo
settore.
Quesito 2: "Quali siano le attuali incombenze a carico
dell'Amministrazione regionale nell'ambito del progetto "Rilancio
delle Terme": con riferimento sempre all'impegno e alle attività di
competenza dell'Amministrazione regionale nel settore specifico,
occorre rammentare la partecipazione attiva delle strutture
competenti dell'Assessorato Sanità agli incontri nell'ambito del
coordinamento area territoriale della Commissione Salute sul tema
specifico dell'assistenza termale, durante i quali si condividono
con le altre Regioni criticità e buone prassi per l'erogazione
delle prestazioni di cui trattasi. Si svolgono interlocuzioni con i
referenti nazionali di Federterme anche in occasione del rinnovo
dell'accordo triennale concernente le tariffe delle prestazioni e
cicli di cura erogabili agli assistiti eleggibili, la ricerca
scientifica di settore eccetera.
La struttura Strutture Ricettive Commercio dell'Assessorato al
Turismo si è limitata a gestire esclusivamente il procedimento
relativo alle richieste di mutuo ai sensi della legge regionale 26
maggio 98 n. 38, interventi regionali a favore del settore termale,
presentata dal soggetto concessionario.
Detto procedimento si è concluso con la concessione di un mutuo
della durata di dieci anni più due di preammortamento per un
importo complessivo di euro 6.145.837,10.
A quanto risulta il concessionario stava onorando regolarmente
il pagamento delle rate del finanziamento in questione.
Dal punto di vista del Dipartimento beni e attività culturali
gli uffici della Soprintendenza sono stati coinvolti negli anni
passati in alcuni sopralluoghi, volti a valutare gli interventi di
recupero delle vecchie terme.
Proprio oggi è stato organizzato un sopralluogo con la
Soprintendenza che dal 2017 non era più stata coinvolta nella
valutazione del progetto di recupero e razionalizzazione dei
succitati edifici. Anche per il tramite della Soprintendente
seguirò da vicino l'evoluzione progettuale degli interventi sulla
Fons Salutis, naturalmente, per quanto di mia competenza, le posso
comunque riferire che questa mattina la Soprintendenza, nel corso
del sopralluogo con il Comune, mi ha riferito che il Comune ha
intenzione di ripartire con la progettazione e con il recupero
degli edifici delle vecchie terme, questo è quello che gli è stato
detto.
Domanda n. 3: "Se nel corso dell'ultimo anno vi sia stata
interlocuzione con l'Amministrazione del Comune di Saint-Vincent e
con gli altri soggetti coinvolti in merito al già citato progetto
di rilancio dello stabilimento termale, in caso positivo quali ne
siano stati i termini e conclusioni": l'Assessorato Sanità, Salute
e Politiche sociali negli ultimi anni - e da ultimo nel mese di
novembre - ha già svolto alcuni incontri con l'Amministrazione
comunale di Saint-Vincent durante i quali si è affrontato in modo
preliminare la criticità connessa allo stabilimento termale.
Per approfondire ulteriormente la tematica saranno previsti
ulteriori momenti di confronto che dovranno prevedere il
coinvolgimento di tutti i settori dell'Amministrazione che
trasversalmente sono interessati dalla programmazione di un piano
di rilancio dell'economia del Comune di Saint-Vincent.
Per quanto attiene l'Assessorato di cui ho le deleghe, non ci
sono stati contatti con l'Amministrazione comunale fino all'altro
ieri, il Sindaco mi ha infatti contattato per un incontro che
programmerò a breve. Non so, tra l'altro, se questo nostro
coinvolgimento e quello della Soprintendenza questa mattina è
conseguenza della sua interpellanza ma potrebbe anche essere.
Quesito 4: "Se sia intenzione del Governo regionale rafforzare
la collaborazione con il Comune di Saint-Vincent e con gli altri
soggetti coinvolti per il rilancio della struttura termale quale
volano turistico della Media e della Bassa Valle", e lei fa
riferimento al turismo: facendo un passo indietro nei secoli
possiamo affermare che il richiamo per le acque termali della Fons
Salutis è stato forte sin dall'800 e Saint-Vincent, per stare al
passo con i tempi e con le nuove esigenze, si è dotata - come lei
ricordava - di strutture adatte, tipiche delle stazioni termali
come i grandi hotel di lusso, i Kursaal, i parchi e i funicolari,
lei li ha citati prima appunto perché un tempo, effettivamente la
città termale aveva una connotazione anche diversa.
Agli inizi del 1900 venne costruito a levante del Borgo, ai
piedi della carrozzabile che saliva la terma, il Grand Hotel De La
Source, che lei ha citato.
Quest'ultimo, così come le vecchie terme, fa parte di un Project
Financing stipulato appunto fra il Comune e la società Bonatti che
ha portato alla concessione d'uso dello stabilimento termale di
Saint-Vincent nell'ambito del progetto di riqualificazione mediante
ristrutturazione, eventuale ampliamento e successiva gestione del
complesso.
Di questi progetti se n'è parlato per anni ma nulla si è
concretizzato, come ricordava lei, sicuramente sarebbe la svolta
necessaria nell'offerta termale di Saint-Vincent.
Il recupero e la rifunzionalizzazione di manufatti originali
sicuramente sarebbero un atout così come lo è stato per
Pré-Saint-Didier. Il perno attorno al quale ruotano le possibilità
di crescita delle terme è l'edificio denominato Fons Salutis, le
cosiddette vecchie terme, che versa effettivamente in grave stato
di abbandono.
Venendo agli aspetti più turistici, ai giorni nostri in Valle
d'Aosta il segmento wellness, per certi versi anche quello più
strettamente termale, è un segmento di mercato turistico oggi
sempre più rilevante e che di conseguenza l'Assessorato ai beni
culturali, turismo, sport e commercio ha promosso in varie
occasioni e promuoverà con varie modalità. Negli ultimi spot
pubblicitari, ad esempio, non mancano riferimenti e immagini delle
terme.
D'altra parte occorre segnalare come causa delle restrizioni
dovute alla pandemia il settore abbia avuto purtroppo una battuta
d'arresto negli ultimi anni, cosa che non ha risparmiato neanche le
terme di Saint-Vincent che sono state chiuse, come lei sa, per un
certo periodo.
Resta inteso che confermiamo la massima disponibilità a
collaborare - come sempre è stato fatto con il Comune di
Saint-Vincent e con gli altri soggetti coinvolti - al fine di dare
il nostro contributo al progetto di rilancio delle terme,
utilizzando gli strumenti promo pubblicitari più adeguati.
Questo tipo di attività è stata portata avanti ad esempio in
occasione dei viaggi di familiarizzazione per i giornalisti, che
spesso sono stati accompagnati alle terme e da lì sono poi stati
fatti articoli su riviste nazionali e internazionali.
Di recente il turismo legato al settore termale è stato
incentivato dal Governo con i fondi stanziati per i bonus terme che
lei ricorda nelle sue premesse ai sensi dell'articolo 29 bis comma
3 del D.L. n. 104/2020, i quali prevedono un buono per l'acquisto
di servizi termali destinato a tutti i cittadini maggiorenni
residenti in Italia da fruire per qualunque prestazione erogata da
un istituto termale accreditato.
Anche la società che gestisce lo stabilimento termale di
Saint-Vincent ha approvvigionato una percentuale di tale bonus e
pertanto beneficerà di tale incentivo.
Questo incentivo porterà utenti di fuori Valle, gli operatori
sicuramente non si faranno trovare impreparati e senza dubbio sarà
il modo di riportare a Saint-Vincent e dintorni quel turismo
termale che negli ultimi anni effettivamente si è un po'
affievolito.
Presidente -
Per replica, consigliere Aggravi.
Aggravi (LEGA VDA) -
Ringrazio l'Assessore per questa
sintesi e mi permetta di replicare con due citazioni. La prima
riguarda proprio quella seduta del Consiglio del 18 aprile dell'85
dove l'allora consigliere Mafrica che aveva una visione politica
probabilmente diametralmente opposta alla mia ma che mi trova a
questo punto più che d'accordo, disse: "Abbiamo l'impressione che
con questo atto ci si immette in una procedura che non ha un
destino ancora completamente chiaro".
Questo nel 1985. Penso che purtroppo oggi siamo ancora a questo
punto ma possiamo dire nel complesso che sicuramente il soggetto
capofila è il Comune, perché da quello che anche lei ricordava con
la concessione perpetua e quant'altro il soggetto capofila è il
Comune ma forse vedendo anche altre best practices, lei ha anche
parlato di Pré-Saint-Didier, forse è il caso che la Regione faccia
qualcosa di più per uscire da questo stallo anche perché gli anni
passano e soprattutto, per arrivare alla seconda citazione, come
era scritto nel sito e nell'articolo che citavo "I fantasmi del
Source" all'epoca si parlava di una situazione di stallo che
sostanzialmente permane, sono ormai ben evidenti in questo stallo
certi rischi connessi di danno erariale.
Ora non voglio agitare i fantasmi del Source ma sicuramente
questa è una situazione che negli anni si sta sedimentando, come si
dice in contabilità, e prima o poi bisognerà trovare una soluzione.
Quindi io invito è non soltanto lei sulla parte turismo ma tutto il
Governo regionale a rafforzare la collaborazione con il Comune
perché forse questa è diventata una situazione un po' troppo più
grande di quello che si pensava e forse c'è la necessità che per
evitare ulteriori problematiche, o meglio ulteriori decenni di
attesa, il Governo regionale faccia anche la sua parte.
Ripeto, ci sono tanti esempi in giro per l'Italia e dell'arco
alpino, forse è il caso di prendere ispirazione e poi se ci sono
dei coincidenti sopralluoghi o manifestazioni d'interesse da parte
delle Amministrazioni locali, magari avvicinandosi al Consiglio o
il giorno stesso del Consiglio, è cosa buona e giusta e quindi io
mi auguro che almeno possano portare a qualcosa e a un risultato
per il bene di tutta la comunità.
Presidente -
Sospendiamo brevemente per arieggiare i
locali. Riprendiamo tra una decina di minuti.
La seduta è sospesa dalle ore 16:51 alle ore 17:19.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK