Consiglio Regionale della Valle d'Aosta - Oggetto del Consiglio n. 391 del 28 gennaio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 391 del 28 gennaio 2014 - Resoconto
OGGETTO N. 391/XIV - Interpellanza: "Ipotetica chiusura della
Residenza Sanitaria Assistenziale di Antey-Saint-André".
Presidente
- Ha chiesto la parola il Consigliere
Gerandin, per l'illustrazione; ne ha facoltà.
Gerandin (UVP)
- Bon après-midi à tous et merci
Président.
La nostra interpellanza fa riferimento, prima, a una serie di
voci, più o meno ufficiali, ma poi a qualcosa di più concreto, nel
senso che ci sono state riunioni in sede di Comunità montana e
anche incontri sul territorio (mi pare uno anche a Torgnon,
ultimamente), nei quali si è prospettata una scelta, una scelta di
carattere organizzativo per quello che riguarda il Servizio
sanitario della Valle d'Aosta e in queste comunicazioni, in questi
incontri si è da prima prospettata...ma poi si sta andando avanti
verso quella che probabilmente sarà la chiusura della RSA di
Antey.
Ora, tenuto conto che questa RSA è stata molto importante, ha
avuto veramente tanti benefici, è stata molto apprezzata per quel
che riguarda l'attività riabilitativa, soprattutto perché creava,
dava la possibilità anche alla Media e Bassa Valle di avere un
centro riabilitativo...ora, dopo la sorpresa già datata, peraltro,
quando la Bassa Valle si è trovata ad aver chiuso il centro per il
disagio mentale di Donnas...ora apprendiamo anche questa notizia
che sta ormai prendendo sempre più piede. Ora noi riteniamo che la
Media-Bassa Valle sia ancora una parte importante della Valle
d'Aosta, non sia stata ancora annessa al Canavese, non faccia parte
di Carema, come qualcuno ogni tanto voleva far riferimento.
Però quello che è importante e che noi vorremmo capire è se
queste notizie sono vere, se effettivamente c'è almeno un piano per
quello che riguarda il discorso della prospettiva per il Servizio
sanitario in Valle, se si sta andando avanti così, sulla base di
quelle che sono le risorse disponibili, tagliando senza criteri,
senza pianificare, e soprattutto se si è tenuto conto che quella è
una realtà che, comunque, nel frattempo ha 20 posti letto e una
frequenza media di utilizzo intorno alle 15-16 unità e che, a
seguito di quest'apertura, comunque, si è creato un discorso
occupazionale non indifferente: noi, in questo momento, abbiamo
dodici assunzioni a tempo indeterminato, ne abbiamo due a tempo
determinato, un coordinatore amministrativo e un operatore assunto
ai sensi della legge 68. Di queste persone sette hanno già oltre
cinquant'anni per cui probabilmente un pensiero bisognerebbe farlo,
ecco, tenuto conto che sono persone che, in questo momento,
avrebbero qualche difficoltà ad essere ricollocate. Noi chiediamo
anche se è possibile capire...oltre le reali intenzioni che hanno
portato la Giunta e lei, Assessore, a percorrere questa
strada...capire anche quali sono i reali costi a posto letto per
quel che riguarda la RSA di Antey. Noi sappiamo che il costo
mensile della cooperativa che gestisce è di circa 43.000 euro al
mese, ma sappiamo anche che c'è un appalto che dura fino al 31
gennaio 2016, ecco, per cui vorremmo capire anche capire quali sono
le prospettive per questa realtà.
Vorremmo inoltre capire, per fare un paragone che sia
sicuramente accettabile o confrontabile...vorremmo capire quali
sono i costi, e soprattutto quelli sono i tempi, la durata della
convenzione con la Clinica privata di Saint-Pierre...perché? Perché
chiudere Antey significherebbe che...Saint-Pierre rimarrebbe
l'unico punto di riabilitazione motoria della Valle d'Aosta. Ora, è
vero che è una clinica convenzionata, ma sparirebbe una sorta di
servizio pubblico legato alla riabilitazione. Questo ci
consegnerebbe sicuramente...sarebbe una sorta di cambiale in
bianco, nel senso che noi andremmo ad avere l'unico punto di
riferimento nella struttura di Saint-Pierre.
Ora vorremmo capire anche quali sono i reali costi, perché è
chiaro che un costo è legato a quello che è il discorso del
servizio dato al paziente, ma poi c'è un costo sanitario che noi
non siamo in grado di quantificare. Proprio per questo noi vorremmo
capire da lei, Assessore, qual è l'effettivo costo, compreso il
costo sanitario per quel che riguarda Antey, capire anche qual è la
durata e il costo a posto letto per quel che riguarda
Saint-Pierre...magari legato anche all'effettiva utilizzazione,
all'effettiva copertura di quei posti convenzionati, perché a noi
risulta anche che non ci sia quella grossa affluenza che permette
di coprire tutti i posti attualmente convenzionati e capire se, in
prospettiva, è volontà della Giunta, è volontà sua, Assessore,
eventualmente rivedere, magari al ribasso, questi posti che non
hanno un'occupazione, così, a tempo pieno, proprio dal punto di
vista riorganizzativo.
Noi - è inutile negarlo - siamo preoccupati, perché ci
pare...peraltro, poi, oggi abbiamo avuto anche alcune...se
vogliamo, certezze in più, in seguito anche alla risposta che lei
ha dato all'interpellanza del collega Donzel...ma a noi pare che ci
sia poca voglia di valutare bene qual è il futuro della Valle
d'Aosta. Si va avanti con provvedimenti più o meno estemporanei,
con decisioni che il più delle volte...glielo sentiamo dire,
Assessore, "non ne ero a conoscenza"...questo è quello che ha
risposto sovente oggi, e noi vorremmo che sul futuro della Valle
d'Aosta non solo lei ne sia a conoscenza, ma che lei decida il
futuro della Valle d'Aosta, lo pianifichi, soprattutto evitando di
fare queste riunioni sul territorio che creano tanto disagio dal
punto di vista dell'allarme, allarme occupazionale, allarme legato
a quello che può essere il futuro di una struttura così importante
come la RSA di Antey. Allora probabilmente è meglio ragionare,
ragionare a bocce ferme. È chiaro che qualcosa andrà riorganizzato,
non è possibile che la Valle d'Aosta possa continuare, soprattutto
l'USL possa continuare a gestire come sta gestendo in questo
momento. Probabilmente delle scelte vanno fatte, ma vanno fatte con
un minimo di ponderazione, soprattutto con un minimo di
programmazione.
A noi pare che in questi ultimi tempi si sia viaggiato un po'
così, ecco, con grandi annunci sui giornali, nelle varie assemblee,
quando si va alle inaugurazioni...ma poi, alla fine, non dare
quella certezza, o comunque dare quell'immagine di aver chiaro una
prospettiva per la Valle d'Aosta. Io le chiederei, se possibile, di
avere questi dati per iscritto; immagino che, essendo una serie di
dati, lei li abbia...se ce li può far avere per iscritto.
Grazie.
Presidente
- La parola all'Assessore Fosson, per la
risposta da parte del Governo; ne ha facoltà.
Fosson (UV)
- Sì
,
grazie Presidente.
Vede, collega Gerandin, in questo momento c'è una grande
preoccupazione per il futuro sanitario della Valle d'Aosta, grande,
e soprattutto per quello che riguarda le strutture degli anziani e
di questo ne siamo perfettamente coscienti; altra cosa, se mi
permette, è il "Festaz", che - come lei sa benissimo - ha una
struttura sua. La RSA di Antey rientra nelle scelte che dipendono
direttamente dal nostro Assessorato.
Esistono dei gravi problemi di sostenibilità nel sistema degli
anziani. Io e lei, che da tempo ce ne occupiamo, sappiamo che la
situazione in questo momento è molto grave e ne va di una nostra
specificità, e ci sono dei problemi che noi vorremmo risolvere;
ecco perché su questo lavoriamo notte e giorno col CELVA. E ci sono
delle ipotesi, e le dirò anche i motivi su cui poi ci confrontiamo
col territorio. Lei sa che io su questo volevo già venire in
commissione diverse volte, ma aspettavo il documento del CPEL che
non è ancora arrivato. Cerchiamo di disegnare una nuova sanità, una
nuova assistenza rispettosa dell'anziano, ma sostenibile: questa è
stata solo un'ipotesi di lavoro e non c'è nessun atto. Siamo stati
alla fase 1 e poi abbiamo verificato che non era realizzabile,
anche per delle cose che dice lei, lo abbiamo annunciato anche in
modo molto chiaro...e la ringrazio per questa interpellanza. Che
cosa abbiamo cercato, qual è in quella zona la grande difficoltà
strutturale? Dopo parleremo di costi standard
,
ma lei sa
benissimo che ci sono anche delle difficoltà strutturali a
mantenere le nostre case per anziani. E intanto se l'abbiamo
bloccato è anche perché lo scenario economico non ci è chiaro, e
quindi può essere che su questo dobbiamo tornare e spero che ci
torneremo tutti insieme.
Quali sono i problemi che hanno generato e fatto lavorare su
un'ipotesi che poi, in questo momento, ci è sembrata non
realizzabile per una serie di fattori che le dicevo? Intanto la
microcomunità di Torgnon; la microcomunità di Torgnon è, con quella
di La Thuile, la più piccola: ha un costo annuo per paziente di
52.467 euro. La chiusura di questa microcomunità farebbe guadagnare
alla Comunità montana 140.000 euro, 140.000 euro! C'è un problema
del personale e questa ipotesi ci ha permesso di andare a
verificare che ci sono 9 dipendenti per 10 ospiti, più l'infermiera
che viene di notte, più i pasti che arrivano da Pontey. Lei sa
benissimo che una struttura così non è sostenibile.
Lei ha chiuso (uno o due anni fa) Arnad, che era nelle stesse
situazioni, e ha fatto bene, e l'avrei fatto anch'io, perché non
era comunque sostenibile una situazione di una microcomunità per 10
ospiti. Dall'altra parte avevamo il problema per questa
microcomunità dei dipendenti che vogliamo mantenere, che non
potevamo allontanare di troppo dalla Valle. L'altro problema delle
microcomunità è Antey, dove ci sono 14 ospiti all'ultimo piano. Se
lei si ricorda questi 14 ospiti erano quelli di Valtournenche che
avevamo ospitato nell'attesa di ristrutturazione della struttura,
ma quando è stata messa in funzione gli ospiti che erano ad Antey
sono ancora rimasti lì, ma senza monta lettiga. Allora l'ipotesi
era intanto di risolvere questi problemi strutturali degli anziani
di cui abbiamo parlato tante volte. Dall'altra parte c'è un
problema sanitario, un problema sanitario di due RSA riabilitative
ed io non so dove si farà. Li rimanderemo magari ad Albenga, in una
struttura privata convenzionata com'era prima, ma comunque, avendo
tagliato 20 milioni di euro alla sanità valdostana, qualche
riorganizzazione la dobbiamo fare.
Lei ha detto giustamente che Saint-Pierre è tutta un'altra cosa
come qualità rispetto ad Antey, l'ha provato anche singolarmente,
però Antey è una realtà, io le dico che la RSA di Antey l'ho
inaugurata io, l'abbiamo inaugurata noi, quindi so dell'importanza
di quella struttura. C'è il problema dei dipendenti di Antey che
abbiamo verificato in più riunioni con la cooperativa
Le
Soleil
, che sono - come detto - dei dipendenti che hanno un
contratto e che non possono essere riutilizzati da un'altra parte.
Questo è il lavoro che abbiamo fatto. Saint-Pierre è comunque una
clinica privata convenzionata che ha sostituito Albenga, dove noi
mandavamo i malati, che era comunque un'altra privata
convenzionata; il 30 percento dei posti letto è per chi viene da
fuori, quindi c'è una mobilità attiva; d'altra parte, come ha detto
anche lei, Antey ha il 70 percento
dell'occupazione...un'occupazione bassa, non è un'occupazione,
perché i malati e i medici preferiscono mandare la gente ad
Antey.
Sui costi io le darò tutto, ma intanto non si può differenziare
- mi permetta - il sanitario dall'assistenziale, perché sono
strutture sanitarie, per cui il costo è un tutt'uno a giornata. Io
le darò il documento però dico che la giornata di degenza ad Antey
è di 193 euro, mentre la giornata di degenza a Saint-Pierre per
riabilitazione di primo livello è di 195 euro. Io le do dei dati
che mi sono stati dati dall'USL. Non solo, ma sui 193 euro di
giornata degenza ad Antey ci sono anche tutti i costi in più,
unitari, per mantenere la struttura. Quali ostacoli in questo
lavoro? Noi abbiamo fatto un'ipotesi e vi abbiamo lavorato sopra,
ma poi abbiamo visto che proprio per una riorganizzazione, per
mantenere tutte queste cose corrette: il personale, la funzione, le
tessere, ed era un'ipotesi probabilmente da verificare.
Gli ostacoli del problema economico: il problema economico è un
problema che non abbiamo ancora definito nella sua completezza. I
Sindaci, tutti i Sindaci del Gran Paradis erano d'accordo a
trasportare la comunità di Torgnon giù (per questo risparmio che le
ho detto prima). Il Sindaco di Torgnon non era d'accordo e ci ha
mandato una lettera, a fine dicembre, dicendo: "siccome il CPEL ha
detto che i costi standard
ci saranno il 30 marzo, noi, fino
ad allora, non avremmo l'intenzione di chiudere e trasferire gli
utenti" ... perfetto, e poi il Sindaco, quando gli ho detto che la
cosa non si faceva, mi dice: "allora avrei piacere che tu venissi
su a Torgnon a incontrare e scambiare due parole con te"...noi
siamo andati, e c'erano i Sindaci locali, c'era il Presidente della
Comunità montana, e non solo; il Sindaco di Antey mi ha chiesto la
stessa cosa, però mi ha detto: "siccome per ora non si fa, la
faremo quando c'è un quadro più chiaro", e io sono ben contento di
andare, ma adesso il grande problema, Gerandin, è che noi abbiamo,
io, lei e tutti abbiamo delle grandi idee sull'organizzazione del
sistema per anziani, però il problema è che gli Enti locali, le
Comunità montane spesso hanno problemi perché non ci sono ancora i
costi standard. Perché spesso fatichiamo a lavorare e ad
organizzare un lavoro tutti insieme: questa è la realtà che noi
dobbiamo superare. La comunicazione su questo che non si faceva
più, mi permetta, io penso sia stata corretta. Le dico: il 23
dicembre ho ricevuto la cooperativa
Le Soleil
e ho detto che
se non si risolveva quel problema e non c'era soluzione, non
avremmo fatto nessuno spostamento (cosa riconfermata il 7 di
gennaio). Il Sindaco di Torgnon è stato da noi il 7 di gennaio e il
14 io sono andato lì; del Sindaco di Antey vi ho già detto. Il 3 di
gennaio, con il Presidente, abbiamo visto il direttivo del CPEL e
abbiamo parlato anche con il Direttore Bracardo, spiegando che per
ora non se ne faceva nulla.
La sanità territoriale, ecco, qui si può parlare facilmente di
sanità del territorio, però occorre distinguere se vogliamo fare
delle bandierine o se bisogna fare delle cose efficienti. In questo
momento - mi permetta - forse non è neanche la RSA la soluzione
sanitaria di quella zona, perché, come le ho detto, pochi vanno, e
se sapesse quanti sono della zona che vanno lì...ancora meno! La
grande soluzione del problema territoriale su cui noi stiamo
cercando di lavorare è quella dell'H24, cioè di mettere insieme
tutti i medici di famiglia, i poliambulatori e noi stiamo lavorando
per dare al territorio queste possibilità qui. La Bassa Valle, lei
ha detto di Donnas una cosa, però prima un altro Consigliere mi
chiedeva del punto "118". Il "118" di Donnas è l'unico punto in cui
ci sono i rianimatori sulle ambulanze e negli altri posti non ci
sono, se mi permette! Le sto dicendo che lo manteniamo, abbia
pazienza, le sto dicendo che c 'è, ma in altri posti non c'è! I
rianimatori rimarranno lì, ma è un servizio che in altre zone non
c'è, questo è un dato di fatto! Avevamo ottenuto dal Ministro
Turco, un finanziamento per una casa della salute che verrà fatta a
Châtillon, e anche quello è un servizio per il fondovalle, che per
noi ha un'importanza particolare. Quello che dico era un'ipotesi
che non è neanche passata alla fase 2, perché nei confronti con la
gente è apparso che non era conveniente per tutti i problemi che le
ho detto. Però rimane sempre il problema, collega Gerandin, che
abbiamo una microcomunità di 10 posti a Torgnon e 14 anziani
all'ultimo piano. Su questo io spero - perché questo è uno dei
problemi più grandi che abbiamo - di avere un confronto preciso. Io
spero...e poi l'avevo già detto rispondendo ad un'interpellanza di
Donzel che l'avrei fatto appena il documento del CPEL ci fosse
stato, ma non è ancora stato approvato, però spero che su questo ci
sia veramente un confronto, perché, se non riusciamo a trovare una
sintesi, tutto il sistema degli anziani rischia di saltare.
Grazie.
Presidente
- Ha chiesto la parola il Consigliere
Gerandin, per la replica; ne ha facoltà.
Gerandin (UVP)
- Merci Président.
Assessore, io le ho fatto una richiesta molto precisa, legata al
discorso della RSA di Antey; il mio era un discorso, un
ragionamento fissato...no, no, ma poi non c'è problema, era
chiaramente una richiesta legata al Servizio sanitario. Lei ha
spostato un po' l'attenzione sul discorso sanitario e
socioassistenziale per gli anziani...io la ringrazio, anche perché
comunque una serie di argomenti che lei ha riportato li riprenderò
nella mozione legata ai costi standard, per cui non starò a
dilungarmi, e le spiegherò anche perché noi abbiamo chiuso
Arnad...diciamo che sarà un argomento che toccheremo dopo.
Quello che però volevo capire bene - e mi pare almeno di aver
capito - è che la vostra è stata un'ipotesi, un'ipotesi che, per
una serie di ovvi motivi che lei ha detto, e che peraltro io avevo
già anticipato nell'illustrazione dell'interpellanza, porteranno,
per il momento, a soprassedere a questa ipotesi, ecco. Questo è
l'aspetto a mio parere più importante, proprio perché noi crediamo
veramente che ci siano pochi
atout
a favore di una scelta
del genere. Poi le chiederò i dettagli dei costi (e mi ha detto che
me li darà), ma già da un primo esame su quanto mi ha detto Antey
comunque costa meno, anche perché poi ho parecchi dubbi che
Saint-Pierre costi 195 euro a posto letto...allora, se 38 posti
equivalgono a 2 milioni 382 mila per un anno, se lei fa la
divisione dei posti per i giorni, probabilmente c'è qualche
differenza, ecco...questo è l'atto della sua convenzione che
scadeva nel 2013, per cui è un atto pubblico. Comunque, detto
questo, non voglio entrare più nel merito, le hanno dato questi
dati e io penso che lei, in buona fede, ce li abbia dati, però le
chiederò i dati effettivi che corrispondono all'ammontare della
convenzione.
Detto questo, la ringrazio che per adesso non ci abbia ancora
tolto il rianimatore sull'ambulanza, ecco, perché veramente, in
questo momento, io penso che la Valle d'Aosta abbia due velocità,
l'ho detto, lo dico anche oggi e lo ribadisco: il discorso di aver
tolto il centro per il disagio mentale a Donnas per noi è stato un
colpo duro. Si è presa la scusa che non c'erano strutture idonee
quando - gliel'ho già detto e lo ripeto ancora una volta - c'era la
disponibilità di trasferire ad Arnad...con un sopralluogo, dicendo
che era assolutamente compatibile con l'esigenza il centro disagio
mentale, ma qualcuno ha scelto in maniera diversa, ecco. Noi
pensiamo che non sia giusto, non sia giusto per quelle famiglie in
difficoltà, ma non sia giusto perché la Valle d'Aosta...tra
l'altro, lei è stato uno dei fautori, quando ha detto che è un
servizio che deve avvicinarsi al territorio...mi ricordo quando lo
dicevamo e lo pensavamo assieme, ecco. In questo momento
sicuramente il momento è difficile.
Noi le chiederemo di continuare, almeno in commissione, di
renderci partecipi di questa scelta...prima di saperlo da riunioni
in loco, prima di saperlo da giornali, prima di saperlo da
lavoratori preoccupati per il posto di lavoro, magari sarebbe
opportuno condividerlo. Ecco, questo è quanto le chiediamo. Per il
resto, le ho già detto: la prego veramente di farci avere questi
costi che siano raffrontabili. Io ho capito benissimo che ci sono
dei costi che sono legati all'ospitalità e al sanitario, ma proprio
perché penso che sia corretto fare un raffronto, bisognerebbe fare
la somma del costo dell'ospitalità e del sanitario per tutte e due
le strutture, proprio per fare un rapporto corretto, ecco, perché
sennò rischieremmo di parlare, per Antey, del solo costo
assistenziale senza contare il costo del sanitario. Questo l'ho già
detto e non ho motivo per ripetermi, però attenzione a cancellare
ancora un servizio che, in questo momento, per la Media-Bassa Valle
è un punto di riferimento. Non mi risulta che l'occupazione degli
utenti sia così bassa nella Media-Bassa Valle, non mi risulta, e le
farò avere anche un po' di dati, perché qualcosa abbiamo anche
raccolto, in questo frangente. Grazie.
Presidente
- Grazie. Punto 20 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK