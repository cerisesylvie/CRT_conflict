Consiglio Regionale della Valle d'Aosta - Oggetto del Consiglio n. 816 del 21 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 816 del 21 luglio 2021 - Resoconto
OGGETTO N. 816/XVI - Interpellanza: "Motivazioni delle scelte
in ordine all'ambito di applicazione delle misure di rilancio del
commercio dei prodotti agroalimentari regionali di
qualità".
Bertin (Presidente) -
Punto n. 20 all'ordine del giorno.
Il consigliere Planaz per l'illustrazione, ne ha facoltà.
Planaz (LEGA VDA) -
Questa iniziativa è nata a seguito
dell'approvazione della Giunta regionale del premio Voucher per
l'acquisto di prodotti agroalimentari: disponibili 3 milioni; 3
milioni salta all'occhio, è una bella cifra per incentivare i
prodotti tipici locali.
Nello specifico, la norma prevede la possibilità di concedere
aiuti "alle imprese operanti nel settore della somministrazione di
alimenti e bevande, agli esercizi che commerciano alimenti e
bevande per l'acquisto di materie prime provenienti da aziende
agricole regionali, di prodotti trasformati ottenuti dalle materie
prime agricole o di prodotti agroalimentari di origine locale
afferenti a regimi di qualità". L'entità dell'aiuto erogato è del
30% e questo va benissimo.
Andando nello specifico di questa legge, nell'articolo 1 "ambito
di applicazione": "Le presenti disposizioni applicative
disciplinano la concessione e l'erogazione del contributo a fondo
perduto, previsto dall'articolo 12 della legge regionale 16 giugno
2021 n. 15 "Assestamento di bilancio di previsione ecc" per
l'acquisto, al punto A: "di materie prime agricole prodotte da
aziende agricole regionali" e c'è un elenco di prodotti che se uno
non fa più che attenzione... troviamo il latte al punto A, al punto
B i prodotti trasformati, ottenuti prevalentemente (in termini di
peso o di valore economico) con le materie prime di cui alla
lettera precedente - che sarebbe, immagino, la A - "Nel caso di
produzione di bevande alcoliche, ai fini della verifica e della
prevalenza, non si tiene conto degli ingredienti alcool e
zucchero", e questo mi sta anche bene.
Poi c'è tutta una serie di prodotti sul punto C, prodotti DOP e
quant'altro.
Al punto D: "I seguenti prodotti agroalimentari tradizionali
(PAT) regionali con esclusione dei prodotti già ricompresi nella
lettera A". E qui c'è una serie di prodotti ma a me salta l'occhio
su una tipologia di prodotto, e le spiegherò poi anche
successivamente il perché.
Vedo un prodotto tipico valdostano, tutelato tra i nostri
prodotti agricoli tradizionali, che è la mocetta distinta in
quattro tipologie: mocetta, motsetta, motzetta, mocetta di carne
valdostana, e qui mi sembra che tutto quello che ho letto
precedentemente... sembra quasi che ci sia qualcosa che dia per
scontato che ci sia un tipo di mocetta di carne non valdostana.
Se andiamo a vedere i dati della carne valdostana che entra in
etichetta volontaria - significa che segue un disciplinare ed esce
come carne valdostana - ci assestiamo su una cifra di bovini
macellati all'anno - tra vitelli, bovini adulti e vitelloni -
attorno ai 2 mila capi. Poi ci sarà una serie di animali che
verranno destinati in macelli fuori valle e altri magari anche
venduti da vita però stiamo parlando di cifre molto irrisorie che
forse non ci va molto, e l'obiettivo di questa legge è proprio dare
un aiuto in più a chi lavora, a chi produce dei prodotti tipici
locali, perché come tutte le problematiche che seguono
l'agricoltura, la nostra agricoltura - come ha citato prima il
collega Rollandin - ci sono metodologie di comportamenti di
condurre mandrie, di condurre dei protocolli, di controlli, di
rispetto, di disciplinare che non è obbligatorio, giustamente in
tutte le altre parti del nostro Paese, sia in Italia che in Europa,
ma qui andiamo ancora oltre, perché per tutti gli alimenti che
vengono commercializzati, e avevo già fatto altre iniziative - che
forse qualcuno pensa che mi sto stufando ma non mi sto stufando - è
per il semplice fatto che ci sono tante aziende che non si sono
ancora stufate di produrre a certe condizioni e non sono tutelate,
perché se noi vogliamo mantenere la montagna, l'alpeggio e il
nostro territorio, la cosa principale è il prodotto, prodotto di
qualità, il controllo di questo, i costi, tenere bene in mente i
costi di produzione che dobbiamo affrontare nella nostra regione in
qualsiasi ambito, sia dal punto di vista produttivo, ma anche
commerciale, i costi di produzione delle aziende valdostane hanno
altri costi rispetto a quelli della pianura, non devo essere io a
ricordarlo tutte le volte! Per questo questa legge andava
nell'ottica di rafforzare, diciamo così, l'acquisto dei prodotti
locali mentre dava un aiuto alle aziende locali.
Ma se poi io nell'elenco dei prodotti vedo lo stesso prodotto
identificato in quattro modi diversi e tra i quali uno mi dice
anche: "Mocetta di carne valdostana", ma lo sappiamo già che
facciamo della mocetta con carne non valdostana? Lo sappiamo già
che andiamo a dare un premio a carne che non siamo sicuri da dove
proviene?
Lei una volta mi ha risposto che ci sono delle regole di libero
mercato, giustamente, dell'Unione Europea e a me sta bene, lo
sappiamo tutti, ma infatti nessuno va a vietare l'uso di
determinati prodotti di nessun tipo, ma quando noi andiamo a
investire 3 milioni di soldi pubblici per incentivare le attività
del territorio, bisognerebbe avere la certezza che queste siano
veramente nel territorio perché sennò succede come per gli alpeggi,
chiediamo tanti soldi e poi a usufruirne sono quelli che arrivano
da fuori valle e che non fanno niente per il bene della Valle,
perché alla prima nevicata che viene se ne vanno e magari in questo
caso, come finisce la pandemia, magari anche questi prodotti non
svaniranno proprio del tutto, ma... tanto per fare un esempio.
Allora io le chiedo perché la distinzione di questa tipologia?
Poi ce ne sono anche altri, potremmo aprire un capitolo anche
sui latticini: sappiamo che a livello comunitario non c'è l'obbligo
di etichettatura del latte e della provenienza del latte, però noi
che veramente vogliamo provare a chi lavora sul territorio e al
consumatore la provenienza del prodotto, dovremmo fare un poco più
di attenzione e non cercare di fare dei documenti fuorvianti che
non si sa bene perché a chi va poi a finire veramente questa
tipologia di premio, se ad aziende che hanno lavorato e seguito dei
disciplinari o ad aziende che acquistano prodotti o lotti di
prodotti e delle produzioni che non sono neanche paragonabili alla
nostra realtà e che le immettono sul mercato, nascondendosi dietro
a dei prodotti agricoli tradizionali, che di prodotti agricoli
tradizionali hanno solo le foto o le immagini che sono a attirare
l'attenzione di questo prodotto.
Allora adesso io pongo a lei, Assessore, i quesiti che sono in
questa iniziativa, per capire quali sono gli intendimenti che
andremo a mettere in atto per tutelare questa tipologia di
aziende.
Presidente -
Risponde l'assessore Sapinet.
Sapinet (UV) -
Il "Porteremo" è corretto, perché poi
dovremo fare anche dei ragionamenti sul futuro dei prossimi anni di
questa misura, una misura nata nel 2020, come abbiamo già ricordato
molte volte, in un momento di crisi sia politica che sanitaria, una
misura che è piaciuta nello scorso anno, nonostante il tempo di
applicazione fosse limitato e nonostante poi anche ci fosse questo
grosso dubbio, un grosso interrogativo sull'apertura degli impianti
sciistici invernali, che di fatto ha poi generato un mancato
acquisto da parte di molti operatori.
Quindi si è deciso di riproporre tout court la misura, cercando
di snellire la procedura, per quel che riguarda il discorso dei
codici prodotti, andando anche a mettere qualche vincolo in più, ad
esempio quel 70% del codice prodotto minimo dello stesso prodotto
per andare un po' a incentivare anche una diversificazione
nell'acquisto.
Di conseguenza andando anche ad aumentare un po' la
comunicazione sia dal punto di vista del mondo agricolo - dunque di
chi il prodotto lo propone - ma anche forse soprattutto da chi poi
il prodotto deve offrirlo e somministrarlo. Lì, probabilmente,
dobbiamo lavorare, lavorare sul territorio al fine di far conoscere
questa misura e affinché i nostri operatori ne possano trarre dei
vantaggi, andando a proporre i prodotti del territorio.
Per quanto riguarda l'elenco inserito all'articolo 1, "Ambito di
applicazione", quindi il punto A della delibera di Giunta regionale
831/21, qui vengono riportate tutte le materie prime agricole
prodotte in Valle d'Aosta, ad eccezione dei prodotti della caccia,
che non possono essere considerati un prodotto agricolo.
Per quanto riguarda, comunque, l'elenco dei prodotti
agroalimentari tradizionali, quindi fatti dalla Valle d'Aosta,
istituito ai sensi del decreto legislativo 30 aprile 1998 n. 173 e
Decreto ministeriale 350/99, lì si indicano i prodotti denominati
"Mocetta" e "Motsetta, Motzetta (Mocetta di carne valdostana)", le
cui schede identificative sono state integrate nell'elenco dei PAT
con la delibera di Giunta regionale 1500/2015, quindi si è partiti
da lì lo scorso anno e si è continuato quest'anno, pur consapevoli
che qualche riflessione anche nella direzione da lei proposta andrà
fatta in futuro.
Da tali schede si può evincere che la principale differenza tra
i due prodotti risiede nella provenienza della materia prima che
nel caso della "Mocetta" e "Motsetta, Motzetta Mocetta di carne
valdostana)"
,
deve provenire da bovini adulti di razza
valdostana e pecore o capre allevate in Valle d'Aosta, mentre la
"Mocetta" prevede la sola lavorazione in Valle come lei sa
bene.
Le schede identificative disponibili sul sito regionale per la
consultazione. contengono la descrizione del prodotto e altre
informazioni dettagliate relative ai metodi di lavorazione, ai
materiali e ad attrezzature specifiche, descrizione dei locali di
lavorazione e stagionatura, nonché gli elementi che comprovano la
tradizionalità dei prodotti.
Io so bene quale vuole essere l'obiettivo della sua iniziativa e
condivido anche parte dei contenuti, è chiaro che ci va un po' di
cautela e ci andrà un lavoro accurato per andare in quella
direzione, la volontà dell'Assessorato - ma che dovrà essere
condivisa - è comunque di rendere strutturale il voucher per
l'acquisto dei prodotti agricoli regionali, perché deve essere un
momento di educazione anche enogastronomico, un momento
d'inserimento di valorizzazione dei nostri prodotti, nato in un
momento di grande crisi, di grande difficoltà ma che può veramente
riuscire ad aumentare la percentuale di etichette dei vini
valdostani nei locali, di diffondere maggiormente il prodotto
fontina e tutti gli altri.
Sicuramente andrà valutata la possibilità d'introdurre eventuali
ulteriori restrizioni sull'ammissibilità dei prodotti che
afferiscono a regime di qualità, limitandola a quelle ottenute con
sole materie prime agricole regionali, così come per dei
ragionamenti in caso di misura strutturale: potrà essere fatta
anche sulla percentuale; sono interrogativi e domande che ci
poniamo, ma che devono avere il giusto tempo per fare un percorso
il più possibile corretto e condiviso.
Ricordo - ed è proprio da lì che ci va una certa cautela - che
due delle DOP regionali sono tenute, nel rispetto sicuramente di un
rigido disciplinare, con materie prime di origine non locale,
quindi, come dicevo prima, l'eventuale scelta in tal senso, che
posso anche condividere, dovrà essere attentamente valutata per
portare avanti un percorso attento, condiviso, perché vengano
generati comunque dei benefici per le aziende e per il nostro
territorio.
Presidente -
Per la replica, il consigliere Planaz ne ha
facoltà.
Planaz (LEGA VDA) -
Assessore, io incomincio da dove lei
ha finito, lo so bene il motivo della sua iniziativa, e bisogna
avere molta cautela!
Lo sa in cosa si traduce la sua cautela? Nella chiusura di altre
aziende, nella disincentivazione e nell'abbandono della montagna!
Perché? Cos'è che bisogna stare a pensare di così importante per
distinguere un prodotto locale da un prodotto che non sappiamo
neanche da dove proviene?!
A volte vediamo anche, e qui mi rivolgo un po' a tutti, perché
vedo che si schierano tutti dietro la bandiera ambientalista,
vediamo prodotti che arrivano dall'altra parte del mondo,
l'abbattimento della foresta amazzonica, potremmo anche essere noi
i complici, poi qua vogliamo essere tutti verdi, ambientalisti,
tutti primi della classe, e poi sotto una problematica ma così... è
il principio, perché se noi vogliamo dimostrare a chi è fuori, a
chi lavora sul territorio, che veramente lavoriamo per loro,
dobbiamo comportarci in quel modo.
Se invece vogliamo far vedere fuori che ci comportiamo in un
certo modo, ma vogliamo fare l'esatto contrario, come in questo
caso, dobbiamo solo dire a chi sta lavorando, a chi... come prima
accennava il collega Rollandin, facciamo le passeggiate e non
troviamo più il personale, non troviamo più gente che accudisca gli
allevamenti e sono tutti soli, è perché non ce n'è più, perché non
ci sono i soldi, perché non ci sono le risorse per avere del
personale qualificato, mandare avanti le mandrie, mandare avanti la
produzione, controllare le produzioni, perché abbiamo dei
regolamenti molto restrittivi. Dall'altra parte abbiamo una
concorrenza sleale che porta sui nostri piatti tutto l'opposto di
quello che stiamo facendo noi qua.
È per questo motivo che, quando io ancora ero Presidente in
Associazione, in collaborazione con l'Assessorato avevo cercato di
studiare qualcosa per aiutare le aziende che lavorano nel
territorio e che rispettano dei requisiti di qualità che in altri
posti del mondo non esistono, ma che noi abbiamo per le
caratteristiche della nostra montagna.
Questa legge è l'ennesima mazzata per chi lavora in montagna,
perché ci saranno dei bilici di roba che arriva da fuori Valle che
entrerà in commercio in questi mesi e che verrà premiata. Il
produttore locale avrà, come adesso, fatto una produzione nel
periodo invernale perché con tutti gli annunci che ci sono stati
delle aperture degli impianti di sci avrà i magazzini stoccati di
merce di alta qualità che poi difficilmente riuscirà a conservare,
e dovrà svendere perché ai prezzi dei prodotti che arrivano da
altre regioni è impossibile concorrere, e con questa legge adesso
si trova senza prodotti e con dei prodotti che non arrivano neanche
dal nostro territorio che continuano a essere sovvenzionati, come
se fossero prodotti valdostani. Complimenti per il lavoro, non le
dico altro!
OGGETTO N. 817/XVI -
Interpellanza:
"
Individuazione di una tappa del prossimo Giro d'Italia
nella nostra regione
".
Bertin (Presidente) -
Punto n. 21. Per l'illustrazione,
il consigliere Brunod.
Brunod (LEGA VDA) -
Richiamata l'interrogazione
presentata il 30 dicembre, avente per oggetto "Proposta di un
percorso alternativo per lo svolgimento in Valle d'Aosta di una
tappa del Giro d'Italia 2021";
richiamata l'interpellanza presentata il 29 gennaio 2021, avente
per oggetto "Notizie relative ai grandi eventi sportivi organizzati
dalla Regione";
evidenziato che su alcuni siti specializzati di ciclismo si
iniziano ad apprendere anticipazioni e indiscrezioni circa il
possibile percorso del Giro d'Italia 2022 e purtroppo da tali
notizie, sebbene non ufficiali, non compaiono al momento tappe in
Valle d'Aosta;
rilevato che nell'edizione del Giro d'Italia 2021, terminato da
alcune settimane, per quanto riguarda le tappe del percorso, cinque
delle ventuno tappe totali erano all'interno del Piemonte e
addirittura la prima tappa ha ospitato la grande partenza del Giro
d'Italia 2021;
preso atto dalle notizie stampa che, per arrivare alla
realizzazione del progetto che offre la grande opportunità per le
due destinazioni turistiche Zermatt e Cervinia - e quindi per la
Valle d'Aosta e la Svizzera e le relative federazioni - di
organizzare un'apertura internazionale della Coppa del mondo di
velocità a partire, nella migliore delle ipotesi, dalla stagione
invernale 2023-2024, vi sono già stati incontri per definire i
dettagli dell'evento sportivo e il coinvolgimento della Regione
Valle d'Aosta nel comitato organizzatore;
rimarcato che nel DEFR 2021-2023 al punto "1.10 Sport" si
apprende che, relativamente alle attività di supporto
all'organizzazione di grandi eventi sportivi, si provvederà allo
studio delle principali esperienze maturate presso altre Regioni
relativamente alla costituzione delle cosiddette "Sport
Commission", quegli organismi operanti aventi funzioni di cabina di
regia e di coordinamento dei grandi eventi nonché di supporto agli
organizzatori nella gestione di dossier di candidatura e nelle
attività trasversali, con particolare riguardo alla comunicazione,
alle relazioni esterne e alla ricerca di sponsor;
considerato che la programmazione e l'organizzazione di eventi
risultano essere un aspetto strategico di fondamentale importanza
per l'attrattività e l'offerta turistica della nostra regione,
inoltre è da rilevare che la grande importanza a livello
internazionale che riveste la presenza di tale evento per quanto
riguarda tutto il settore relativo alla promozione e valorizzazione
delle nostre numerose ricchezze storiche, culturali,
enogastronomiche, paesaggistiche e in modo particolare in merito
alla promozione e all'offerta turistica di tutto il settore in
forte espansione che ruota attorno al mondo delle due ruote nelle
sue diverse specialità: bici da strada, mountain bike, e-bike,
gravel bike, fat bike;
evidenziato, inoltre, che nel 2022 si terranno i festeggiamenti
per il centenario del Parco nazionale del Gran Paradiso e
considerato che la vallata di Cogne si è già dimostrata interessata
e molto vicina al settore delle competizioni ciclistiche, infatti
la terza tappa del cinquantasettesimo giro internazionale della
Valle d'Aosta, terminato domenica 18 luglio, aveva come percorso
della tappa Fénis-Cogne con arrivo proprio in Valnontey nel cuore
del Parco Nazionale del Gran Paradiso, una tappa di 149 km con ben
quattro gran premi della montagna.
Non a caso è stata individuata questa tappa proprio con arrivo
in Valnontey in quanto già nel 7 giugno del 1985, in una tappa del
Giro d'Italia di circa 58 km, la tappa n. 20 che partì da
Saint-Vincent arrivò proprio a Valnontey, dove vinse il forte
ciclista americano Andrew Hampsten.
Dopo queste premesse, si vuole chiedere all'Assessore competente
se vi siano stati incontri con gli organizzatori del Giro d'Italia
per riportare la competizione nella nostra regione, quanti incontri
vi sono stati dal mese di gennaio 2021 a oggi e quali riscontri
concreti ci sono stati, quali percorsi di tappa - o tappe - si
intendono proporre per le prossime edizioni del giro d'Italia e
quali modalità e accordi si intendono sottoscrivere con gli
organizzatori del Giro per valorizzare e promuovere al meglio le
numerose particolarità presenti sul nostro territorio.
Inoltre voglio chiedere se nei vari incontri avuti sono stati
presi accordi con l'organizzazione del Giro d'Italia per
pianificare su più anni la presenza della grande manifestazione
ciclistica sul territorio della nostra regione.
Infine, chiederei anche se le stesse richieste che ho fatto
inerenti al Giro d'Italia sono state portate avanti per un grande
sogno, cioè avere il Tour de France nella nostra regione.
Presidente -
Risponde l'assessore Jean-Pierre
Guichardaz.
Guichardaz J. (PCP) -
Riguardo alle premesse, intanto
condivido con lei la penultima considerazione nella quale lei
evidenzia l'importanza dello sport e dei grandi eventi, anche ai
fini turistici, ed è uno dei propositi che stiamo cercando di
portare avanti, lei ha assistito come me al Giro della Valle
d'Aosta, ha visto anche effettivamente quanto sia importante il
mondo del ciclismo, oltre agli altri eventi a cui lei è sempre
stato presente anche sia nel corso delle competizioni, sia alla
presentazione, quindi con me sfonda ovviamente una porta aperta,
non posso che condividere con lei.
Rispondo alle domande che lei mi ha posto nell'interpellanza.
Lei mi chiede se vi siano stati degli incontri con gli
organizzatori per riportare la competizione nella nostra
regione.
Come ho già avuto modo di precisare nei precedenti quesiti da
lei posti, la risposta è affermativa, ci sono stati degli incontri.
Da inizio anno ve ne sono stati svariati - dopo la sua precedente
iniziativa - sia di persona sia a distanza, l'ultimo dei quali lo
scorso 13 luglio.
Un prossimo incontro di persona, proprio programmato ad Aosta,
avverrà a fine luglio, quindi la prossima settimana, direttamente
con l'amministratore delegato di RCS e con i suoi collaboratori,
proprio con l'obiettivo di concretizzare la possibilità di
riportare la competizione nella nostra regione nel 2022, quindi la
risposta, rispetto alle sue richieste, è sì, l'intendimento è
proprio quello, poi naturalmente la concretizzazione va
perfezionata tenendo in considerazione gli aspetti finanziari, il
reperimento delle risorse, il coinvolgimento dei territori, cioè
tutti quei passaggi che lei conosce molto bene che "in piccolo"
abbiamo dovuto già fare e di cui abbiamo assistito con gli eventi
che abbiamo finora sostenuto.
La possibilità è ancora del tutto aperta, infatti, come ci è
stato assicurato dagli organizzatori, a oggi non vi sono conferme
sul percorso e sulle tappe del Giro 2022.
Posso confermare che gli organizzatori hanno manifestato un
grosso interesse per percorsi e tappe nella nostra regione per
l'edizione 2022, ma dico anche che ogni anticipazione in questa
fase sarebbe inopportuna, perché oltre a violare i vincoli di
riservatezza che accompagnano la manifestazione, rischierebbe di
mettere in discussione anche i rapporti che stiamo intrattenendo
con i responsabili dell'organizzazione dell'evento, con il rischio
appunto di compromettere il raggiungimento degli obiettivi e di
riportare il Giro d'Italia in Valle d'Aosta.
Sicuramente lei lo sa meglio di me, essendo un atleta di grande
esperienza - e ho scoperto essere anche un atleta interessato
moltissimo al mondo del ciclismo - che i calendari delle tappe del
Giro sono annunciati ufficialmente alla stampa con un evento
pubblico organizzato proprio da RCS Sport nel mese di novembre
dell'anno precedente l'evento, quindi l'aspetto della narrazione o
della definitiva riserva rispetto alle tappe viene evidenziato
proprio nell'ambito di una conferenza stampa che è quella che svela
poi il calendario, i percorsi e le tappe.
Rispetto alla domanda n. 3, i percorsi e le tappe, seppur
valutati con i territori ospitanti, sono alla fine decisi da RCS
Sport, anche sulla base di questioni di natura tecnico sportiva
quali, ad esempio, i percorsi delle giornate precedenti e
successive.
È veramente un orologio che si combina sulla base di una
costruzione di un cronoprogramma e di un circuito che avviene in
itinere.
Gli accordi con gli organizzatori per lo sfruttamento tra
l'altro del passaggio del Giro ai fini di promozione del territorio
sottostanno a stringenti condizioni contrattuali che sono comuni a
tutte le tappe.
Peraltro, le scelte relative alla regia della copertura
televisiva dell'evento non dipendono da RCS Sport, quindi non è RCS
Sport il soggetto che si occupa degli aspetti dei diritti
televisivi e di altre questioni ma proprio dalla RAI, che anche
sulla base dell'andamento della competizione decide poi sul momento
se e in che misura cogliere le proposte, i suggerimenti di punti di
interesse, scorci panoramici da includere nelle riprese a scopo
promozionale.
Anche lì comunque saremo assolutamente presenti
nell'evidenziare, rispetto alla questione - credo che sia una
questione, da quello che mi raccontano, di vecchia data - la
questione degli accordi con chi di fatto fa le riprese, affinché,
visto che un evento di questa importanza ha un grosso traino di
tipo turistico, possano essere valorizzati anche i luoghi
attraversati dal Giro di Italia.
In ogni caso è nostra intenzione attivare iniziative ed eventi
collaterali per massimizzare le possibili ricadute promozionali
collegate al passaggio del Giro anche in collaborazione con
l'Amministrazione comunale interessata dal percorso della
competizione con altri soggetti rilevanti ai fini della promozione
turistica, pubblici e privati, ad esempio i consorzi e le
associazioni.
Riguardo al Tour de France stiamo anche su quello definendo con
alcuni soggetti che ci fanno da collegamento e stiamo
intraprendendo delle relazioni, ma sul Tour de France al momento
non ho ulteriori elementi da rappresentare.
Sarebbe bello, certo, nel 2022, ma, come lei sa, il Tour de
France è più complesso come macchina e ha delle difficoltà anche
proprio legate alla diversa organizzazione, ai diversi soggetti con
cui interagire, ma le posso garantire che comunque le relazioni
sono avviate. Sul Giro d'Italia questo è lo stato dell'arte.
Presidente -
Per la replica, il consigliere Brunod ne ha
facoltà.
Brunod (LEGA VDA) -
La ringrazio per la passione che ha
anche lei per questi sport, infatti ci siamo trovati la scorsa
settimana proprio sui percorsi di gara, quindi questo è già un buon
punto.
Quello che mi lascia un po' perplesso... ci sono alcuni passaggi
che lei ha fatto... come lei ha detto, già nelle precedenti mie
iniziative ci aveva fatto sapere che erano stati avviati dei
contatti, c'erano dei contatti futuri programmati e noi oggi ci
saremmo aspettati di avere delle certezze sulla fattibilità proprio
dell'assegnazione della tappa nel 2022 in quanto, da addetti ai
lavori molto, molto vicini all'organizzazione del Giro d'Italia,
abbiamo appreso che per inserire una tappa valdostana nel Giro 2022
i tempi sono veramente molto stretti e che gli accordi andrebbero
definiti e chiusi nel giro di una settimana-dieci giorni. Quindi io
mi immaginavo oggi di avere da lei una risposta, anche se non
poteva magari dare delle notizie ufficiali in merito ma comunque
dire che nel Giro d'Italia 2022 c'è la Valle d'Aosta.
Invece, purtroppo, questo non c'è; ho sentito che ci saranno
altri incontri, ma di concreto e di garanzie di avere questo Giro
d'Italia nel 2022 a oggi abbiamo capito che purtroppo non ce ne
sono.
Sul Tour de France state lavorando ma siamo ancora lontani e un
altro aspetto molto importante è che molte volte in quest'aula si è
parlato di programmazione, non solamente per avere un evento spot
nella nostra regione, che è sempre molto importante, questo non lo
nego, anzi, ma su eventi così importanti come lei ha ribadito nelle
precedenti iniziative... che un Giro d'Italia viene ufficialmente
definito, cioè presentato più che definito, perché come abbiamo
saputo è già quasi chiuso al 90 e più per cento adesso, ma a
settembre-ottobre viene presentato.
Anche se ci mancano alcuni mesi, noi abbiamo deciso oggi di
presentare questa iniziativa perché poi con la pausa estiva saremmo
andati a fine settembre e lì i giochi erano fatti, quindi
rischiavamo di fare una iniziativa e sentirci dire che poi oramai
il Giro d'Italia del 2022 non c'era più. Ecco quindi questa grande
attenzione per il Giro.
Voglio ancora aggiungere una considerazione: so che sono aspetti
particolari, però io credo che la Regione Valle d'Aosta meriti
anche nella scelta dei percorsi di poter avere maggiore voce in
capitolo, non forse come è stato detto prima nella sua risposta che
i percorsi vengono decisi totalmente da RCS, io credo che
congiuntamente si può fare un bel lavoro e promuovere perfettamente
la nostra regione.
Lo stesso discorso vale per la RAI, perché mi ricordo qualche
edizione fa, non so esattamente quale, c'erano state un po' di
polemiche che dicevano "Abbiamo la tappa che ci attraversa tutta la
Valle d'Aosta, passa su tutti i castelli e tante altre peculiarità,
è un peccato non vedere in diretta a livello mondiale tutte queste
nostre peculiarità".
Ecco, questo è in modo collaborativo che lo dico, cercare di
mettere magari dei punti fissi sulla valorizzazione della tappa e
di tutto quello che c'è di contorno, perché comunque la nostra
regione è piccola, portare una tappa, un finale in Valle d'Aosta
vuol dire attraversare immagino tre quarti della Valle d'Aosta e
concludo l'intervento dicendo che il centenario del Parco del Gran
Paradiso secondo me merita molta attenzione perché sarebbe un bel
regalo a questa meravigliosa area naturalistica, quindi un
pensierino lo farei, però bisogna accelerare i tempi.
OGGETTO N. 818/XVI -
Interpellanza:
"
Individuazione degli interventi strutturali necessari
per l'organizzazione delle gare di Coppa del Mondo di sci a partire
dal 2023 a Breuil-Cervinia
".
Bertin (Presidente) -
Punto n. 22 all'ordine del giorno.
Consigliere Carrel per l'illustrazione ne ha facoltà.
Carrel (PA) -
Rimaniamo in tema di grandi eventi e
torniamo al 14 maggio del 2021 quando con comunicato stampa
l'assessore Guichardaz con l'assessore Bertschy ha comunicato che
la FISI, insieme agli amici svizzeri, ha dato ufficialmente
comunicazione dell'avvio di tutte le procedure necessarie
all'organizzazione della Coppa del Mondo di discesa femminile e
maschile a Plateau Rosa a partire dal 2023, con una tappa di Coppa
Europa a partire dal 2022.
Una notizia sicuramente ottima, una notizia che ci vede
entusiasti e di cui ovviamente ringraziamo chi si è occupato di
organizzare questa proposta - come Assessorati e immagino anche con
uno stretto rapporto con il nostro delegato FISI, il delegato
valdostano - ma oltre all'organizzazione di questa manifestazione
poi vi è anche un contorno, un contorno che deve essere all'altezza
per ospitare un grande evento come questo, un evento che, ci tengo
a sottolinearlo, sarà sicuramente un unicum in quanto è una gara di
Coppa del Mondo su due Stati, è una gara di Coppa del Mondo che
occuperebbe due weekend, è una gara di Coppa del Mondo che non
termina al centro di un paese, bensì termina su un ghiacciaio su
cui abbiamo visto che come Giunta avete già provveduto con una
delibera, la delibera 661 del giugno del 2021, a dare mandato alla
Cervino S.p.A. di realizzare la nuova pista, la pista 7 bis.
Sicuramente ci sono diversi aspetti organizzativi molto delicati
su cui dobbiamo concentrarci come Regione e sicuramente state già
operando anche attraverso - ci auguriamo - la nomina al più presto
di un comitato che si occupi nella pratica di gestire tutte queste
problematiche che ho evidenziato.
Detto ciò, apprendiamo sempre dalla stampa di un comunicato
stampa del Consiglio comunale di Valtournenche il quale evidenzia
alcune criticità, cioè la mancanza di posti auto - e quindi la
necessità d'investire nelle infrastrutture come il parcheggio
Châteaux - e di un palazzetto dello sport dove di fatto dovrebbero
poi svolgersi tutte le attività degli uffici stampa e dovrebbe
svolgere un po' da polo anche per gli eventi di premiazione.
Quindi quello che vogliamo chiedere con questa interpellanza,
prendendo ovviamente spunto da questa importante manifestazione che
non è ancora stata approvata ma ci auguriamo tutti venga approvata,
è come la Giunta regionale vuole intervenire già da oggi, perché
questi interventi, se li ritenete necessari, sono da realizzare già
dal 2021 inizio 2022 per essere realmente poi pronti nel 2023.
Dico questo cercando di entrare nel merito - e qui forse entro
anche nelle competenze dell'assessore Marzi - ma credo che possiamo
sfruttare questo grande evento per dare a Breuil Cervinia delle
soluzioni a dei problemi che sono già noti e vecchi quali, ad
esempio, la viabilità e i posti auto che sono strettamente
collegati e un luogo in cui svolgere diverse attività. Con ciò sto
dicendo che questo evento può essere uno stimolo per risolvere
altre problematiche, anche perché Breuil Cervinia ospita diverse
grandi manifestazioni e nel caso in cui avessimo la possibilità di
infrastrutturare al meglio questa località, sicuramente potrebbe
essere sfruttato 365 giorni all'anno, o comunque almeno 200 giorni
che sono poi di fatto i giorni di alta stagione a Breuil
Cervinia.
Presidente -
Risponde l'assessore Jean-Pierre
Guichardaz.
Guichardaz J. (PCP) -
Grazie, collega Carrel, così mi dà
l'opportunità di aggiornare. Naturalmente rispondo a nome anche
dell'assessore Bertschy - che ha la delega sugli impianti a fune e
che quindi è diciamo massimamente impegnato su tutti gli aspetti
tecnici, tecnico pratici e su tutto l'aspetto anche della logistica
- e anche a nome della Giunta, con la quale condividiamo il
percorso di questa bella avventura che, come dice lei, sarà
sicuramente una gara epica anche se non si farà; è una gara che
potrebbe in alcune situazioni particolari magari non essere svolta,
trattandosi della gara più alta del mondo, una delle più lunghe del
mondo, è una stagione particolare e sarà epica proprio per le sue
condizioni, le sue difficoltà, la sua altitudine, il fatto che sia
una gara transfrontaliera, quindi elementi che già la rendono un
mito.
Sarà anche credo compito di tutti, indipendentemente poi da chi
ci sarà, da chi sarà seduto su queste poltrone, promuovere e
continuare a raccontare e a narrare questa gara come questa
merita.
Cervino S.p.A., per rispondere alle sue richieste, di concerto
con la società Svizzera di Zermatt, ha avviato un'analisi di
dettaglio delle attività necessarie, degli investimenti
direttamente collegati alla realizzazione del progetto Coppa del
Mondo; ci siamo trovati svariate volte sia in Svizzera sia in
Italia proprio di persona, perché il tema presuppone comunque dei
confronti molto importanti e quindi la scelta anche di trovarsi
faccia a faccia con tutti i soggetti interessati è una scelta che
dice anche dell'intenzione forte e della serietà del progress.
Un tavolo di lavoro congiunto al quale partecipano tutti gli
enti coinvolti, funge da organo di coordinamento sull'avanzamento
dell'iter e garantisce un costante monitoraggio delle iniziative.
Un planning dei lavori è stato quindi realizzato ed è in corso di
attuazione.
Nel corso di diverse riunioni con i soggetti interessati -
compresi i rappresentanti della Giunta di Valtournenche, gli uffici
del turismo e tutti gli altri soggetti interessati - le questioni
relative alle infrastrutture necessarie allo svolgimento della
manifestazione sono state prese in debita considerazione.
Ancora lunedì scorso la Giunta regionale ha incontrato il
Sindaco di Valtournenche, che ha rappresentato alcune necessità di
carattere logistico e strutturale - che sono in parte quelle che
lei ha rappresentato e che sono scritte poi sui giornali - e si è
impegnata a fare le opportune valutazioni nell'ambito di un quadro
d'insieme, tenendo conto anche delle specificità che verranno
indicate proprio dall'Amministrazione stessa, nel senso che queste
strutture, così come altre, riguardano una progettazione d'insieme
che alla fine dipingerà o disegnerà il progetto nel suo insieme. In
ogni caso, qualunque tipo d'intervento necessario verrà poi
stipulato in forma di accordo di programma tra la Regione e il
Comune.
Al momento siamo ancora nella fase di definizione - per
rispondere alla n. 3 - dei reciproci impegni di spesa che saranno
ripartiti nelle intenzioni, ma sembra che ci sia un accordo neanche
troppo di massima ma un accordo di reciprocità tra Italia e
Svizzera. Indicativamente il costo massimo per i soggetti, poi il
costo è sicuramente superiore, ma per i soggetti interessati
dovrebbe aggirarsi intorno ai 600 mila franchi svizzeri a carico
del cantone e della Regione e di 200 mila franchi svizzeri - dei
due ciascuno, quindi 600 e 600 e 200 e 200 - a carico dei due
Comuni interessati, quindi il Comune di Cervinia e il Comune di
Zermatt, e abbiamo verificato la disponibilità anche da parte loro
ad affrontare questo investimento e di questa spesa. Parlo di
stanziamenti annuali, ovviamente.
Abbiamo poi aperto, per rispondere alla n. 4, un tavolo di
confronto con tutti i soggetti, è stata già costruita una road map
molto dettagliata e alcuni interventi, come lei ha già accennato,
sono già in fase di esecuzione, lei lo ha detto: sono in corso i
lavori di realizzazione e sistemazione della pista da gara nel
tratto di competenza della Cervino S.p.A., questo a dimostrazione
ovvia che il processo è assolutamente partito.
Tengo a sottolineare che per questo evento c'è un coinvolgimento
molto positivo e fattivo da parte quindi della Regione, del Canton
Valais, dei Comuni di Valtournanche e di Zermatt, della società
degli impianti di risalita e anche devo dire degli operatori
turistici che sono assolutamente convinti della grandissima
opportunità che questa partita gioca sul buon nome sicuramente di
Cervinia, di Zermatt ma anche, credo, della Regione Valle d'Aosta
che è assolutamente coinvolta in questa partita, anzi, diciamo che
è soggetto se vogliamo promotore insieme agli amici di Zermatt e
della parte svizzera.
Per concludere FISI e Swiss-Ski, con ovviamente il supporto e la
supervisione della FIS, stanno già interagendo in modo
assolutamente produttivo: vi sono già dei documenti e dei
protocolli strutturati d'intenzione, al fine di definire in modo
formale gli impegni di entrambi, in modo tale anche da avere poi
tutte le garanzie e i tempi certi per addivenire appunto alla
conclusione di questo progetto che, le assicuro, è di una
complessità enorme da un punto di vista organizzativo.
Devo dire che anche da un punto di vista politico però vi è una
grossa disponibilità da parte di tutti i soggetti coinvolti,
quindi, ripeto, questa cosa a me ha fatto molto piacere, anche al
collega Bertschy e anche a tutti i soggetti coinvolti, è veramente
un progetto che vede coinvolti, al di là degli schieramenti o al di
là di qualunque altro tipo di ragionamento partitico politico,
tutti noi e credo tutta la Valle d'Aosta.
Presidente -
Per la replica, consigliere Carrel.
Carrel (PA) -
Sì, Assessore, sicuramente è complesso
organizzare una gara di Coppa del Mondo soprattutto se
transfrontaliera, pensiamo solamente ai diritti televisivi e a cosa
ci sta dietro e a chi incassa, quindi mettersi d'accordo su queste
questioni sarà sicuramente molto difficile e ci sarà sicuramente
bisogno di un lavoro diplomatico politico importante.
Proprio per questo credo che dobbiamo cercare di lavorare con un
comitato che ponga le basi già oggi per poter risolvere i problemi
che dovremo affrontare nel 2022, perché nel 2022 abbiamo la Coppa
Europa ipoteticamente e nel 2023 la Coppa del Mondo, quindi domani
e dopodomani.
Noi abbiamo la fortuna di avere un po' di esperienza grazie al
Comitato che ha gestito la Coppa del Mondo a La Thuile, quindi
credo che possa essere anche utile un confronto per poter iniziare
a lavorare in tal senso.
L'interpellanza chiedeva - e su questo non mi ha risposto, forse
volontariamente - se l'Amministrazione regionale concordava sulla
necessità di predisporre un palazzetto dello sport e di procedere
alla costruzione del parcheggio Châteaux o di altri parcheggi,
proprio perché, come le ho detto nell'introduzione, credo che possa
essere questa l'occasione per risolvere dei problemi che sono da
anni insiti in Breuil Cervinia, nella località turistica; quindi
sfruttare la possibilità di avere una Coppa del Mondo e una gara di
Coppa del Mondo spalmata su due weekend a inizio stagione per poter
risolvere i problemi che chi abita in quella zona conosce bene,
sono dei problemi che durano da dicembre a marzo, a volte anche
aprile-maggio, dipende quando cade Pasqua, ma nel periodo caldo
della stagione andare a Cervinia è sicuramente un problema: non si
sa dove lasciare la macchina, quindi l'idea credo che possa essere
quella di riorganizzare interamente la località turistica e di
rilanciarla cogliendo l'occasione di ospitare la Coppa del
mondo.
Condivido con lei il fatto che questa è una gara epica, è una
gara che entrerà sicuramente nella storia, proprio per questo
motivo dobbiamo fare ancora più attenzione, perché ogni minimo
errore che commettiamo verrà amplificato al massimo, quindi non
possiamo assolutamente permetterci di sbagliare e dobbiamo appunto,
come le ho detto, approfittare di questa occasione per iniziare a
rivedere e a riorganizzare l'intera località turistica.
OGGETTO N. 819/XVI -
Interpellanza:
"
Risoluzione delle criticità rappresentate dalle proloco
valdostane in merito all'utilizzo del Green Pass per l'accesso alle
sagre estive
".
Bertin (Presidente) -
Punto n. 23 all'ordine del giorno.
Illustra l'interpellanza il Consigliere Brunod.
Brunod (LEGA VDA) -
Richiamato l'articolo pubblicato
lunedì 5 luglio 2021 sul giornale Gazzetta Matin, dove si apprende
dal titolo che: "È incognita Green Pass sull'estate delle Pro Loco,
grande preoccupazione per norme e burocrazia";
preso atto che il Covid ha cancellato l'80% degli eventi
organizzati dalle Pro Loco e delle grandi preoccupazioni del
Presidente delle Pro Loco valdostane in vista dell'estate dalle
mille incognite;
evidenziato che le incombenze burocratiche, la burocrazia
asfissiante, le norme in materia di security sono sempre maggiori,
la situazione è diventata insostenibile e sempre più assistiamo
allo scioglimento delle Pro Loco;
rilevato che il Presidente delle pro loco valdostane ha ribadito
che è davvero inimmaginabile pensare di controllare il Green Pass
di ogni persona che partecipa a una sagra o ad una serata pensando
alle diverse problematiche legate alla logistica, agli spazi per
organizzare ingressi, uscite, zone di controllo e soprattutto ai
tempi necessari per la realizzazione di tali procedure;
ritenuto che le attività medio-grandi portate avanti dalle Pro
Loco, associazioni, comitati attraverso le sagre, mercatini,
rievocazioni storiche e spettacoli sono fondamentali per la
promozione a 360° del territorio valdostano nel settore turistico,
sia a livello nazionale che internazionale;
con queste premesse si interpella l'Assessore competente per
conoscere quali azioni si intendano mettere in campo per risolvere
le diverse criticità manifestate dal Presidente delle Pro Loco
valdostane e quanti incontri e interlocuzioni ci sono stati con i
vari rappresentanti delle Pro Loco, delle associazioni e dei
comitati per cercare di risolvere le varie problematiche emerse in
vista di un riavvio ottimale delle diverse manifestazioni nella
stagione turistica estiva 2021.
Presidente -
Per la risposta, l'assessore Jean-Pierre
Guichardaz.
Guichardaz J. (PCP) -
Consultati gli uffici sia
dell'Office du Tourisme che del Dipartimento Turismo, nonché del
Dipartimento Lavoro, che si occupa della valutazione dei protocolli
di cui al decreto legislativo 81/2008, non ci risulta al momento
obbligatorio il possesso del Green Pass per accedere a una
sagra.
Per quanto concerne gli atti burocratici e di sicurezza, il
Dipartimento Turismo ha già provveduto a prendere in considerazione
la problematica, interfacciandosi direttamente con il Presidente
della Pro Loco Calgaro, che anche io, tra l'altro, ho sentito al
telefono per una lunga e costruttiva chiacchierata dopo la sua
interpellanza e anche in relazione appunto all'intervista.
A tale proposito le leggerei la nota del coordinatore del
Dipartimento da cui risulta la concretizzazione da parte della
Regione di un notevole impegno economico finalizzato, proprio come
lei chiedeva, a sostenere le Pro Loco nelle loro attività sotto il
profilo delle misure di sicurezza.
"Come è noto", risponde appunto il coordinatore, "La tragedia di
Piazza San Carlo a Torino avvenuta nel 2017 in occasione della
finale di Champions League tra Juventus e Real Madrid e il pericolo
legato alla minaccia terroristica avevano spinto il Governo a un
intervento più stringente nella gestione della sicurezza delle
manifestazioni pubbliche", ne sappiamo qualcosa con la Fiera di
Sant'Orso, che ha cambiato completamente i suoi protocolli di
safety e di security.
Il Ministro dell'Interno quindi aveva emanato la famosa
circolare Gabrielli sui modelli organizzativi e procedurali per
garantire alti livelli di sicurezza in occasione delle
manifestazioni pubbliche, che ha sostituito di fatto la
legislazione precedente. Per far fronte all'aumento delle
procedure, dei costi dovuti alle nuove normative per la sicurezza,
in seguito proprio all'emanazione della circolare Gabrielli, con
l'articolo 30 della legge regionale 1/2020 abbiamo previsto la
concessione di contributi straordinari alle Pro Loco operanti nel
territorio regionale, proprio per le spese correlate
all'adempimento degli obblighi previsti dalla normativa nazionale
in materia di gestione della sicurezza nelle manifestazioni
pubbliche.
Al fine di definire modalità condivise per la semplificazione
delle procedure e degli adempimenti amministrativi necessari per
l'organizzazione delle manifestazioni è stato istituito presso
l'Assessorato al turismo un apposito tavolo di lavoro che si è
riunito il 18 marzo e l'8 giugno del corrente anno.
In data 5 luglio è stata approvata quindi dalla Giunta regionale
la deliberazione 820, con la quale sono state definite le
disposizioni applicative per la concessione dei contributi
straordinari alle Pro Loco di cui all'articolo 30 della legge
regionale 1/2020, contributi - come lei saprà - che sono concessi
nella misura del 50% della spesa sostenuta e ritenuta ammissibile,
in ogni caso nella misura massima di 5.000 euro per ogni evento
organizzato proprio dalle Pro Loco.
Per l'anno 2021 sono stati allocati 250 mila euro nel bilancio
regionale.
Il testo della suddetta deliberazione è stato, come lei saprà,
ampiamente condiviso con le Pro Loco e con il Presidente, che hanno
dimostrato tra l'altro ampia soddisfazione proprio in merito agli
aiuti previsti.
In ogni caso, a oggi ribadisco che non esistono ulteriori
limitazioni rispetto a quelle previste nelle ultime linee guida
nazionali, che prevedono le solite cautele igienico-sanitarie.
Proprio in questi minuti, chiedevo al Presidente, la conferenza
Stato-Regioni avrebbe dovuto riunirsi ieri, poi la riunione è stata
rinviata a oggi mi sembra e dovrebbero definire domani un
posizionamento proprio sul tema del Green Pass.
Quindi al momento non vi sono novità che io posso darle per
certo, esiste un contributo delle Regioni e Province autonome al
Governo per il decreto legge che dovrebbe essere emanato a
brevissimo, nella quale nota le Regioni e le Province autonome
tutte si dicono preoccupate per la diffusione della variante Delta,
chiedono al Governo una forte azione di sollecitazione della
campagna vaccinale anche tra i soggetti compresi nella fascia di
età 12-18 e più in generale under 30 e in più - almeno fino a due
giorni fa, adesso bisogna capire se il posizionamento sia
leggermente modificato - alla luce di quanto sopra dicono le
Regioni: "La conferenza ritiene necessario che l'utilizzo delle
certificazioni verdi possa essere modulato anche in ragione del
contesto epidemiologico territoriale, estendendo l'ambito di
attività per le quali l'accesso deve essere consentito
esclusivamente a coloro che siano in possesso di una delle
certificazioni verdi rilasciate ai sensi dell'articolo 9 della
52/2021 convertito dall'87 al 2021".
Le Regioni chiedono al Governo: "Tuttavia si ritiene
indispensabile che l'utilizzo delle certificazioni verdi sia
esteso, a prescindere dal contesto epidemiologico territoriale di
riferimento alle seguenti attività: grandi eventi sportivi e di
spettacolo, discoteche, fiere e congressi".
Tra l'altro il problema che in questo periodo rallenta un poco
tutto questo processo di trattativa tra le Regioni e il Governo -
Regioni che spingono per paradossalmente restringere il campo, e
quindi avere maggiori garanzie - è il problema legato alla privacy,
cioè chi sono i soggetti che verificheranno e si assumeranno la
responsabilità di verificare questi Green Pass, perché le Regioni
effettivamente vogliono avere delle chiare disposizioni, delle
chiare indicazioni da parte dell'autorità garante per la protezione
dei dati, perché nel momento in cui si fanno soggetti di controllo,
attraverso anche appunto i soggetti che verranno regolamentati, si
chiede al Governo - dicono le Regioni - di disciplinare in maniera
puntuale gli ambiti e le finalità generali per l'utilizzo delle
suddette certificazioni, solo in questo modo infatti sarà possibile
evitare provvedimenti sanzionatori da parte dell'autorità garante,
nel momento in cui le Regioni e Province autonome andranno ad
applicare o attuare quanto previsto dalla normativa vigente nelle
norme di prossima adozione.
Questo per dire che il motivo per cui non si è ancora risolto
questo inghippo è plurimo, siamo in Italia, quindi evidentemente
anche questo problema di capire chi fa che cosa, chi sanziona e chi
controlla è legato anche a degli aspetti che alle volte non vengono
presi in considerazione ma che non sono per nulla da
sottovalutare.
Comunque a oggi non c'è nulla, il Presidente Calgaro è stato
avvisato e quindi credo che la questione, la riserva si scioglierà
presumo da domani a venerdì, così poi magari la tengo
informato.
A parte che già oggi sui giornali si è data ampissima eco alla
questione, su tutte le prime pagine dei giornali per la questione
dei Green Pass che è di fatto è poi la questione dirimente, credo,
per il vero avvio di quest'estate che purtroppo tarda un po' a
decollare.
Presidente -
Per la replica, consigliere Brunod ne ha
facoltà.
Brunod (LEGA VDA) -
Grazie, Assessore, per la risposta,
siamo anche contenti che le nostre iniziative stimolino poi
comunque anche voi dell'Amministrazione a mettervi direttamente in
contatto con i responsabili, come mi ha riportato lei, con il
Presidente delle Pro Loco. Secondo me è un aspetto molto importante
mantenere dei grandi rapporti con chi deve coordinare le Pro Loco
che sono delle associazioni estremamente importanti e fondamentali
per la promozione turistica del nostro territorio, ricordiamoci che
c'è un esercito di volontari e che senza di loro non si farebbe
niente.
Noi siamo sempre stati molto vicini alle Pro Loco, siamo ben
consapevoli dell'impegno economico, come lei ha ribadito, che c'è,
e ne siamo molto contenti. Siamo anche convinti che parallelamente
bisognerebbe portare avanti delle azioni per cercare in concreto di
sburocratizzare il lavoro che quotidianamente queste Pro Loco,
associazioni e comitati devono portare avanti. Questo è il vero
problema, la causa dello scioglimento di tantissime Pro Loco:
abbiamo visto anche negli ultimi mesi, purtroppo leggiamo sui
giornali che ogni tre per due una Pro loco si scioglie non tanto
per il discorso delle criticità a livello finanziario, ma proprio
per la complessità sul lato burocratico, come ha accennato anche
lei.
Questo potrebbe essere uno spunto sul quale lavorare in futuro,
sì la parte di contributo finanziario, ma in parallelo aiutare
anche sotto l'aspetto della parte burocratica tutti questi enti che
organizzano eventi sportivi e qualsiasi manifestazione.
Il concetto del Green Pass l'ha ben evidenziato, ovviamente noi
ci auguriamo che venga attuato solamente sul discorso veramente dei
grandi eventi, perché altrimenti sarebbe una grande criticità
applicare questo concetto sulla miriade di attività, sagre e
manifestazioni che abbiamo noi in Valle d'Aosta che per la gran
parte sono medio-piccole, quindi questo sarebbe già una bella
boccata d'ossigeno.
Speriamo che parta al più presto questa stagione estiva e che
anche le Pro Loco abbiamo ancora voglia di fare un gran lavoro,
come hanno sempre fatto.
OGGETTO N. 820/XVI -
Interpellanza:
"
Reperimento delle risorse finanziarie necessarie a
garantire alla Federazione valdostana sport popolari la
realizzazione di corsi nelle scuole valdostane
".
Bertin (Presidente) -
Punto n. 24 all'ordine del giorno.
Per l'illustrazione, il consigliere Carrel.
Carrel (PA) -
. Sin dal 2014 per la Bataille de reines e
dal 2016 per la Fent il CELVA aveva una convenzione che permetteva
di contribuire come enti locali al mantenimento delle nostre
tradizioni con un contributo, anche economico, di 5 mila euro
massimi per la Bataille de reines e 8 mila per la Fent che
organizzava dei corsi nelle scuole elementari per far conoscere i
nostri cinque sport popolari.
Ovviamente il CELVA ha dovuto adeguarsi alle normative nazionali
e si è dotato di un apposito regolamento che va a prevedere delle
regole con dei requisiti minimi e una giuria e una commissione che
va a valutare i vari progetti che il CELVA poi va a finanziare;
quest'anno in toto ha finanziato ben quattordici progetti per un
importo che va dai 600-700 fino a un massimo di 2.500 euro, che
però è decisamente inferiore a quello richiesto e concordato con la
Fent sino a due anni fa, in quanto l'ultimo anno non è stato
possibile organizzare i corsi alle scuole elementari.
Con questa interpellanza dunque chiediamo se sia intenzione
dell'Amministrazione regionale provvedere a finanziarie questi 8
mila euro che sono vitali per la Fent, in quanto il bilancio dei
corsi scolastici si aggira all'intorno su delle spese che vanno dai
13 ai 15 mila euro, in base al numero di classi che aderiscono.
Ricordo inoltre che nel 2017/2018 hanno aderito ben 1.186
bambini a questi corsi per un totale di 752 ore suddivise in 86
classi e nel 2019 le classi erano addirittura 102 per un totale di
874 ore.
Credo che questi corsi siano vitali per il mantenimento di un
aspetto fondamentale della nostra cultura come gli sport
tradizionali, perché abbiamo dei dati che sono sicuramente in
vostro possesso che affermano che dopo questi corsi molti giovani
entrano poi a far parte delle squadre giovanili di Tsan, Fiolet,
Rebatta e Palet - perché la Morra non rientra nei giochi praticati
in questi corsi - e poi alcuni di essi continuano la loro attività
mantenendo viva la nostra tradizione.
Moi je crois que le travail qui ont accompli les représentants
de la Fent, soit au sein de la FIGES, soit au sein du CONI, mais
même avec l'entrée dans l'AEJST qui est l'Association Européenne
des Jeux et Sports Traditionnels de Noutra Tera pour la Vallée
d'Aoste, doit être bien sûr soutenu par une Région autonome comme
la Vallée d'Aoste.
Nous pouvons soutenir cet effort avec un petit aide économique
de 8.000 euros pour permettre à nos jeunes et à nos enfants de
connaître et de pratiquer notre sport.
Je demande alors avec cette interpellation si est dans
l'intention de l'administration de continuer à financer cet
important cours au sein des écoles élémentaires.
Presidente -
Risponde l'assessore Caveri.
Caveri (VdA Unie) -
Credo, consigliere Carrel, che si
debba essere molto realisti rispetto a questa tematica così come è
stata presentata, perché un conto è se questa iniziativa si
svolgerà - come si è sempre svolta - nel mese di maggio e un conto
è se questa iniziativa, come annunciato dalla Fent, si dovesse
svolgere a settembre-ottobre.
È del tutto evidente che rispetto a settembre-ottobre, come lei
sa conoscendo la questione del bilancio regionale, noi al momento
abbiamo solo i 5 mila euro che sono stati stanziati normalmente da
parte dell'Amministrazione regionale nell'ambito delle politiche
educative.
Oltretutto, l'anticipazione a settembre-ottobre di questa
manifestazione pone qualche interrogativo, perché, come lei sa, la
manifestazione finale impegna circa 1.200 bambini e io non so se a
settembre-ottobre si può montare una macchina organizzativa che
prevede prima la presenza nelle scuole e "l'insegnamento" di questi
nostri sports de Noutra Tera e poi successivamente la
manifestazione finale.
Congiuntamente con il collega Guichardaz che si occupa di sport,
incontreremo nuovamente la Fédérachon Esport de Nohtra Téra per
fare con loro un ragionamento.
Normalmente come funziona? Funziona che noi, come
Sovraintendenza, mandiamo nelle scuole una circolare; a questa
circolare rispondono, come lei sa, nell'ambito dell'autonomia
scolastica le singole istituzioni scolastiche. Mi permetto di
ritenere che, immaginando di poter mandare questa circolare alla
fine del mese di agosto, sia molto difficile immaginare
un'iniziativa così complessa in un periodo nel quale noi abbiamo
costruito l'inizio della scuola non nei termini di assoluta
normalità, perché è del tutto evidente che prudenzialmente in
questa fase si aprano le scuole con le stesse identiche attenzioni
che noi abbiamo avuto nel corso del precedente anno scolastico.
Quindi ribadiamo l'assoluta linearità di questo tipo
d'iniziativa che tra l'altro rientra anche nelle linee guida del
Ministero che suggeriscono l'attività motoria all'esterno.
Sarei in difficoltà a dirle che noi siamo in grado di sostituire
in larga parte, con il finanziamento mancante del CELVA, in una
prospettiva settembre-ottobre.
È molto diverso se invece, come tradizionalmente si svolge
questa iniziativa, si facesse come sempre è stata fatta nella
primavera avanzata, cioè nel mese di maggio, è sicuro che in quel
caso noi saremmo in grado di poterla organizzare tempestivamente,
perché oggi immaginare di anticipare la manifestazione a
settembre-ottobre, soprattutto con la numerosità dei bambini della
manifestazione finale che è un momento - lo riconosco -
assolutamente straordinario per promuovere i nostri usi e costumi,
rientra addirittura - mi sentirei di dire - nell'educazione civica,
che è questa nuova materia che consente di mettere in connessione i
nostri bambini con un mondo che spesso è un mondo difficile da
conoscere, perché chi come noi viene dai paesi ha una contezza,
certo che per gli alunni delle scuole di Aosta può essere veramente
un'esperienza assolutamente affascinante quella di scoprire i
nostri sport popolari.
Quindi congiuntamente con l'Assessore Guichardaz prendiamo
l'impegno d'incontrare nuovamente questi della Fédérachon,
spiegando loro che l'orizzonte settembre-ottobre è veramente
prematuro, immaginando che purtroppo la scuola comincerà di nuovo
con le stesse accortezze che hanno reso impossibile lo scorso anno
poter svolgere queste lezioni. Noi purtroppo al momento attuale non
conosciamo ancora l'aggressività della variante Delta, mi sento
però di dire che al confine fra la fine della primavera e l'inizio
dell'estate è probabile che la situazione sarà in qualche maniera
più serena.
Quindi l'impegno è proseguire questa manifestazione, oggi non mi
sento di dire che questa manifestazione si possa svolgere tra due
mesi.
Presidente -
Per la replica, il consigliere Carrel.
Carrel (PA) -
Assessore, nessuno - non io - ha detto che
questa manifestazione deve essere svolta a settembre-ottobre, bensì
la Fent può averlo chiesto, io so dirle perché ho sentito il
Presidente della Fent qualche giorno fa: questo è ovviamente
impossibile in quanto anche la Fent ha bisogno di determinati tempi
per individuare gli istruttori.
Quindi quello su cui volevamo porre l'attenzione era la
possibilità di effettuare questi corsi nell'anno scolastico
2021-2022.
Credo inoltre, e condivido con lei, che sia molto più
appropriato farla in primavera, vista la situazione e anche per
lasciare la possibilità di organizzarsi sia dalla parte delle
istituzioni scolastiche sia dalla parte della Fent, quindi su
questo condivido ma, ripeto, né nell'interpellanza né nelle mie e
nelle nostre intenzioni vi era quella di effettuare questi corsi
durante l'autunno, proprio perché capiamo bene la situazione; però
vi è la volontà da parte nostra di sottolineare che è fondamentale
che questi 8 mila euro vengano finanziati dalla Regione per cercare
di mantenere questo importante momento, che non è solamente ludico
bensì è un momento, come ha detto lei, anche di divulgazione e di
conoscenza della nostra storia.
Quindi quello che volevamo chiedere era proprio questo impegno,
dopodiché ovviamente ci auspichiamo che la Fent sia d'accordo e ci
si possa organizzare al meglio proprio per partire già da
settembre-ottobre a organizzare questi corsi che poi si svolgeranno
sicuramente nel secondo quadrimestre e quindi ad aprile- maggio
quando speriamo tutti di avere una situazione migliore che possa
poi permettere lo svolgimento di queste attività all'aperto.
OGGETTO N. 821/XVI -
Interpellanza:
"
Modalità utilizzate dalla società in house Inva S.p.A.
per le assunzioni a tempo indeterminato di personale
dipendente
".
Bertin (Presidente) -
Punto n. 25. Per l'illustrazione
dell'interpellanza la Consigliera Spelgatti a cui passo la
parola.
Spelgatti (LEGA VDA) -
Letta la delibera della Corte dei
Conti di Aosta, n. 12 del 29 giugno 2021, "Deliberazione e
relazione sul controllo della legittimità e della regolarità della
gestione della società Inva S.p.A. per il periodo 2011/2018";
appreso che nel periodo preso in esame la Corte scrive: "Anche su
tale aspetto merita di essere segnalato come la società abbia
riferito di procedere, alla stabilizzazione al termine dei 36 mesi
di somministrazione, delle risorse ritenute idonee. Tale dato
ingenera qualche perplessità se riguardato alla luce del quadro
normativo vigente, come interpretato dalla giurisprudenza, secondo
cui il già citato divieto di cui al Decreto legislativo 368/2001
applicabile anche alle pubbliche Amministrazioni, per quanto
compatibile, per i contratti a tempo determinato anche se
protrattasi in modo abusivo, esclude per il lavoro pubblico la
possibilità di convertire il rapporto a tempo indeterminato se
l'assunzione non è avvenuta con una procedura concorsuale,
diversamente da quel che accade nel lavoro privato".
Considerato che quanto riferito alla Corte è già accaduto in
altre società partecipate, come Monterosa Ski e non solo, per
questo chiediamo: quante persone siano state assunte a tempo
indeterminato presso la società Inva S.p.A. con la procedura della
stabilizzazione dopo 36 mesi di assunzione a tempo determinato;
se sia prassi consolidata che le società partecipate assumano
personale a tempo indeterminato senza le corrette procedure
concorsuali;
se sia intenzione della Giunta, per il tramite dell'Assessore
alle partecipate, di prendere i provvedimenti del caso nei
confronti dei responsabili del procedimento che hanno approvato
tali assunzioni.
Questa relazione è della Corte dei Conti, è appena uscita ed è
estremamente interessante e fa una fotografia della questione delle
assunzioni in Inva che è abbastanza inquietante.
Allora dobbiamo estrapolare, perché la relazione è molto lunga,
sono 57 pagine molto dettagliate, però estrapolo le parti più
importanti.
Parto "Dall'analisi del regolamento assunzioni del testo in
vigore dal 5 ottobre 2017: al 28 marzo 2018 non risulta
documentazione riferibile al periodo precedente, emerge che Inva
S.p.A. in materia di personale ha dichiarato di aver applicato le
norme del decreto legislativo 175/2016 articolo 19 comma 1 e 2 e
della legge regionale 20/2016, articolo 5, che prevede una
disciplina specifica per l'assunzione del personale istituendo da
una parte che le stesse possono avvenire esclusivamente mediante
selezione pubblica in conformità ai principi anche di derivazione
europei, di trasparenza, pubblicità e imparzialità e dei principi
di cui all'articolo 35 comma 3 decreto legislativo 30 marzo 2001 n.
165, dall'altra che per procedere all'assunzione di personale a
tempo determinato e a tempo indeterminato è necessario che la
società si doti di un provvedimento, regolamento di attuazione
della citata normativa".
Il medesimo documento in analisi all'articolo 4 stabilisce
inoltre che "Può essere valutata la possibilità di attivare altri
canali esterni che possano essere rappresentati da società di
somministrazione di lavoro temporaneo, società specializzate nella
selezione del personale, centri per l'impiego, servizi specifici
offerti dall'agenzia del lavoro e Università, cui vengono demandate
le fasi di ricerca e selezione sulla base del profilo ricercato
dalle esigenze aziendali, in particolare qualora dovessero emergere
in modo non pianificabile in sede di definizione del piano
assunzioni esigenze immediate, temporanee di inserimento di
personale, permettendo così anche il rispetto dei livelli di
servizio contrattualizzati nonché il presidio di servizi
organizzativi anche su turni, potrà essere attivata la ricerca,
selezione e assunzione attraverso il canale dell'agenzia di
somministrazione a tempo determinato.
Tale soluzione permette inoltre, in caso di rinuncia e/o non
superamento del periodo di prova previsto una immediata
sostituzione.
Sono altresì possibili l'assunzione a tempo determinato e
l'attivazione di contratti di somministrazione limitatamente ai
soli casi di estrema necessità e massima urgenza rispetto al
livello di servizio contrattuale definitivo, o copertura immediata
di commesse e per profili professionali particolarmente
qualificati.
Solo in questi casi sarà possibile procedere per un periodo di
tempo limitato alla sola emergenza, l'assunzione di personale
attingendo alla banca dati dell'azienda o alle agenzie per il
lavoro e il previsto colloquio selettivo.
Per quanto concerne poi la pubblicità e trasparenza delle
selezioni, il regolamento chiarisce che le modalità di selezione
garantiscono imparzialità, tempestività, economicità e celerità di
espletamento.
Il processo di selezione del personale è avviato su indicazioni"
e via così.
Questo è il regolamento, poi andiamo a guardare tutti gli altri
passaggi, ci sono varie sentenze, dopodiché dice la Corte dei
Conti, premesso quello che è il regolamento interno: "Alla luce di
quanto precede l'analisi svolta da questa sezione permette di
affermare come non in tutte le posizioni esaminate risulti
rispettata la regola fissata dal regolamento adottato" che ho
appena letto "Secondo cui sono altresì possibili assunzioni a tempo
determinato e attivazione di contratti di somministrazione
limitatamente ai soli casi di estrema necessità e massima urgenza e
per profili professionali particolarmente qualificati. In talune
circostanze infatti non risultano evidenziate specifiche ragioni
che sulla base di una interpretazione letterale del testo offerto
abbiano integrato quelle circostanze di estrema necessità e massima
urgenza che congiuntamente all'elevata qualificazione professionale
richiesta ai soggetti interessati potessero consentire il ricorso
alla somministrazione di lavoro cui, viceversa, si è attinto in
modo molto ampio e con volumi a momenti anche sostenuti".
Poi ci sono sentenze della Corte di Cassazione che vanno tutte
in questa direzione, giurisprudenza consultiva della Corte dei
Conti, poi si dice: "Anche la giurisprudenza civile ha ribadito la
necessità del rispetto anche da parte delle società partecipate
pubbliche, dei vincoli e dei principi imposti all'amministrazione
pubblica nella fase del reclutamento del personale, la cui
violazione oggi peraltro è espressamente sanzionata con la nullità
del contratto di lavoro.
Infatti, come si evince dalla sentenza della Corte
Costituzionale 68/2011, il ricorso a clausole sociali non può
essere utilizzato come strumento per eludere il rispetto dei
principi dell'evidenza pubblica previsti in materia di assunzioni
da parte di società a partecipazione pubblica che trovano diretto
fondamento nell'articolo 97 della Costituzione".
Vado a un altro pezzo: "Il legislatore nazionale, pur mantenendo
ferma la natura privatistica del rapporto di lavoro, sottratti alla
disciplina dettata dal decreto legislativo 165/2001, con l'articolo
19 del TUSP, ha inteso estendere alle società partecipate i vincoli
procedurali imposti alle Amministrazioni pubbliche nelle fasi del
reclutamento del personale, nonché l'erogazione di servizi di
interesse generale con l'esigenza di selezionare secondo i criteri
di merito e di trasparenza i soggetti chiamati allo svolgimento dei
compiti che quell'interesse perseguono" e ci sono tutte le
indicazioni sulle sentenze. "La giurisprudenza si è anche
preoccupata di evidenziare il carattere imperativo della
disposizione in esame con la conseguenza che l'omesso rispetto dei
principi fissati dalla medesima norma è suscettibile di determinare
la nullità del contratto di lavoro. Anche su tale aspetto merita di
essere segnalato come la società Inva abbia riferito di procedere
alla stabilizzazione del termine di 36 mesi di somministrazione
delle risorse ritenute idonee.
Tale dato ingenera qualche perplessità se riguardato alla luce
del quadro normativo vigente, come interpretato dalla
giurisprudenza, secondo cui il già citato divieto di cui al Decreto
legislativo 368/2001 applicabile anche alle pubbliche
Amministrazioni per quanto compatibile per i contratti a tempo
determinato anche se protrattisi in modo abusivo, esclude per il
lavoro pubblico la possibilità di convertire il rapporto a tempo
indeterminato se l'assunzione non è avvenuta con una procedura
concorsuale, diversamente da quel che avviene nel lavoro
privato".
Un'ultima annotazione ancora veloce "Le norme generali
discendenti dal principio dell'accesso tramite pubblico concorso
che governa l'assunzione del lavoro pubblico, cioè questo
consolidato orientamento della giurisprudenza della Corte di
Cassazione, da questo orientamento deriva anche l'esclusione
dell'instaurazione di un rapporto a tempo indeterminato, per
l'effetto dell'abusiva utilizzazione di contratti a termine da
parte della pubblica Amministrazione. Questo comporta il necessario
superamento di una procedura di selezione, suscettibile di
sussunzione nell'ambito concettuale giuridico del concorso. Quindi
bisogna fare procedura concorsuale caratterizzata da: indizione di
un bando iniziale, fissazione dei criteri valutativi, presenza di
una Commissione incaricata alla valutazione dei candidati,
formazione di una graduatoria finale, infatti in tema di accesso al
pubblico impiego sono consentite deroghe al principio generale del
concorso solo con forme di reclutamento alternative, quali
l'avviamento delle liste di collocamento, questione dei disabili e
quant'altro per il discorso delle categorie protette piuttosto che
laddove si debba essere del tutto volti a contemperare il
meccanismo di selezione dei migliori con l'esigenza di ricoprire
posizioni di non rilevante contenuto professionale e
quant'altro"... non faccio più in tempo a leggere il resto.
Presidente -
Per la risposta, l'assessore Caveri.
Caveri (VdA Unie) -
Consigliera Spelgatti, naturalmente -
come per tutte le prese di posizione, per l'insieme delle
valutazioni che vengono fatte dalla Corte dei Conti - abbiamo letto
con grande attenzione questa decisione assunta dalla sezione di
controllo che riguarda il periodo 2011/2018.
Comincio con il dato secco che lei mi chiede, cioè quante
persone siano state assunte in questo periodo. Sono nove persone,
relativamente ripeto al periodo 2011/2018; la società, su nostra
richiesta, ha precisato che la trasformazione del contratto da
tempo determinato a tempo indeterminato è avvenuta, così dice, in
tutti i casi previo espletamento di un processo valutativo
d'idoneità.
"Se sia prassi consolidata che le società partecipate assumano
personale a tempo indeterminato senza le corrette procedure
concorsuali": io fossi in possesso di dati di questo genere dovrei
evidentemente presentare denuncia, perché non si può pensare di
operare in spregio delle leggi, in particolare, come lei ha
ricordato, dell'articolo 19 del testo unico in materia di società a
partecipazione pubblica, cioè la famosa legge 175/2016, che fissa
tutta una serie di paletti, che in qualche maniera sono poi
collegati a quella rete normativa che, peraltro, la stessa Corte
dei Conti sezione di controllo ribadisce all'interno di questo suo
documento.
Ricordo in più che a livello regionale è in vigore la legge n.
20/2016 articolo 5, che dispone che le società controllate
direttamente o indirettamente dalle Regioni disciplinino con propri
regolamenti - pubblicati in apposita sezione dedicata o nel sito
della Regione o nel sito di Finaosta - criteri e modalità per il
reclutamento del personale nel rispetto dei principi di
trasparenza, pubblicità e imparzialità che lei stessa ha
evocato.
I predetti regolamenti sono stati regolarmente trasmessi alla
competente Commissione consiliare, le assunzioni presso le società
controllate direttamente o indirettamente dalla Regione hanno un
passaggio in più e cioè la conoscenza della lingua francese.
L'articolo infine specifica che tali disposizioni non si
applicano nel caso di lavoratori assunti a tempo determinato per lo
svolgimento di attività stagionali presso le società
controllate.
Quindi, l'insieme di queste norme è indubitabile che si applichi
anche a una società in house qual è Inva, quindi la disciplina
sopra richiamata deve essere applicata.
Ora - nel rispondere alla sua domanda, cioè: "se sia prassi
consolidata che le società partecipate assumano personale in
spregio al dettato normativo" - io non credo che sia così e se
questo avvenisse è del tutto evidente che avrebbero violato quanto
previsto e saremmo di fronte, come ho già detto prima, a un
reato.
Ora, per quel che riguarda la deliberazione della sezione di
controllo n. 12/2021, noi non potremmo che - e lo faremo
naturalmente con una lettera e con anche con degli incontri -
ribadire alla società la portata precettiva delle disposizioni
contenute nel Decreto legislativo 175/2016, perché è del tutto
evidente che questa è una normativa alla quale nessuno e in nessun
modo possa derogare.
"Qual è il ruolo della Giunta regionale e, nel caso in esame,
dell'Assessore che si occupa delle partecipate?": noi non abbiamo
una possibilità di assumere dei provvedimenti nei confronti dei
responsabili del procedimento che eventualmente risultasse viziato
ab origine
, atteso che si tratta di un rapporto di lavoro
che è instaurato da un soggetto giuridico autonomo rispetto
all'ente Regione, a cui spettano dunque - in quanto si assumono la
loro responsabilità - ovviamente delle valutazioni di cui, ripeto,
si assumono ogni responsabilità.
Ricordo però che il 28 novembre 2019, tanto per ricordare delle
cose che sono precedenti anche alla mia assunzione di
responsabilità, l'allora struttura regionale competente in materia
di società aveva trasmesso una lettera in cui ribadiva alle società
partecipate la normativa di riferimento, anche e soprattutto con
riferimento alle assunzioni di personale ed era stato anche
inoltrato un regolamento che conteneva tutti i suggerimenti per
poter avere una chiarezza di comportamento da parte delle società,
peraltro i regolamenti sono presenti sul sito web della Regione
nella sezione "Amministrazione trasparente".
Ora è chiaro che nel caso in esame, a fronte di quanto scritto
dalla sezione di controllo, effettueremo tutta quella attività che
un'azionista che abbia la testa sul collo - quindi nel caso delle
società a gestione diretta si tratta della Regione, invece quelle a
gestione indiretta è la Finaosta - deve svolgere; noi continueremo
a dire che non si possono compiere dei reati e nel caso in cui si
decidesse di trasformare contratti a tempo determinato in
situazioni di lavoro a tempo indeterminato - soprattutto laddove
agiscano società di somministrazione di personale - l'unica strada
che viene indicata è quella di seguire delle corrette procedure
concorsuali. Il concorso è e resta lo strumento attraverso il quale
si può entrare nel sistema delle partecipate.
Presidente -
Replica la consigliera Spelgatti.
Spelgatti (LEGA VDA) -
In risposta alla prima domanda,
lei ha detto che la società ha specificato che le assunzioni sono
avvenute a seguito di un processo valutativo d'idoneità. Sì, ma non
è quello che prevede la legge, infatti la Corte dei Conti è quello
che contesta. Non lo contesto io, Nicoletta Spelgatti, non lo
contesta la Lega.
È chiaro che la domanda n. 2, "se sia prassi consolidata che le
società partecipate assumano personale a tempo indeterminato senza
le procedure concorsuali rivolte alla Giunta" era una domanda
provocatoria, perché qual è il punto essenziale di questa
relazione? È che ha messo il dito nel cancro della Valle d'Aosta,
fotografando Inva perché la relazione è stata fatta su Inva, però
in realtà noi sappiamo - noi Valdostani genericamente sappiamo -
che il sistema delle assunzioni facili in generale - io non sto
parlando in maniera specifica di Inva e non sto parlando del caso
concreto, io lì ho riportato solo quello che ha detto la Corte dei
Conti, adesso passo al generale - in generale sappiamo che
purtroppo uno dei cancri della Valle d'Aosta è sempre stato la
collusione tra il sistema della politica rispetto al voto di
scambio, voto di scambio che è sempre avvenuto....
Sì, caro assessore Caveri, io parlo in generale, io sto
parlando di un sistema in generale, non sto parlando di qualcuno di
specifico, io parlo in generale. Il sistema di dire "Nel momento in
cui mi voti ti prometto di assumerti Tizio, Caio e Sempronio".
Questo è un sistema che in Valle d'Aosta purtroppo conosciamo
troppo bene e, ripeto, è un sistema che è andato avanti per una
vita e non ci sono soggetti specifici da incolpare piuttosto che
forze specifiche da incolpare, ma è un certo tipo di sistema. Lo
sappiamo tutti che questo è sempre stato un tipo di sistema.
Ora se vogliamo veramente che la Valle d'Aosta cambi marcia e
soprattutto vogliamo che la situazione della Valle d'Aosta cambi,
non possiamo che eliminare tutti questi cancri che troviamo in giro
e soprattutto non possiamo che cercare di portare legalità
innanzitutto nel sistema delle assunzioni, perché laddove non c'è
meritocrazia, non ci sarà mai un lavoro fatto correttamente, non ci
sarà mai la giustizia sociale e soprattutto ci sarà sempre una
popolazione piegata di fronte al politico, perché bisogna essere
amico di, parente di eccetera eccetera per ottenere un posto di
lavoro, sennò vieni tagliato fuori.
Questo sistema deve finire definitivamente, ci deve essere un
impegno ed una volontà da parte di tutti per far sì che queste cose
in Valle d'Aosta non esistano più.
La relazione della Corte dei Conti ha messo proprio il dito
nella piaga - partendo dal discorso di Inva ma io lo estendo in
generale al sistema - in quello che sono i problemi principali e
proprio legati alle assunzioni in generale, il sistema delle
assunzioni in generale nelle varie partecipate e quant'altro.
Quindi genericamente la denuncia, partendo dallo specifico di
una fotografia fatta dalla Corte dei Conti... il discorso deve
essere generalizzato e ampliato, perché ci deve essere una presa di
coscienza forte da parte della politica, di tutti sul fatto che
queste cose il sistema le deve espellere da se stesso, il sistema
non deve più funzionare così, non ci deve essere più popolazione
piegata che ha paura di non avere il posto del lavoro se non è"
amico di" e che deve andare con il cappello in mano dal politico
"per".
Le persone devono essere assunte o non assunte a seconda delle
capacità, della meritocrazia e per concorsi e non ci deve essere la
possibilità da parte di nessuno - della politica o della
longa
manus
della politica - di arrivare a gestire questo tipo di
rapporti perché questo incide sulla vita delle persone, sulla
libertà delle persone e sul futuro della nostra regione perché,
ripeto, se non c'è meritocrazia, non ci sarà mai una Valle che
riparte e che guarda al futuro dove si possa veramente pensare di
far crescere i nostri figli in una maniera degna di una società
civile.
Presidente -
A questo punto sospendiamo per arieggiare i
locali del Consiglio. Riprendiamo i lavori tra una decina di
minuti.
La seduta è sospesa dalle ore 17:16 alle ore 17:41.
OGGETTO N. 822/XVI -
Interpellanza:
"
Verifica di eventuali economie sui trasferimenti
regionali in favore della Cittadella dei Giovani per la mancata o
limitata erogazione del servizio negli anni 2020 e
2021
".
Bertin (Presidente) -
Punto n. 26 all'ordine del giorno.
Per l'illustrazione, il consigliere Manfrin ne ha facoltà.
Manfrin (LEGA VDA) -
Purtroppo anche questa volta devo
dire che torniamo su una
vexata quaestio
che riguarda la
Cittadella dei Giovani; abbiamo trattato più volte della Cittadella
in quest'aula, diciamo che io, in realtà, ho cominciato a parlare
della Cittadella molto tempo fa, già quando ricoprivo l'incarico di
Consigliere comunale presso il Comune di Aosta ed è da allora che
ho avuto modo d'interessarmi di questa struttura, ho portato alcune
iniziative in quest'aula, ne ho portate altre quando ero in Comune,
ne ho portate altre ancora nella scorsa legislatura, ho visto
veramente passare in quella Cittadella di tutto: dalla promozione
degli alcolici all'affissione abusiva di volantini, la
distribuzione di preservativi, la presentazione di libri sul
gender, la serata di raccolta fondi per i migranti, le favole sui
travestiti, insomma abbiamo visto davvero passare di tutto
all'interno di quella struttura e l'ultimo in ordine cronologico è,
da quello che ho potuto vedere, l'evento denominato "A braccia
aperte dall'accoglienza all'autonomia" che si è svolto a
Saint-Vincent, dove c'erano il gruppo territoriale dei "Refugees
Welcome" - quello di cui abbiamo parlato questa mattina - e
ovviamente anche qui, come sempre, non si capisce bene cosa c'entri
la Cittadella, ma io penso che di questo avremo modo di
parlare.
L'oggetto però di questa interpellanza è differente, come
giustamente l'Assessore e quest'Aula possono immaginare, perché
come ho già avuto modo di evidenziare - anche questo nella scorsa
legislatura - la Cittadella dei Giovani era partita male, con una
proroga, per quanto riguardava appunto l'affidamento della
Cittadella, con una gara che era stata bandita dal solo Comune di
Aosta, perché la Regione, giustamente, si era rifiutata di mettere
la propria parte a fronte della mancanza di certezze che venivano
poste in ordine appunto all'affidamento. La continuazione penso
proprio che sia peggiorata, non certo per colpa, questa volta,
della gestione della Cittadella ma bisogna evidenziare, in maniera
che così sia chiaro per tutta quest'Aula, che quella struttura
assorbe mezzo milione di euro, lo ripeto ancora: mezzo milione di
euro.
Questo mezzo milione di euro che quella struttura assorbe non
vede una contropartita di valore, nel senso che l'ultimo verbale su
cui ho avuto modo di posare gli occhi - e la volta scorsa abbiamo
scambiato qualche battuta con l'Assessore - evidenziava una perdita
di gestione di 55 mila euro che, peraltro, la Cittadella chiedeva
di ripianare così, non so per quale motivo, ma, a prescindere da
questo, quello che ho voluto evidenziare in questa interpellanza è
che sappiamo che, in realtà, tra i numerosi obblighi che la
pandemia ci ha imposto c'è anche la cancellazione e la chiusura
delle attività aggregative in presenza e, ovviamente, la Cittadella
dei Giovani non ha fatto eccezione.
Ho voluto evidenziare appunto le delibere che ho richiamato
all'interno del testo di questa interpellanza unitamente al Decreto
legge di chiusura e i vari Dpcm che si sono susseguiti nel tempo e
sappiamo, dai calcoli che ho fatto, che la struttura è rimasta
chiusa sicuramente, in forza di quei decreti, per almeno undici
mesi e mezzo, ma potenzialmente potrebbe esserlo stata anche di
più. In ogni caso, indicativamente, la chiusura di questa struttura
è arrivata praticamente a un anno dove bar, teatro, aule studio e
di registrazione non hanno segnalato appunto attività.
A fronte di questo - ed è per questo che con un 116 ho chiesto
di avere i verbali non soltanto perché giustamente mi era stato
annunciato che sarebbero state assunte delle prese di posizione
durante il gruppo interistituzionale da parte della Regione, ma
anche per vedere effettivamente cosa veniva detto precedentemente
nelle riunioni del gruppo interistituzionale , sono poi soltanto
tre quelle che si sono tenute dal 2019 a oggi -ho voluto verificare
se si fosse ventilata l'ipotesi che a fronte di queste chiusure il
generosissimo contributo che la Regione eroga, quel mezzo milione
di euro, per il 55% erogato dalla Regione autonoma Valle d'Aosta,
dai due Assessorati, l'Assessorato istruzione e l'Assessorato
politiche giovanili... come sappiamo, in ogni caso, a fronte di
questo fondo possiamo immaginare che i lavoratori assunti avranno
senza dubbio lavorato meno, se non saranno stati messi in cassa
integrazione, il bar senza dubbio non avrà fatto il carico delle
bevande - peraltro il bar pare che sia la voce che pesa di più nel
passivo della Cittadella dei Giovani - le utenze si saranno senza
dubbio ridotte perché senza frequentare la Cittadella, le luci, le
acque e quant'altro non vengono utilizzate, le pulizie saranno
sicuramente state fatte con meno frequenza e quindi ci sarà stata
tutta una serie di riduzioni di spesa a fronte di questo.
Noi abbiamo scansionato, visto, guardato, letto e riletto quello
che dispone la varia documentazione sull'affido di questa
struttura. All'articolo 14 del documento che disciplina i rapporti
fra gli enti viene detto che i pagamenti verranno effettuati previa
presentazione di regolari fatture con le modalità previste dal
regolamento comunale contabilità - questo perché i pagamenti
vengono effettuati dal Comune di Aosta - salvo che non siano
pervenute delle segnalazioni o che non siano state constatate
dall'amministrazione irregolarità o insufficienza delle
prestazioni.
Io credo che la chiusura di quasi un anno della Cittadella possa
essere tranquillamente una segnalazione; quindi una mancanza di
erogazione certo non per colpa dei gestori della Cittadella, ma per
colpa delle situazioni contingenti, e inevitabilmente una riduzione
che comporta una riduzione anche delle spese e quindi, a fronte di
queste riflessioni, abbiamo voluto presentare questa interpellanza
sulla Cittadella, chiedendo: se siano state visionate
dall'Amministrazione regionale o dal gruppo interistituzionale le
fatture relative al servizio del concessionario della Cittadella
dei Giovani del 2020/2021; se a fronte delle chiusure della mancata
o limitata erogazione del servizio previsto sia stato disposto un
risparmio nel trasferimento al concessionario e, in caso negativo,
se sia intenzione dell'Amministrazione regionale chiedere
approfondimenti del gruppo interistituzionale e/o al Comune di
Aosta per verificare eventuali economie sui trasferimenti al Comune
di Aosta a fronte della mancata o limitata erogazione del
servizio.
Presidente -
Risponde l'assessore Caveri.
Caveri (VdA Unie) -
Purtroppo non ho ancora il potere per
far mettere un monumento equestre davanti alla Cittadella che
illustri la sua attività ispettiva, ma credo che prima o poi ci si
arriverà; dovrà dire quale tipo di cavallo scegliere, se un cavallo
bianco o un cavallo nero. Scherzo per sdrammatizzare un po' la
pesantezza del pomeriggio.
Assieme all'assessore Guichardaz, sono stato, assieme ai nostri
funzionari, il 6 luglio a questa riunione di questo gruppo
interistituzionale e devo dire - come lei avrà modo di vedere
quando riceverà, appena l'avremo, il testo definitivo - che né
l'assessore Guichardaz né il sottoscritto si sono nascosti dietro
alle cose e hanno avuto nell'interlocuzione impedimenti
nell'esprimere alcune riflessioni.
Vorrei però prima fare una premessa e la premessa è che il
protocollo d'intesa, fra CELVA, Comune di Aosta, l'Assessorato del
collega Guichardaz e quello di cui oggi ho la responsabilità, serve
alla co-progettazione e alla compartecipazione economica a questa
Cittadella e prevede all'articolo 4, comma 1 e comma 4 - lo dico
solo per chiarezza di responsabilità - che: "il Comune di Aosta,
individuato quale ente concedente e quindi incaricato della
verifica della qualità del servizio fornito dall'operatore
economico aggiudicatario della gestione degli adempimenti
contrattuali." Altro comma: "Il Comune di Aosta, al fine di
permettere il trasferimento a suo favore della quota degli enti
co-finanziatori certifica agli enti stessi in qualità di ente
deputato al controllo, verifica il monitoraggio della gestione dei
servizi e delle attività del rispetto delle clausole contrattuali
che la documentazione prodotta dal concessionario Cittadella dei
Giovani di Aosta attesti la corrispondenza agli adempimenti
contrattuali previsti anche per quanto attiene il dettaglio del
finanziamento inerente alle attività culturali".
Proprio in virtù di quanto appena detto, spetta solo al Comune
di Aosta, in qualità di ente concedente, visionare preventivamente
anche le fatture relative al servizio reso, facenti parte della
documentazione che viene prodotta dalla Cittadella dei Giovani e
non all'Amministrazione regionale e neppure al gruppo
interistituzionale.
Questo per dire che noi abbiamo preso atto della contabilità che
ci è stata presentata, abbiamo contestato - come vedrà dal verbale
ma per correttezza non posso anticipare, avendo ancora per adesso
un'alea non dico di segretezza ma di riservatezza - abbiamo
comunque contestato come Regione il fatto che il piccolo avanzo,
perché si tratta di un piccolo avanzo, venisse di nuovo riversato
in capo alla Cittadella e, come vedrà, abbiamo espresso dei dubbi
sul fatto che la quasi totalità della cifra che viene riversata
sulla Cittadella sia stata spesa egualmente, per quanto l'attività
sia stata un'attività ridotta, anche se, ovviamente, abbiamo preso
atto delle spiegazioni che ci sono state fornite, cioè del fatto
che comunque delle attività ci siano state: ci è stato spiegato dei
momenti di aggregazione, di svago, di riflessione, di socialità con
i giovani non in presenza ma attraverso Webinar e dirette sui vari
social - Facebook, Instagram, YouTube - la cui organizzazione ha
determinato certamente dei costi. Ripeto, l'autorità che ha
predisposto la rendicontazione, il responsabile della
rendicontazione, ovviamente, ci ha detto che tutto era in regola ma
non spettava a noi il compito di certificare o di votare una
rendicontazione di questo genere.
Quindi la destinazione del residuo 2020 è stata oggetto di
perplessità da parte della parte regionale così come, devo dire,
che abbiamo espresso congiuntamente con l'Assessore Guichardaz
qualche dubbio rispetto al fatto di non avere delle notizie sulla
programmazione ex ante e non ex post, nel senso che ovviamente
esiste una responsabilità in capo al concessionario, non si tratta
- come abbiamo detto precedentemente, in una risposta di qualche
mese fa - di esercitare nessuna forma di censura, perché esiste da
parte del concessionario una logica di programmazione che ha una
vasta area di autonomia ma si tratta, come abbiamo detto in
precedenza, di fare in modo che non ci siano delle difformità
rispetto a quanto previsto come
mission
da parte della
Cittadella stessa.
Quindi, in risposta al punto 3: l'Amministrazione regionale ha,
nelle sedi istituzionali, messo molti puntini sulle "I", ha
espresso una serie di preoccupazioni, non potremmo mai essere
interpreti di una sorta
di fumus persecutionis
nei confronti
della Cittadella il cui ruolo resta importante, però abbiamo
chiarito questi due aspetti, e cioè il fatto che la responsabilità
sugli aspetti finanziari è in capo al Comune di Aosta, che se ne
deve assumere la responsabilità, anche sul fatto che noi si debba
erogare il denaro: quindi c'è una certificazione rispetto alla
quale poi i nostri funzionari sono autorizzati a erogare questa
cifra.
Su questo io credo che ci debba essere un impegno forte nelle
verifiche nei prossimi anni, soprattutto perché alcune voci ci
hanno molto colpito, come il costo del lavoro nel bar, che sembra
rimanere grosso modo quello degli anni precedenti, pur in presenza
di una situazione di questo genere, e un deficit fortissimo fra il
costo del lavoro del bar e i proventi derivanti da questa attività
economica, che dovrebbe essere uno dei capisaldi.
L'altro aspetto che ci ha colpito e che abbiamo manifestato sta
nel fatto che, nel momento in cui nasce una situazione di questo
genere, ci deve essere una compartecipazione economica da parte del
soggetto vincitore, invece parrebbe che il peso gravi
prevalentemente sul pubblico, cioè sui due Assessorati, sul Comune
di Aosta, sul CELVA, peraltro per attività che vengono svolte
prevalentemente fuori dalla Cittadella, e, naturalmente, su quanto
proviene dalle fondazioni bancarie.
Quindi uno dei punti interrogativi che noi abbiamo posto e che
porremo ancora nelle riunioni successive è: qual è l'apporto
economico che dovrebbe mettere il gestore.
Allora io dico tutto questo non in polemica e neanche per
lisciarle il pelo, cosa peraltro che non farei per varie ragioni,
ma perché secondo me ci deve essere, rispetto a questa vicenda, al
di là dei contenuti, anche una chiarezza di tipo
amministrativo.
Sui contenuti mi sono già espresso in passato e non ci torno,
invece sugli aspetti amministrativi ripeto che nel prendere
assolutamente atto della buona fede - quindi non esiste alcuna
malizia da parte mia rispetto alla rendicontazione che è stata
accettata come tale dal Comune di Aosta - abbiamo fatto presente
all'assessore Tedesco la necessità probabilmente di creare - e
risulterà nel verbale - una sorta di gruppo di lavoro per capire
come le cose possano essere fatte meglio.
Presidente -
Per la replica, il consigliere Manfrin.
Manfrin (LEGA VDA)
Grazie per la sua risposta,
Assessore, giustamente ha voluto esordire con la collocazione di un
monumento equestre all'interno della struttura, io sono attentato,
anzi, posso dire che rifiuto decisamente, pur ringraziandola di
questo omaggio, perché in primis porta male e marmorizzare qualcuno
che è ancora vivo e in secondo luogo perché tendenzialmente avrebbe
chiesto agli attuali gestori della Cittadella dove piazzare questa
statua e sono sicuro che sceglierebbero il posto dove c'è il
maggior numero di piccioni presenti, quindi io su questo rifiuterei
ovviamente questo tipo di collocazione.
Venendo invece all'oggetto della sua risposta, sono in parte
soddisfatto rispetto alle prese di posizione che avete avuto e che
ringrazio e che sono ansioso ovviamente di leggere; lei giustamente
ha detto che, secondo l'articolo 4 comma 1 del protocollo di
intesa, è il Comune di Aosta che è responsabile dei pagamenti; io
l'ho ricordato nella mia esposizione relativamente al fatto che il
regolamento disciplina il fatto che è proprio il Comune di Aosta
che deve provvedere a eventuali contestazioni o a sollevare
eventuali questioni, però il punto è uno: se è il Comune di Aosta
che certifica, è evidente che anche noi due conti li possiamo fare.
Giustamente ha sollevato una nota dolente della Cittadella dei
Giovani che è la questione relativa al bar. Ora io ho ripreso quel
verbale dove dicevo che segnalavano una perdita di gestione di più
di 53 mila euro e il costo della caffetteria veniva riassunto in
188 mila euro.
Ora io mi chiedo: se questa somma di 188 mila euro che assomma a
quasi il 50% del contributo che viene erogato alla Cittadella va
alla caffetteria, qualcuno dovrebbe spiegarci se le spese, come
giustamente lei ha detto, sono rimaste immutate, che cosa è
avvenuto nella Cittadella dei Giovani durante il periodo della
pandemia, cioè: il carico che è stato fatto di prodotti all'interno
della caffetteria è stato identico? Quindi durante i mesi di
chiusura si è acquistata merce e si sono pagati i dipendenti come
se il bar fosse aperto, o il bar ha lavorato? Perché altrimenti
tutto questo non si spiega. Un costo di 188 mila euro - e immagino
indicativamente che sia la stessa cosa per quest'anno - mi pare un
po' dubbio.
E proprio questo che fa sorgere una serie d'interrogativi nel
merito, io tralascerei il fatto che il Comune di Aosta abbia
certificato e abbia pagato, visto i ruoli di certi portavoce che
sono attualmente assunti in Comune che prima avevano altre
frequentazioni e quindi magari hanno messo anche una buona parola -
chi lo sa, non lo so - però la programmazione ex ante che ha
sollevato lei invece è effettivamente un elemento importante,
perché giustamente, come ha ricordato, sono numerosi gli enti che
finanziano la Cittadella e ogni volta altrimenti rischiamo di
trovarci in quest'aula a contestare un evento che ha una piuttosto
che un'altra connotazione politica a seconda di chi sia il gestore
che gestisce quella struttura.
Quella struttura deve servire per aggregare i giovani, quella
struttura deve servire per dare servizi ai giovani, quella
struttura non deve servire invece per fare della politica
mascherata da iniziative culturali dai soliti soggetti che ben
conosciamo.
Avremo modo di parlarne anche in questo Consiglio, di tirar
fuori alcune questioni relative in maniera proprio marginale alla
Cittadella, però fa certo dispiacere, perché io immagino che se ci
fosse una gestione domani, incredibilmente, di una cooperativa che
non si colloca a sinistra - sarebbe una cosa epocale effettivamente
- che comincia a fare iniziative all'interno di quella Cittadella,
promuove dei libri che non sono esattamente in linea con quello che
il mainstream vuole, io immagino che ci sarebbero delle veementi
proteste.
Io ricordo che quando presentai in quella Cittadella un libro
sugli Alpini, non stiamo parlando di cose incredibili, venne
organizzata una manifestazione di contestazione dentro la
Cittadella dei Giovani perché mi ero permesso di presentare un
libro sugli Alpini.
Quindi mi chiedo se forse non sarebbe meglio evitare che
qualsiasi formula di propaganda, più o meno strisciante, venisse
evitata ex ante e non fosse contestata ex post.
OGGETTO N. 823/XVI -
Interpellanza:
"
Analisi in termini di riduzione dei costi e innalzamento
della qualità dei servizi offerti dalla società in house Inva
S.p.A.
".
Bertin (Presidente) -
Punto n. 27. Illustra la
consigliera Spelgatti.
Spelgatti (LEGA VDA) -
Torniamo alla deliberazione della
Corte dei Conti di Aosta n. 12 del 29 giugno 2021, deliberazione in
relazione sul controllo della legittimità e della regolarità della
gestione della società Inva S.p.A. per il periodo 2011/2018.
Appreso che nel periodo in esame la Corte scrive: "La decisione
dell'Amministrazione di ricorrere all'out sourcing si rivela scelta
strategica che deve necessariamente risultare basata su una visione
e una prospettiva integrata di medio-lungo periodo, insensibile
alle contingenze del tempo della sua adozione e saldamente ancorata
a valutazione e analisi di durata, l'adozione di strategie di
esternalizzazione è in linea di principio diretta al conseguimento
di benefici potenziali in termini di riduzione dei costi,
innalzamento della qualità dei servizi offerti, a parità di costo,
reperimento sul mercato di skilling disponibili all'interno
dell'ente, maggiore flessibilità, maggiore concentrazione di
risorse umane e investimenti sulle attività ritenute
strategiche.
Qualora tali benefici in termini di riduzione di costi e di
innalzamento della qualità dei servizi offerti non vengano
concretamente conseguiti all'esito di una seria ed approfondita
analisi di contesto, compete all'Amministrazione regionale
l'adozione di ogni conseguente necessaria iniziativa".
Per questo interpelliamo la Giunta regionale per conoscere se
sia stata fatta una seria e approfondita analisi di contesto in
termini di riduzione dei costi e di innalzamento della qualità dei
servizi offerti dalla società Inva S.p.A. rispetto alla concorrenza
e, in caso di risposta affermativa, quando sia stata fatta e quali
risultati abbia riportato.
Qualora tale analisi non sia stata commissionata, se sia
intenzione della Giunta, per il tramite dell'Assessore alle
partecipate, di procedere a tale analisi e con quali modalità.
Questa relazione andrebbe letta tutta; prima chiaramente - il
tempo stringe - ho potuto leggere soltanto dei pezzetti e anche qui
leggerò un altro pezzetto importante perché si affronta un altro
tema molto importante. A un certo punto su questo tema la Corte
scrive: "Dall'analisi dei dati trasmessi non può non rilevarsi che
la società, a fronte dei ricavi derivanti dal contratto di servizio
stipulato con la Regione per lo svolgimento delle attività a esso
commissionate, sostenga dei costi ritenuti necessari per rispondere
alla domanda di servizi regionali. È quindi naturale chiedersi
quanti di tali servizi non potrebbero essere acquisiti direttamente
dalla Regione, mediante procedure a evidenza pubblica che ad oggi
vengono svolte dalla società in house, allo scopo di corrispondere
alle proprie necessità e garantire l'atteso output di servizi,
evitando di doversi rivolgere a una propria partecipata
espressamente costituita per essere dedicata per vocazione
statutaria a tale esplicita missione. Per tali riflessioni e per le
ricadute operative sulle scelte di mantenimento di organismi
partecipati, si rimanda agli approdi già raggiunti dalla
giurisprudenza di questa sezione, secondo cui la decisione
dell'Amministrazione di ricorrere all'out sourcing si rivela scelta
strategica che deve necessariamente risultare basata su una visione
e una prospettiva integrata di medio-lungo periodo, insensibile
alle contingenze del tempo e della sua adozione saldamente ancorata
a valutazione e analisi di durata. L'adozione di strategie di
esternalizzazione in linea di principio diretta al conseguimento di
benefici potenziali in termini di: riduzione dei costi,
innalzamento della qualità dei servizi offerti a parità di costo,
reperimento sul mercato di skilling disponibili all'interno
dell'ente, maggiore flessibilità, maggiore concentrazione di
risorse umane e investimenti sulle attività ritenute
strategiche.
Qualora tali benefici in termini di riduzione di costi,
innalzamento della qualità dei servizi offerti non vengano
concretamente conseguiti all'esito di una seria e approfondita
analisi di contesto, l'Amministrazione regionale dovrebbe valutare
l'idea di ripensare al modello prescelto e, se del caso, di
adottare conseguenti azioni di revisione o razionalizzazione o, al
limite, soppressione dell'organismo partecipato.
Sul tema poi s'innesta un'ulteriore considerazione relativa alla
possibilità di esternalizzare, da parte delle società partecipate,
attività
core
e
non core
. Come è noto, infatti, con
riferimento alle esternalizzazioni di attività e funzioni
pubbliche, si usa tradizionalmente distinguere tra attività di
prestazioni di servizio e attività essenziali. Le prime possono e
vengono abitualmente gestite da soggetti privati tramite
affidamenti e concessioni appalti, le seconde, invece, dato il
contenuto autorizzativo, non si prestano a essere esternalizzate,
fatte salve espressioni di deroga da parte del legislatore.
Di conseguenza, eventuali servizi rientranti entro il perimetro
delle attività core business e che siano stati esternalizzati è
bene che siano riportati per un principio di simmetria rispetto
all'assetto gestorio proprio dell'Amministrazione conferente in
capo alla società medesima".
Ora anche queste affermazioni sono assolutamente molto
importanti ed è chiaro che la Regione deve non solo rispondere ma
prendere atto di queste contestazioni che sono state fatte e quindi
vorremmo proprio sapere se tutte queste valutazioni rispetto a
quella che doveva essere l'attività e questi principi, l'analisi
costi-benefici e quant'altro sia stata fatta, anche perché è dovuta
nel momento in cui ci sono delle scelte strategiche.
Nel caso non sia stata fatta, se la Regione intenda farla,
perché noi dobbiamo controllare chiaramente che ci sia efficienza
nei servizi e che i soldi pubblici vengano spesi correttamente.
Presidente -
Risponde l'assessore Marzi.
Marzi (AV-SA) -
La delibera della Corte dei Conti 12/2021
rappresenta un momento di analisi della gestione di Inva nel
periodo 2011/2018 che il Governo regionale ritiene di particolare
importanza per poter valutare gli effetti della scelta operata con
la legge regionale 81/87 di costituzione di una società per azioni
nel settore dello sviluppo dell'informatica e successivamente con
la legge regionale 16/96 concernente la programmazione e
l'organizzazione della gestione del sistema informativo
regionale.
In particolare, la legge 16/96 prevede all'articolo 1 che lo
sviluppo del sistema informativo regionale sia regolato da un piano
pluriennale approvato dal Consiglio Regionale che costituisce
pertanto il quadro di programmazione strategica ICT di territorio,
volto a promuovere e sostenere lo sviluppo della società
dell'informazione e della conoscenza in ambito regionale ai fini di
progresso sociale di miglioramento della qualità della vita,
favorendo la piena parità di accesso alle tecnologie
dell'informazione della comunicazione; favorire il processo
d'innovazione organizzativa e tecnologica degli enti pubblici
territoriali valdostani in un contesto organizzato di cooperazione
istituzionale; sviluppare modernizzazione e diffondere gli
strumenti e le tecnologie telematiche, i sistemi informativi
nell'ambito dell'Amministrazione regionale.
L'articolo 2 stabilisce che per la realizzazione del piano
pluriennale la Regione si avvale della società Inva S.p.A.
attraverso un'apposita convenzione. Tale convenzione all'articolo 1
regola i compiti di Inva per la realizzazione delle reciproche
obbligazioni tra la Regione e Inva stessa, nonché gli obiettivi
operativi e, all'articolo 7, le condizioni che Inva deve
rispettare.
In ordine a quanto riportato dalla collega Spelgatti, si
richiama il capitolo 6 delle considerazioni conclusive della
delibera 12 della Corte dei Conti quale base di riflessione.:
"Dall'analisi dei dati trasmessi si evince che la società, a fronte
dei ricavi derivanti dal contratto di servizio stipulato con la
Regione per lo svolgimento delle attività a esso commissionate,
sostenga costi notevoli ritenuti pertanto necessari per rispondere
alla domanda di servizio da parti regionali. Deve quindi ritenersi
doverosa un'approfondita analisi su quanti di tali servizi non
possano essere acquisiti direttamente dalla Regione mediante
procedura a evidenza pubblica - che a oggi vengono svolte dalla
società in house - allo scopo di corrispondere alle proprie
necessità e garantire l'atteso output, evitando di doversi
rivolgere a una propria partecipata espressamente costituita per
essere dedicata, per vocazione statutaria, a tale esplicita
missione."
In sostanza il giudizio non risulta negativo, ma tende a
richiamare l'Amministrazione a valutare l'operato della società
alla luce degli orientamenti giurisprudenziali della Corte
stessa.
In tale ambito, il Governo regionale intende acquisire
favorevolmente l'invito della Corte alla riflessione perché ritiene
il ruolo di Inva fondamentale per lo sviluppo informatico della
Regione stessa.
È opportuno citare alcune attività d'interesse generale di
pubblico interesse svolte da Inva per conto della Regione. In tali
attività rientrano quelle relative alla gestione di progetti
cofinanziati quale ad esempio il progetto VDA Broadbusiness o il
progetto relativo alla realizzazione del Data Center unico
regionale.
Per tali iniziative, nelle quali Inva si è occupata di tutte le
attività realizzate di rendicontazione, il ruolo svolto dalla in
house ha riguardato essenzialmente attività proprie della pubblica
Amministrazione, non esternalizzabili ed esternalizzate sul
mercato.
Il coinvolgimento di Inva è stato dettato dalla necessità di
disporre delle necessarie competenze tecniche nella gestione di
progetti di tale complessità difficilmente reperibili all'interno
della pubblica Amministrazione nella specializzazione e quantità
necessarie nonché da vincoli normativi in quanto la Regione non può
gestire direttamente i servizi di connettività aperti al pubblico
ma solo attraverso una propria società partecipata, qualificata
come operatore di servizi di connettività.
Questi progetti, oltre alla realizzazione delle necessarie
infrastrutture messe a patrimonio di tutta la pubblica
Amministrazione locale, hanno permesso un utilizzo delle stesse per
la veicolazione di servizi a tutta la pubblica Amministrazione
locale. Questo a costi ridotti di circa il 50% rispetto a servizi
analoghi presenti su Consip, realizzando pertanto risparmi
considerevoli a fronte di un servizio migliorativo in quanto
realizzato specificatamente per le necessità e le attese del
territorio stesso.
Il progetto VDA Broadbusiness ha inoltre permesso alla Regione,
per il tramite di Inva, d'intervenire in una situazione di
fallimento di mercato al fine di agevolare gli investimenti degli
operatori privati sul territorio per portare i servizi di
connettività a cittadini e imprese.
Citerei ancora le attività non facilmente reperibili sul
mercato, quali, ad esempio, i progetti relativi alla realizzazione
di sistemi di videosorveglianza complementari a quelli erogati dal
mercato di progettazione e realizzazioni di sistemi di
videosorveglianza sul territorio.
Tali attività hanno permesso alle pubbliche Amministrazioni
locali di poter usufruire di un servizio di condivisione delle
informazioni raccolte dai sistemi di videosorveglianza e dalla loro
messa a disposizione in maniera semplice e immediata ad altri enti,
per esempio le Forze dell'Ordine, tramite una rete chiusa e
pertanto più sicura rispetto all'utilizzo di Internet.
Proprio per l'utilizzo massiccio delle infrastrutture di rete
realizzate dalla Regione e dalle capacità elaborative di
archiviazione del data center unico regionale, tali servizi
difficilmente si sarebbero potuti reperire sul mercato in quanto, a
fronte degli importanti investimenti da mettere in campo rispetto
alla relativa esiguità degli utilizzatori, difficilmente un privato
avrebbe proceduto in maniera autonoma.
Proprio i risultati raggiunti tramite Inva in questi anni
impongono che sia effettuata quella valutazione indicata dalla
Corte dei Conti alla vigilia della partenza del più grande progetto
di digitalizzazione, di informatizzazione mai previsto nel Paese
con i fondi del piano nazionale di ripresa e resilienza.
Un'occasione unica per un territorio di montagna come il nostro che
ci vede impegnati ad attenuare e superare il gap digitale che
ancora oggi caratterizza l'Italia.
Con l'inizio della nuova legislatura, le modalità di gestione
dei rapporti con Inva sono stati oggetto di un'attenzione
particolare da parte dell'Assessorato, riconoscendo la valenza
strategica fondamentale che essi rivestono per lo sviluppo della
digitalizzazione in Regione. Un primo aspetto ha, ad esempio,
riguardato la funzionalità della rete dei 600 hotspot di wi-fi
regionali dei quali Inva svolge una gestione operativa ma che
rientra in un affidamento più ampio a TIM che è stata richiamata a
passare a una gestione proattiva del sistema. Inva sta valutando le
proposte di miglioramento pervenute da parte dell'operatore agli
uffici dell'Assessorato.
Nell'ambito infrastrutturale ricordo la quota dei fondi
strutturali pari a1.3 milioni di euro per gli interventi di
collegamenti in fibra ottica, cablaggio e adeguamento delle reti
locali delle sedi delle scuole pubbliche regionali che ci vedono
primi in Italia.
Con il CELVA si stanno definendo i contenuti di un accordo
quadro per lo sviluppo delle infrastrutture digitali sul territorio
sia come rete che come servizi per la pubblica Amministrazione, che
vedono Inva come interlocutore tecnologico e fornitore unico di
servizi a livello regionale per gli enti locali e in tal senso si
sta anche predisponendo un cambio della normativa di riferimento
per permettere i lavori sul territorio.
In ambito del tavolo del controllo analogo, le attività sono
state orientate a verificare maggiormente i livelli di qualità dei
servizi offerti che troveranno nello sviluppo dei prossimi
documenti pre e post Inva la loro nuova espressione.
È intenzione, infine, del Governo regionale avviare con il
programma pluriennale del triennio 2022/2025 di cui alla legge
regionale 16/96 un'analisi complessiva sia dei costi sia della
qualità dei servizi erogati da Inva, tenendo presente le
integrazioni a livello di sistema che devono essere assicurate in
una realtà tutto sommato piccola come quella valdostana. Gli
aspetti dei costi e della qualità dei servizi sono comunque
considerati.
Il codice dei contratti, ai fini dell'affidamento in house di un
contratto avente ad oggetto servizi disponibili sul mercato in
regime di concorrenza, stabilisce che per le stazioni appaltanti
effettuino espressamente la valutazione della congruità economica
dell'offerta sui soggetti in house. Questo con riguardo all'oggetto
e al valore delle prestazioni, dando conto della motivazione del
provvedimento di affidamento, della ragione del mancato ricorso al
mercato nonché dei benefici per la collettività dalla forma di
gestione prescelta, anche con riferimento agli obiettivi di
universalità e socialità in efficienza di economicità e di qualità
del servizio nonché di ottimale impiego delle risorse
pubbliche.
Pertanto l'Amministrazione regionale procede, all'interno di
ogni singolo atto, a effettuare le valutazioni richieste
dall'articolo 192 del codice dei contratti. È da considerarsi, ad
esempio, che per le figure professionali il listino di prezzi in
vigore risale al 2009 ed è stato approvato nell'ambito della
convenzione.
Il programma pluriennale conterrà le modifiche contrattuali:
queste valutazioni saranno condotte a livello di sistema
complessivo quale ulteriore valore aggiunto del ruolo che la legge
regionale 16/96 ha affidato a Inva. Per quanto riguarda le tariffe
professionali è stato mantenuto il listino vigente. Nei progetti
cofinanziati dall'Unione Europea, inoltre, Inva opera non a tariffa
ma a rendiconto dei costi sostenuti più il 15% dei costi
generali.
Per questo motivo, collega Spelgatti, visto anche il giusto
ruolo ispettivo che lei ha svolto sia con questa iniziativa che con
quella precedente, io trovo assolutamente corretto il fatto che il
Consiglio si interroghi su questo genere di mandato e trovo anche
che ogni sollecitazione da parte della magistratura contabile sia
un'occasione di confronto, come abbiamo indicato nella risposta, ma
credo anche che sia ruolo della politica quello di prendere spunto
e allo stesso tempo non appoggiare ma confrontarsi con gli altri
poteri di riferimento, come, nel caso specifico, la magistratura
contabile.
Presidente -
Per la replica, la consigliera Spelgatti ne
ha facoltà.
Spelgatti (LEGA VDA) -
Assessore Marzi, parto dalla fine:
lei dice bene l'attività ispettiva, però sostanzialmente bisogna
confrontarsi con il discorso Corte dei Conti.
Sì, bisogna confrontarsi ma bisogna appunto, come lei ha detto,
capire quali sono le problematiche che vengono sollevate. E veniamo
un po' alla sua risposta.
Lei sostanzialmente ha impostato tutta la prima parte della
risposta raccontando che cosa fa Inva ed è esattamente quello che
emerge da tutta l'analisi della Corte dei Conti in tutte le pagine
precedenti.
Dopodiché ha letto lo stesso pezzo che ho letto io, in cui
sostanzialmente si diceva che vengono sostenuti dei costi ritenuti
necessari per rispondere alla domanda di servizio regionale e la
domanda che è naturale chiedersi "quali di tali servizi non
potrebbero essere acquisiti direttamente dalla Regione mediante
procedura ad evidenza pubblica allo scopo di corrispondere...
evitando di doversi rivolgere alla proprio partecipata" e si spiega
qual è l'analisi che dovrebbe essere fatta per tutto il discorso
della "adozione di strategie di esternalizzazione diretta al
conseguimento di benefici potenziali in termini di riduzione di
costi, innalzamento della qualità dei servizi offerti a parità di
costo, reperimento sul mercato disponibile all'interno dell'ente,
maggiore flessibilità, maggiore concentrazione di risorse umane e
investimenti sulle attività ritenute strategiche".
Quindi questo è quello che io gli ho chiesto: "se è stato fatto
e se avete intenzione di fare", lei sostanzialmente mi ha
raccontato tutto quello che fa Inva con tutti dei dettagli
specifici che non sono oggetto di questo, perché sul ruolo generale
di Inva lo sappiamo e c'è scritto anche nella relazione della Corte
dei Conti. No, eh no!
Sul discorso delle esternalizzazioni, la domanda è specifica e,
attenzione, la Corte dei Conti ha valutato queste cose, per carità,
nessuno sta dicendo che sta demonizzando Inva, si sta dicendo:
"stiamo facendo noi, come Regione Valle d'Aosta, visto che i soldi
sono pubblici e sono nostri, una valutazione rispetto a tutto
questo e ai dubbi che ha sollevato la Corte dei Conti, analizzata
tutta l'attività che fa Inva?"
È una domanda lecita, legittima, ripeto, tra l'altro non
sollevata da noi, perché qui non è una questione di demonizzare
Inva e non è una questione di dire che Inva su certi aspetti non
stia lavorando assolutamente in maniera corretta, ma su tutti gli
aspetti?
Questo si sta chiedendo, ed è una domanda che è giustissimo
porsi e, visto e considerato che non la stiamo ponendo noi ma la
pone la Corte dei Conti, la politica, o comunque il Governo,
dovrebbe interrogarsi sotto questo aspetto, perché comunque come
vengono spesi i soldi pubblici va assolutamente valutato e bisogna
fare l'analisi costi-benefici, perché poi se ci sono delle
possibilità di ottenere delle ottimizzazioni, come è indicato dalla
Corte dei Conti, tutto questo va assolutamente controllato. Se poi
il risultato di un'analisi specifica di questo tipo porta a dire
"Assolutamente, tutto è perfetto così", bene, allora assolutamente
tutto è perfetto così e continuiamo così.
Quindi è chiaro che, ripeto, non bisogna preoccuparsi nel
momento in cui ci viene data un'indicazione rispetto alla
fotografia fatta dalla Corte dei Conti, ai dubbi che ha sollevato
la Corte dei Conti rispetto a tutta la situazione che ha
fotografato e quindi l'invito che fa alla Regione. Se poi la
Regione non ottempera all'invito e dice: "No, va già tutto bene
così perché è stato tutto perfetto così e fino adesso quello che è
stato fatto è tutto perfetto", allora la Corte dei Conti avrà preso
una cantonata nel sollevare determinati problemi specifici su cui
invita il Governo regionale a fare delle verifiche.
Quindi non è una questione di parti, è questione che voi
dovreste avere un ruolo terzo come Governo, visto e considerato che
siete l'azionista, e sostanzialmente verificare cosa facciamo.
Le procedure sono tutte perfettamente corrette? Non è che
bisogna a priori dire: "Ah no, la Corte dei Conti ha detto bene, la
Corte dei Conti ha detto male".
È chiaro che però se la Corte dei Conti solleva delle questioni,
bisogna analizzarle molto seriamente, e poi va tutto a favore
dell'Amministrazione regionale. Nel momento in cui
l'Amministrazione regionale fa queste verifiche, verifica e poi
sceglie e prende delle decisioni.
È questo l'invito che fa la Corte dei Conti ed è questo l'invito
che bisognerebbe fare, non bisogna mettersi sulla difensiva,
dovrebbe essere una cosa normale fare questo tipo di verifica.
OGGETTO N. 824/XVI -
Interpellanza:
"
Definizione di misure volte a calmierare l'effetto degli
aumenti in Valle d'Aosta della tassa sui rifiuti
".
Bertin (Presidente) -
Punto n. 28. Per l'illustrazione,
il consigliere Aggravi.
Aggravi (LEGA VDA) -
Questa interpellanza prende spunto
da notizie apparse su organi di stampa che in parte erano anche
state già preannunciate da iniziative portate avanti anche dal
nostro gruppo relative a prospettati aumenti tra il 25 e il 30%
della Tari, dovuti, si dice, sia alle nuove direttive di Arera ma
anche, se vogliamo dire, dall'evoluzione che il mondo dei rifiuti,
il mercato dei rifiuti se vogliamo chiamarlo così, sta prendendo:
pensiamo, ad esempio, al costo della plastica oppure, anche per
effetto molto probabilmente dell'evoluzione del commercio on-line,
al costo del cartone, che ha subito pesanti aumenti.
A fronte di questo c'era stato un parere non positivo da parte
del Consorzio permanente degli enti locali che a febbraio si era
astenuto all'unanimità sulla delibera della Giunta regionale che
vedeva le tariffe di conferimento in discarica a Brissogne
aumentare complessivamente di circa 1.200.000 euro. Ovviamente i
Sindaci rischiano di venire chiamati con il, un po' il brutto,
appellativo di "Sindaci esattori", come è stato anche detto a
livello di stampa.
In particolare, si sottolineava il fatto che principalmente
l'Amministrazione regionale ha aumentato il costo di conferimento
dei rifiuti in discarica ed è stato una delle cause dell'aumento
delle tariffe, poi è emersa la nuova definizione dell'imputazione
di alcuni costi da parte dell'autorità di regolamentazione per
l'energia Reti Ambiente, che è andata a modificare la parte fissa
della tariffa che non è soggetta a riduzioni, insomma tutti questi
elementi messi insieme hanno concorso a un aumento e concorreranno
purtroppo, da quelle che sono le prospettive, a un aumento delle
tariffe che in ultima analisi poi, per arrivare al quid della
situazione, peserà sulle utenze domestiche.
Tra l'altro, un effetto per cui sappiamo benissimo che le utenze
non domestiche possono beneficiare di agevolazioni, cosa che invece
non avviene a diverso titolo sulle utenze dirette e domestiche.
A tale riguardo, l'interpellanza vuole chiedere al Governo
regionale quali siano le cause degli aumenti della Tari così come
prospettate da notizie di stampa, in maniera tale da fare chiarezza
riguardo alla situazione e alle prospettive; se vi siano state
interlocuzioni specifiche sul tema con i rappresentanti degli enti
locali e i gestori del servizio di smaltimento dei rifiuti e capire
anche se sia intenzione dell'Amministrazione regionale definire
misure d'intervento volte a calmierare l'effetto degli aumenti nei
confronti degli utenti finali, perché - a fronte della pessima
definizione purtroppo un po' giornalistica e semplicistica dei
Sindaci esattori -ricordiamo che abbiamo gli utenti finali, che
sono poi, in ultima battuta, coloro che devono far fronte a queste
tariffe e a questi rincari, che purtroppo poi capitano - e
capiteranno - purtroppo in un momento anche non facile della nostra
economia e della nostra situazione.
Presidente -
Risponde il presidente della Regione
Lavevaz.
Lavevaz (UV) -
Ringrazio il collega Aggravi per questa
iniziativa, che permette di far chiarezza effettivamente su un
argomento spinoso e oggetto di discussioni anche all'interno del
Consiglio permanente degli enti locali, a dire il vero non da
quest'anno ma da parecchi anni. Come è noto, il servizio, o meglio,
la gestione dei rifiuti, rientra nell'ambito dei cosiddetti servizi
a rilevanza economica, cioè i servizi per i quali il costo deve
essere completamente coperto dalle entrate derivanti dalle tariffe
degli utenti. La tariffa dipende sostanzialmente dal costo del
servizio reso.
Come è noto, anche la tariffa è composta da una parte fissa che
tiene conto in qualche modo di tutta la parte più strutturale del
servizio, quindi la parte di investimenti, la parte di ammortamenti
degli investimenti iniziali sempre in relazione al servizio, degli
investimenti anche strutturali sempre per la gestione di tutta la
filiera del rifiuto.
La parte variabile, invece, è più legata, in linea di principio,
alla quantità di rifiuto che ogni famiglia o attività produce,
quindi è rapportata a diverse componenti, quali la quantità dei
rifiuti, la metratura e quant'altro.
Come giustamente ricordato dal collega Aggravi, facendo
riferimento anche all'articolo apparso sugli organi di stampa, a
partire dal 2020 effettivamente sono state inserite alcune novità
dall'ARERA, l'autorità di regolazione per l'energia reti e
ambiente, il cosiddetto metodo MTR, cioè il metodo tariffario
servizio integrato di gestione dei rifiuti, e questo ha
effettivamente imposto delle nuove iniziative anche a livello di
gestione contabile del piano finanziario che le Unités nel nostro
caso devono fare e nello specifico la differenza più importante è
che all'interno del PEF, il piano economico finanziario, non sono
più inseriti i corrispettivi dovuti ai gestori, cioè le fatture
pagate ai gestori del servizio di raccolta, bensì i costi operativi
e di capitali effettivi che si possono desumere dai bilanci di
gestione delle ditte e delle imprese.
Quindi questo fa sì che, essendoci un sistema diverso fino al
2020, anche i PEF avessero una connotazione diversa e il rischio
effettivo che ci siano delle discrepanze anche sullo stesso
servizio gestito quindi dalla stessa società, dalla stessa azienda,
ci può essere, perché, laddove non ci sia un effettivo
rispecchiarsi delle dinamiche dei costi efficienti sul PEF, da un
anno all'altro ci possono essere anche delle significative
differenze. Questo ha fatto sì che anche la locazione di alcuni
costi possa essere in qualche modo motivo di differenze di costi
anche importanti da un anno all'altro.
Inoltre il metodo MTR ha modificato anche alcuni costi sulla
parte variabile, anche questo può incidere in maniera più o meno
significativa da un anno all'altro. Perché dico questo? Perché,
come è noto, si è deciso a fine 2019-inizio 2020 di prorogare le
tariffe di riferimento del 2019 anche per il 2020. Questo fa sì che
tutte queste modifiche normative, e comunque contabili, vadano a
ricadere in un unico scaglione, in un unico gradino nel 2021,
quindi questi sono alcuni degli aspetti per i quali ci troviamo nel
2021 con un passaggio che è oggettivamente più significativo
rispetto all'andamento di aumento che c'è stato negli ultimi
anni.
Vi sono anche altre cause che concorrono all'aumento della
tariffa che vengono riportate anche in maniera più o meno diretta
all'interno dell'articolo di stampa citato, che sono, ad esempio,
l'incremento dei costi sia di smaltimento che di raccolta, ad
esempio, del verde, della plastica, del cartone - che lei ha
giustamente citato - visto probabilmente anche il grande aumento di
ordini on-line che c'è stato durante la pandemia; sono tanti gli
aspetti che possono essere conteggiati all'interno di un aumento
più generale.
Per quanto riguarda invece l'aumento dei costi di smaltimento
finale lato Regione, quindi lato gestione anche della discarica, è
stato effettivamente riscontrato un aumento a preventivo dovuto
principalmente all'aumento dei costi di trasporto di conferimento
delle frazioni differenziate la cui valorizzazione, come è noto,
dipende ovviamente dalla quantità del rifiuto differenziato ma
anche e soprattutto dalla qualità di questo rifiuto. L'esempio più
facile da fare è quello del vetro: il vetro come sapete viene
valorizzato con la rifusione del materiale raccolto, però per
essere rifuso e riutilizzato deve essere suddiviso per colore.
Questa suddivisione viene fatta con dei metodi ottici in cui dei
macchinari suddividono il vetro verde da quello giallo da quello
trasparente, in modo che possa essere rifuso e riutilizzato. Il
problema è che quando la raccolta frantuma il vetro con delle
frazioni troppo piccole, questa suddivisione non è più possibile e
quindi quella quantità, quella porzione di rifiuto non può essere
valorizzata e quindi portato l'effettivo recupero.
Questo fa sì che i costi aumentino, o diminuiscano i ritorni
dalla vendita del materiale da recuperare, però, per dare un ordine
di grandezza di incidenza sulla Tari dell'aumento dovuto alla
gestione regionale, si stima su circa il 5% di quella percentuale
che è stata citata.
Si chiede poi "se vi siano state interlocuzioni specifiche sul
tema con i rappresentanti degli enti locali": naturalmente sì, nel
senso che, come è noto, da gennaio del 2020 è subentrata una nuova
gestione del centro di trattamento regionale dei rifiuti e da metà
anno in poi ci sono state diverse interlocuzioni tra
l'Amministrazione regionale, il nuovo gestore, i tecnici dei sub
Ato e il CELVA proprio per cercare di definire delle attività
propedeutiche a permettere anche al nuovo gestore di mettere in
atto delle iniziative volte a migliorare la qualità della raccolta
differenziata. Come dicevo prima, è veramente l'aspetto
fondamentale per evitare l'aumento dei costi.
Questo è un aspetto che diventerà importantissimo - e lo stiamo
analizzando nei dettagli anche in queste settimane in cui io ho
preso un poco in mano anche l'Assessorato - rispetto al nuovo piano
regionale di gestione dei rifiuti nel quale la questione
dell'effettiva valorizzazione dei rifiuti differenziati sarà un
punto centrale viste anche le nuove normative a livello
europeo.
Si chiede infine "se sia intenzione dell'Amministrazione
regionale definire misure di intervento volte a calmierare
l'effetto degli aumenti nei confronti degli utenti finali", la
risposta sta nell'inizio del mio intervento, nel senso che, essendo
un servizio di rilevanza economica, la Regione non può mettere in
atto azioni di tipo economico; quello che si può fare, come dicevo
prima, è cercare di stare nell'ambito delle azioni volte a
migliorare la percentuale di raccolta da un lato, quindi la
quantità di rifiuto differenziato, ma soprattutto la sua
qualità.
Presidente -
Per la replica, il consigliere Aggravi, al
quale passo la parola.
Aggravi (LEGA VDA) -
Ringrazio il presidente Lavevaz per
aver fatto un po' di chiarezza, soprattutto con la risposta alla
vera domanda che era poi la prima, rispetto alle altre due che
erano un poco più a corollario e, se vogliamo, scontate,
soprattutto la seconda, ma bene così.
Io quello che vorrei sottolineare è un po' il contrappasso al
quale stiamo assistendo e in realtà l'ha dato anche lei con due
elementi: il costo del trasporto e la qualità del
differenziato.
Spesso e volentieri parliamo soltanto della percentuale del
differenziato ma poi, come spesso capita, dobbiamo andare a vedere
la qualità, e citavo proprio prima, non a caso, il mercato dei
rifiuti, perché sappiamo benissimo che il differenziato ha un
valore non soltanto perché è migliorativo rispetto ad altre
gestioni, ma perché può essere valorizzato e quindi venduto, però -
come lei rappresentava sul discorso vetro - ovviamente deve essere
di qualità, altrimenti alla fine della fiera il contrappasso è che
era meglio il pirogassificatore, nel senso che se non riusciamo -
non me ne vogliano dall'altra parte dell'aula, sanno benissimo qual
era la mia posizione all'epoca e non l'ho cambiata - ma al di là di
questo dobbiamo stare molto attenti, perché presa questa scelta
dobbiamo evitare che poi il contrappasso ovviamente si
presenti.
E sul costo di trasporto, vorrei sottolineare anche qui questo
aspetto, perché stiamo dando per scontato un altro problema che ci
sarà soprattutto sul trasporto pesante o medio pesante, ovvero il
costo della transizione ecologica, lo stiamo vedendo; purtroppo,
nel bene o nel male, un costo c'è perché oggi certe forme di
propulsione dei mezzi costano di più e costeranno di più in
prospettiva rispetto a quelle tradizionali.
Questo non vuol dire che non dobbiamo andare in quel senso, ma
dobbiamo ovviamente migliorare ed efficientare questo tipo di
evoluzione, perché altrimenti la Old Economy la vince dal punto di
vista dei costi perché sono tecnologie rodate, sono tecnologie per
cui c'è un altro bacino di utenza e soprattutto c'è un'altra
percentuale di conoscenza e soprattutto di parco macchine o di
parco mezzi, come in questo caso.
Per quanto riguarda poi - lei lo citava - il piano dei rifiuti
e, se vogliamo, le misure, è vero, misure economiche dirette non se
ne possono disporre, considerato il fatto - l'ha detto lei - della
rilevanza economica, ma forse misure indirette non economiche
possono essere fatte e in particolare sul discorso della qualità
del differenziato e magari anche degli incentivi che singolarmente
si potranno fare.
Lo dico, mi preoccupa moltissimo il tema del costo del trasporto
e soprattutto anche del peso che gli investimenti avranno in questi
primi anni di attività, ma poi, soprattutto, il discorso anche più
generale della qualità del rifiuto differenziato e soprattutto
dell'evoluzione del mercato dei rifiuti ovviamente avranno delle
ricadute che purtroppo non possiamo oggi prevedere, se non in quota
parte.
Quindi proseguiremo come sempre l'attività di valutazione, di
monitoraggio e soprattutto anche capire in prospettiva, già c'era
un'iniziativa nello scorso Consiglio sul piano dei rifiuti, sono
contento che questa volta ho sentito da parte sua il fatto che si è
addentrato di più nei dettagli dell'Assessorato, la volta scorsa su
quell'interpellanza era un po' meno pronto, chissà magari
s'innamora dell'ambiente e si tiene la delega, questo non lo
possiamo sapere, però al di là di questo avremo occasione di
approfondire questo tema.
OGGETTO N. 825/XVI -
Interpellanza:
"
Elaborazione, congiuntamente alle altre regioni alpine,
di un protocollo per la riapertura in sicurezza degli impianti
sciistici per la stagione invernale 2021-2022.
".
Bertin (Presidente) -
Punto n. 29. Per l'illustrazione,
il consigliere Lavy ne ha facoltà.
Lavy (LEGA VDA) -
Con questo caldo fa un po' strano
parlare già di prossima stagione invernale, ma io credo che ci si
debba muovere per tempo per evitare soprattutto che magari possano
capitare certi scherzi che sono capitati nella stagione
passata.
Sappiamo benissimo che per la Valle d'Aosta - una regione che si
basa in grandissima parte sul turismo anche soprattutto invernale -
una stagione come quella dell'anno scorso sarebbe assolutamente
catastrofica e non ce lo potremmo assolutamente permettere.
Questa è un'interpellanza che nasce dalla notizia della visita
qui ad Aosta del ministro del turismo Garavaglia, Ministro - che
ovviamente ho avuto il piacere anche di ascoltare - che è stato
molto chiaro, perché comunque ha dato, bene o male, delle certezze
per cui ha detto che la stagione invernale si farà. Questa stagione
invernale però deve essere comunque coordinata con dei protocolli
molto accurati che devono essere studiati e soprattutto ci deve
anche essere un'azione da parte degli enti territoriali - e non
solo, anche da parte delle associazioni di categoria - per
sensibilizzare il Governo nazionale o almeno una parte di esso.
Sappiamo benissimo che le forze che lo compongono sono
assolutamente eterogenee, abbiamo delle forze che potremmo definire
amiche della montagna e altre nemiche della montagna e questo
purtroppo sono i fatti a dimostrarlo.
Ecco perché per combattere questo pregiudizio che c'è verso la
montagna e per evitare anche che, ripeto, ci possano essere
situazioni come l'anno scorso, perché oggi se andiamo a vedere
sulle spiagge ci sono dei casi di affollamento assolutamente
incommentabili che se capitassero in una nostra stazione sciistica
uscirebbe un putiferio che la metà basta - ma questo semplicemente
perché la lobby del mare è più forte di quella della montagna -
ecco perché è fondamentale che il Governo regionale - di concerto
con le varie associazioni, i maestri di sci, che comunque stanno
già lavorando a una sorta di bozza di protocollo, e le altre
Regioni - si muova per dialogare con il Governo nazionale per
stabilire delle date certe per le riaperture per il prossimo
inverno, al di là delle varie varianti Delta, Epsilon, Zeta, Eta,
Theta e ne avremo anche altre, chi ne ha più ne metta.
Quindi con questa interpellanza chiedo - è il punto basilare -
se ci siano già state delle interlocuzioni con il Governo
nazionale, proprio per elaborare dei protocolli che possano
garantire l'apertura delle stazioni sciistiche ed eventualmente se
dopo questo incontro ci sia già una bozza e quali siano, ovviamente
a grandi linee, non nei particolari, i contenuti di essa.
Presidente -
Risponde l'assessore Bertschy.
Bertschy (AV-SA) -
Come è già stato detto l'altra volta,
parlare con questa frequenza della prossima stagione invernale è
sinonimo dell'attenzione politica che un po' tutti abbiamo verso
quello che succederà nei prossimi mesi e di qui all'autunno.
Come ha ben detto il Ministro Garavaglia, bisogna dare delle
certezze, anche noi siamo qui per dare delle certezze, la stagione
invernale si deve tenere e soprattutto si deve poter svolgere.
Come ha ben detto però il Ministro Garavaglia, ci sono alcune
questioni sulle quali lo sci, come tutti gli altri settori,
dovranno essere parte di una visione politica differente da quella
del precedente inverno e speriamo che questa visione politica sia
quella che accompagna questa estate, soprattutto l'utilizzo degli
stabilimenti balneari e tutto quello che sta un po' succedendo. Ce
lo siamo già detti la scorsa volta, è necessario avere un approccio
in sicurezza in termini di utilizzo delle infrastrutture, dei
servizi, però allo stesso tempo è necessario imparare a convivere
con la pandemia, sapendo che le attività economiche non possono più
cedere il passo.
Per questo la prima cosa che dobbiamo fare è ricordarcelo sempre
e tutti i giorni cercare di segnalarlo a quelli che ancora sono un
po' restii a farlo: bisogna vaccinarsi, bisogna completare la
vaccinazione, bisogna fare in modo che la regione, la popolazione
italiana vada in questa direzione e non solo, perché è solo
attraverso la vaccinazione che possiamo garantire ancora maggiori
certezze a tutti quanti e a noi in particolare.
Per venire al tema specifico, io mi fermo alla prima domanda
perché nella prima domanda "se abbia preso contatti con le
associazioni e le altre Regioni alpine per elaborare un protocollo
che possa garantire l'apertura in sicurezza degli impianti per la
stagione invernale 2021", ci sta una risposta che però non prevede
poi la seconda: oggi non esiste un protocollo per nessuna Regione
alpina.
Tra l'altro in queste ore eravamo in contatto con la Regione
Lombardia, con la Regione Trentino, con il Veneto e con il Friuli
proprio a parlare di queste cose come dei ristori, ed è bene
segnalare che la Regione Valle d'Aosta e la Regione Trentino sono
partite mentre le altre Regioni devono ancora partire per dare una
risposta ai propri operatori economici.
Quindi ci si sta anche allineando su alcune delle misure che
sono state messe in campo e la riunione di oggi è stata utile per
parlare sia di questo che per fare alcune valutazioni che però
verranno riprese nei prossimi giorni, in attesa di capire cosa
succederà tra Governo nazionale e la Conferenza delle Regioni a
riguardo dell'applicazione di una serie di misure rispetto
all'utilizzo del Green Pass e a tutte le cose che fanno parte del
dibattito del momento.
In questo momento il contatto con le Regioni alpine c'è, come
c'è il contatto con le associazioni di categoria a livello
nazionale e a livello locale: l'ANEF per quello che riguarda gli
impianti a fune, le Associazioni maestri di sci, la FISI e sul
livello locale ovviamente l'AVIF, i nostri maestri di sci, le
stesse guide e l'ASIVA.
È prevista la prossima settimana, mercoledì, una riunione di
coordinamento per mettere insieme le informazioni che ogni settore
ha nelle interlocuzioni all'interno della propria categoria e
nell'interlocuzione con il Governo.
Come Regioni ci raccorderemo nelle prossime settimane proprio
per definire un protocollo, o forse non più protocollo, perché
l'obiettivo deve anche essere - una volta che si definiranno delle
linee guida generale - di permettere di utilizzare le
infrastrutture sportive come oggi si utilizzano altre
infrastrutture. In questo senso ci stiamo confrontando riguardo
alla gestione della stagione perché ognuno ha una sua
organizzazione sui propri comprensori, non tutti i comprensori
hanno livelli di servizi avanzati, per esempio per l'on-line, noi
su questo siamo già sicuramente più avanti di tante altre
regioni.
Quindi c'è un'azione di coordinamento in atto, c'è un'azione di
valutazione sui nostri protocolli attuali, sapendo che il decreto
che ha definito la riapertura poggia la sua base normativa su una
situazione che di qui a qualche giorno verrà modificata, per
esempio, per la definizione dell'applicazione della colorazione
delle zone.
Noi ci siamo impegnati con le associazioni di categoria locali a
mantenere una regia e a mantenere un coordinamento anche per quello
che riguarda la risposta su una delle cose più importanti. Oggi più
o meno tutte le categorie hanno avuto delle risposte in termini di
ristori, manca invece ancora la risposta alle società di impianti a
fune.
È uno dei temi che abbiamo trattato qualche minuto fa, si è in
attesa del lavoro fatto da parte del Governo nazionale di notifica
dell'impianto di risposta al ristoro degli impianti a fune, però a
oggi questa condizione non vede ancora una soluzione
definitiva.
L'ANEF nazionale e noi Regione stiamo sollecitando il Governo a
lavorare in questa direzione, perché è una pendenza forte, questa,
non di tipo organizzativo sanitario ma di tipo finanziario: per
tutte le società d'impianti da fune in Italia la possibilità di
avere questi ristori è importante soprattutto perché in Francia
sono arrivati, in Svizzera non ne hanno avuto bisogno perché hanno
sciato e qui in Italia invece siamo in questa condizione.
Ci sarà durante il mese di agosto un'attività continua in questa
direzione sui tre livelli: livello con le Regioni, livello con le
associazioni di categoria del settore nazionale e livello locale;
ci sarà un'interlocuzione continua con il Governo nazionale,
cercando di dare continuità al lavoro per garantire - già dalla
fine del mese di agosto ai primi di settembre - tutte le condizioni
necessarie per organizzare i servizi di apertura, di vendita e di
gestione dei comprensori.
Presidente -
Per la replica, il consigliere Lavy.
Lavy (LEGA VDA) -
Io mi metto nei panni di un membro
della filiera di somministrazione, che oggi ha appena mandato una
mail, nell'interpretare la sua risposta. "Non ho certezze, non ci
sono certezze", io mi aspettavo che comunque lei venisse qui e
dicesse: "No, ma perché comunque abbiamo già questo pronto, questo
e quest'altro, questo deve essere discusso" però mi aspettavo
qualcosa di più dai tavoli di coordinamento: è come se l'anno
scorso questo problema della riapertura degli impianti di sci non
ci sia stato, sembra quasi che quest'anno, per la prima volta, ci
troviamo ad affrontare questo problema.
Ora può immaginare che anch'io stesso mi trovi in difficoltà:
come è possibile che dopo più di un anno di pandemia, dopo mesi in
cui sappiamo benissimo che ci sono dei problemi riguardo
all'apertura degli impianti di sci, si è ancora qui a parlare di
tavoli di coordinamento. Che si farà, si farà... quando ci sono
troppi verbi coniugati al futuro questo mi mette un po' di paura,
perché sappiamo benissimo quali sono i tempi della politica,
sappiamo benissimo quali sono i tempi del Governo nazionale e, se
già non si è stati ascoltati l'anno scorso, il dubbio che anche
quest'anno possa avvenire la stessa cosa c'è, pur essendo cambiate
delle parti politiche perché, lo ripeto, ci sono parti amiche della
montagna - per fortuna! - ma, purtroppo, non è detto che riescano
sempre a imporsi.
Se ci fossero delle Regioni... e io non vedo perché la Valle
d'Aosta non possa essere per una volta capofila, visto che la sua
intera economia si basa sulla montagna e la stagione invernale è
assolutamente fondamentale... non si possa lavorare in maniera
molto più spedita.
Poi per carità, lo so che non è semplice, lo so che non è
immediato, lo so che non è tutto fatto però, ripeto, il materiale
c'è già, non usciamo da una fase in cui tutto era normale: problemi
ce ne sono stati, materiali ci sono stati, i problemi ci saranno di
nuovo; le associazioni sono state coinvolte, bene, però cosa
portiamo a livello nazionale? Roma è lontana, purtroppo, e la
stagione invernale sembra anch'essa lontana, ma si sta avvicinando
in maniera molto veloce e, se non facciamo qualcosa oggi, ci
ritroviamo magari nel mese di ottobre a dire: "Eh no, bisogna
trovare un protocollo perché magari quelli che abbiamo elaborato
non vanno bene al Governo nazionale" quando sono ora i momenti per
dialogare proprio con il Governo nazionale, per far passare certe
linee.
Quindi io la invito, Assessore, in un certo senso ad accelerare
anche con le altre Regioni, perché per una volta la Valle d'Aosta
potrebbe essere una Regione capofila in questo senso.
OGGETTO N. 826/XVI -
Interpellanza:
"
Valutazioni in ordine alla fattibilità del collegamento
intervallivo di Cime Bianche
".
Bertin (Presidente) -
Punto n. 30 all'ordine del giorno.
Per l'illustrazione, la consigliera Minelli.
Minelli (PCP) -
Prima di entrare nel merito dei quesiti
di quest'interpellanza, voglio ricapitolare brevemente i passi che
hanno portato fino a qui.
I propositi di realizzazione di una serie d'impianti funiviari
per collegare Ayas con Cervinia hanno una storia ormai lunga, che
ha visto un'accelerazione nell'ultimo decennio.
Nel 2013 l'avvio del progetto Interreg Italia-Svizzera AlpLinks
con la formulazione nel 2015 di un Masterplan che prefigurava
l'attestamento del collegamento a Monte del Colle superiore delle
Cime Bianche con due impianti funiviari.
Due anni dopo, nel 2017, il Servizio impianti a fune della
Regione Valle d'Aosta butta alle ortiche questo costoso studio
precedente e prospetta un collegamento che prevede una successione
di quattro telecabine con il principale obiettivo di abbattere i
costi; un documento che non è mai approdato in Consiglio. La
proposta del servizio è quella che poi è alla base del disciplinare
di gara e del capitolato messi a bando dalla società Monte
Rosa.
Comune a tutte queste ipotesi è la sottovalutazione, se non il
tentativo di nascondere, il regime di tutela a cui è sottoposto
buona parte del Vallone delle Cime Bianche, perché è inserito nella
ZPS ZSC, ambienti glaciali del gruppo del Monte Rosa, facente parte
della rete europea Natura 2000.
A livello politico, la discussione è entrata nel vivo nel corso
del 2019, lo ricordiamo, in occasione dell'impostazione del DEFR
per il 2020, quando è emersa una divergenza molto evidente, una
divergenza di vedute, tra le forze autonomiste, convinte di voler
forzare i tempi nella realizzazione del collegamento, e le forze
progressiste di sinistra, allora rappresentate da Rete Civica, dal
Movimento 5 Stelle e da ADU, che invece valutavano negativamente il
progetto.
Il risultato di quel confronto è stato poi l'inserimento di una
scheda nel DEFR - DEFR che ho votato - che aveva previsto degli
studi preliminari per valutare la realizzabilità del collegamento
attraverso approfondimenti sulla sua sostenibilità ambientale,
urbanistica ed economica, riservando al Consiglio regionale il
compito di assumere una decisione definitiva alla luce di questi
approfondimenti.
Questa stessa impostazione, dopo le elezioni del settembre 2020,
era stata sostanzialmente ribadita, anche in sede di definizione
dell'accordo di maggioranza siglato a ottobre.
Subito dopo però erano emersi degli importanti elementi di
novità, che hanno messo in discussione anche questo punto di
equilibrio e di mediazione. Anzitutto la società Monte Rosa 
nel pubblicare in data 19 ottobre 2020 - un giorno prima
dell'inizio ufficiale della legislatura- il bando di gara per un
importo di 742 mila euro più I.V.A., al fine di acquisire questo
studio preliminare per la valutazione della fattibilità del
collegamento, non si è limitata a richiedere gli approfondimenti
che erano previsti nel DEFR, ma si è spinta oltre, chiedendo anche
la progettazione definitiva di alcuni impianti di risalita e della
relativa pista per sci da discesa. Una progettazione che riteniamo
fuori luogo e che potrebbe essere commissionata solo al termine
degli studi preliminari e dopo la valutazione di merito del
Consiglio regionale, quindi non prima di questi studi e
valutazioni.
La pubblicazione del bando da parte della società Monte Rosa ha
determinato la reazione delle associazioni ambientaliste del
comitato in difesa di Cime Bianche e il 3 dicembre del 2020 un
avvocato rappresentante di sette associazioni di tutela ambientale,
locali e nazionali, ha diffidato la società Monte Rosa e la Regione
Valle d'Aosta, che ha il controllo della società, a dar corso ad
affidamento degli incarichi per lo studio, essendo vietata dalla
normativa europea, nazionale e regionale la realizzazione
d'impianti a fune e piste da sci in zone di protezione speciale nei
siti di rete Natura 2000.
Il 21 dicembre 2020, in qualità di allora Assessore all'ambiente
e co-destinataria di quella diffida, ho investito della questione
l'ufficio legale della Regione. Nel frattempo, una problematica
assai simile a quella del Vallone di Cime Bianche si stava
manifestando anche nel Lazio dove la Regione, al termine di
un'istruttoria e una valutazione di incidenza ambientale, aveva
ritenuto di poter autorizzare l'ampliamento di un comprensorio
sciistico ricadente in una zona di protezione speciale.
In data 14 maggio 2021, poco tempo fa, il Ministero della
transizione ecologica ha ritenuto tale progetto di ampliamento
degli impianti non conforme alla normativa di tutela ambientale di
una ZPS, una vicenda che interessa, secondo noi, direttamente la
questione delle Cime Bianche, perché le due aree si trovano in una
situazione analoga. Entrambe sono infatti caratterizzate dalla
presenza di una ZPS in cui è espressamente ed esplicitamente
vietata la costruzione d'impianti di risalita e piste da sci, anzi,
a differenza del Terminillo il Vallone delle Cime Bianche non è mai
stato oggetto, né prima né dopo il 2007, di una pianificazione
urbanistica che prevedesse la realizzazione degli impianti a
fune.
Appresa la notizia dell'intervento del Ministero, in data 25
maggio, ricoprendo ancora quella carica di Assessore, ho chiesto
alla società Monte Rosa dei chiarimenti in merito a valutazioni e
ad atti compiuti, tenuto conto del provvedimento del Ministero, che
si aggiungeva alla diffida del mese di dicembre 2020.
Quindi, riassumendo: il tentativo di accelerare non solo negli
studi, perché erano previsti, ma anche nella progettazione degli
impianti per il collegamento intervallivo, appare inopportuno,
perché si scontra non solo con delle valutazioni critiche nel
merito della validità, dell'opportunità del progetto, ma
soprattutto perché si scontra con delle specifiche stringenti
normative di carattere europeo, nazionale e anche regionale.
È un quadro giuridico da studiare con attenzione, di cui occorre
tener conto, evitando di procedere a testa bassa e pensando, come
direbbe qualche collega, di essere infallibilmente nel giusto.
A fronte di questi fatti e avvenimenti, abbiamo dovuto
registrare l'assenza totale di risposte, di comunicazioni sia
dirette sia indirette da parte della società Monte Rosa che, lo
ricordo, è una società controllata, una società partecipata della
Regione.
Nel documento che abbiamo consegnato oltre un mese fa al
Presidente, un documento di PCP con i punti per il confronto per la
verifica politica, è presente il tema del collegamento intervallivo
di Cime Bianche e quello delle valutazioni sulla sua
realizzabilità, anche alla luce della vicenda del Terminillo.
A quel documento a noi a tutt'oggi non è stata data nessuna
risposta, da qui la necessità di avere un chiarimento non più
rinviabile da parte della Giunta, tramite questa interpellanza in
cui chiediamo innanzitutto a che punto è l'affidamento dello studio
per valutare la fattibilità del collegamento intervallivo di Cime
Bianche: ricordo che la scadenza per la ricezione delle domande per
l'affidamento di questo studio era fissata al 14 dicembre 2020;
sono passati sette mesi, non ne abbiamo più saputo niente. Oggi
finalmente sapremo, ma a nostro avviso è un modo di procedere
quantomeno sconcertante, perché la pubblica Amministrazione
dovrebbe avere una sua prassi di trasparenza e di
comunicazione.
Vorremmo poi sapere se e quale risposta è stata fornita e in che
data dalla società Monte Rosa alla lettera che avevo inviato il 25
maggio 2021.
Inoltre ci interessa sapere quali pareri legali sono stati
richiesti o si intendono richiedere da parte della Regione a
seguito del provvedimento del Ministero della transizione ecologica
del 14 maggio 2021.
Infine, se è stato posto dalla Regione, oppure se s'intenda
porre, uno specifico quesito al Ministero della transizione
ecologica in merito alla possibilità di realizzare impianti a fune
e piste di sci in una zona di protezione speciale come quella delle
Cime Bianche rientrante nella rete Natura 2000.
Presidente -
Per la risposta il presidente della Regione
Lavevaz.
Lavevaz (UV) -
Per rispondere ai diversi quesiti posti
dall'interpellanza, parto un po' dal fondo, cioè da una delle
ultime domande, cioè quale sia la risposta e quando sia stata
inviata da parte della società Monte Rosa. La risposta è arrivata
in data 13 luglio scorso, rispetto appunto alla nota che lei ha
inviato il 25 maggio. Con tale nota si fa presente che la procedura
è stata regolarmente affidata e che i servizi previsti sono in
corso di esecuzione.
La società Monte Rosa S.p.A. inoltre comunica di aver adempiuto
sostanzialmente al mandato ricevuto come individuato dal DEFR
2020-2022 - che lei ha giustamente ricordato e citato, quindi non
sto a rileggere - e ha anche giustamente ricordato di averlo anche
votato, quindi la società Monte Rosa ritiene di continuare ad
adempiere al mandato che le è stato affidato.
Ancora la società precisa che il capitolato speciale di appalto
è molto chiaro nell'indicare che il fine della procedura non è la
progettazione definitiva, bensì quello di comparare le soluzioni
possibili, tra le quali anche la possibilità di una soluzione zero
che non preveda la possibilità di realizzazione del collegamento e,
in particolare, quelle individuate dal Masterplan che lei ha
giustamente citato, prodotto dallo studio urbanistico ambientale
nell'ambito del progetto europeo AlpLinks, che lei ha giustamente
citato.
Per quanto riguarda invece le altre due domande, la società
Monte Rosa nella lettera citata esprime il proprio parere che non
sussista il paragone con la situazione che ha portato alla nota del
Ministero della transizione ecologica in merito all'ampliamento
degli impianti sciistici del Terminillo, in quanto sia il grado di
avanzamento della procedura sia le normative regionali di
riferimento risultano essere differenti.
Considerazione questa che è già stata fatta anche
dall'Avvocatura regionale che giustamente - come ricorda
l'interpellanza e come ha ricordato anche lei - lei stessa ha
interessato in merito alla questione, in particolare in merito alla
questione della diffida presentata da alcune associazioni.
Nel riscontro a questa sua richiesta - che peraltro lei nelle
premesse della sua interpellanza ha dimenticato di citare, questo
riscontro; credo che i pareri vadano considerati anche quando danno
delle risposte che magari non sono quelle che ci si aspetta -
questo riscontro sostanzialmente, nel riscontrare la sua
comunicazione, dopo aver ricapitolato il quadro normativo regionale
italiano ed europeo, ha rappresentato come il bando in questione
non abbia la finalità di aggiudicare attività riconducibili alla
progettazione definitiva in nessun modo e che il livello di
progettazione è in una fase che si può definire iniziale e di solo
studio e che quindi i documenti di gara contengono correttamente
ogni riferimento normativo utile, descrivendo nello specifico i
vincoli delle diverse aree protette. Rileva anche in particolare in
questo senso - come osservato anche dall'Avvocatura regionale nella
considerazione che è stata fatta - che l'impianto normativo
definito dalla direttiva europea 92/43, relativa in particolare
alla conservazione degli habitat naturali e seminaturali della
flora e della fauna selvatiche, prevede sicuramente dei divieti ma
anche in determinati specifici casi delle deroghe.
Come è noto, la direttiva 92/43 e le norme di recepimento
statali e regionali prevedono che qualsiasi programma, piano,
attività o intervento che interessi un sito Natura 2000 debba
essere sottoposto alla procedura di valutazione d'incidenza e in
Valle d'Aosta l'applicazione della procedura è disciplinata dalla
legge regionale 8/2007 e da successive deliberazioni applicative
che riprendono esattamente quanto previsto dalla direttiva
92/43.
Quindi - come è chiaro e come sempre è stato detto, come è stato
inserito ancora sull'ultimo DEFR - sarà lo studio stesso a definire
"se" e "come" tale impianto sarà realizzabile, eventualmente
derogando a quali norme, se sarà il caso e senza che nessuno si
ritenga di avere la verità in tasca.
Ricordo anche, perché ci sono stati dei comunicati stampa di
alcune forze politiche in cui si è addirittura parlato di un
investimento di 900 mila euro su questo studio, in realtà la base
d'asta era di 700 e qualcosa, il ribasso è stato del 45%, quindi
con un affidamento definitivo di 403 mila euro, solo per la
precisione.
Presidente -
Per la replica, la consigliera Minelli.
Minelli (PCP) -
Grazie, presidente Lavevaz, per le
risposte che riusciamo finalmente ad avere. Io vado
nell'ordine...
Interruzione fuori microfono.
Minelli (PCP) -
No no, mi lasci parlare, io ho il tempo
che sta scorrendo e vorrei che lo bloccaste se devo interrompermi
per ascoltare le parole di chi non ha il microfono in questo
momento.
La ringrazio per le risposte che abbiamo finalmente e da cui
emerge una importante novità; solo grazie all'interpellanza
finalmente abbiamo delle risposte, non solo noi, ma il Consiglio e
tutta l'opinione pubblica. Quello che non si è saputo dalle fonti
ufficiali o dalle fonti giornalistiche ce lo dice lei, quindi è
un'informazione importante: è stato affidato l'incarico. Finora
questa informazione era riservata a poche persone e sul sito della
Monte Rosa il bando risulta in essere, mentre gli altri sono
chiusi, ma la pagina è aggiornata al 31 maggio 2021.
Io ravviso una mancanza di trasparenza e mi chiedo come mai non
si è comunicato nulla, perché bisognava tenere nascosta una cosa
del genere? Non ci sono degli obblighi di pubblicazione? C'è una
preoccupazione per eventuali ricorsi? Stiamo parlando di un
affidamento d'incarico che vale più di 700 mila euro, non sono mica
delle quisquiglie.
La risposta alla lettera che io avevo scritto alla Monte Rosa -
dice il Presidente - è arrivata il 13 luglio, l'avevo fatta il 25
di maggio; i tempi evidentemente sono lunghi, ma nelle cose che lei
ha detto non ci sono le risposte alle domande che avevo fatto
perché io chiedevo se, alla luce delle nuove evidenze, si erano
fatte delle valutazioni diverse.
Le chiederò comunque se è possibile avere la risposta.
Riguardo ai pareri legali che sono stati richiesti sulla
questione del Terminillo, lei fa riferimento a una lettera
dell'Avvocatura della Regione che è di aprile. Faccio notare che io
ho chiesto formalmente con lettera questo parere sulla diffida il
21 di dicembre, e ho ricevuto la risposta a inizio aprile. I tempi
anche lì sono lunghi, ma sappiamo che c'è molto da fare - e non lo
dico ironicamente perché so che è così - ma forse quattro mesi sono
tanti. In ogni caso, quella era la risposta alla mia richiesta
sulla diffida, io qui ho chiesto una cosa diversa, ho chiesto se si
intendono avere dei pareri legali sulla questione del
Terminillo.
In buona sostanza quello che lei ha detto - e cioè la questione
della valutazione d'incidenza e il fatto che si tratta di due
procedimenti e di due situazioni diverse - non lo ritengo
personalmente, con le valutazioni che ho potuto fare approfondendo
in questi mesi, una cosa giusta, perché la tesi del Ministero sul
Terminillo è che nelle ZPS non si possono realizzare impianti e
piste se non già previsti da strumenti di pianificazione vigenti
prima del DM del 2007.
Il divieto non si aggira semplicemente con la valutazione
d'incidenza. Nel caso del Terminillo, tra l'altro, la valutazione
d'incidenza era stata positiva, ma il Ministero lo ha bloccato lo
stesso, sulla base del DM del 2007.
Ma c'è di più: oltre al provvedimento del Ministero relativo al
Terminillo, pochi giorni fa, il 16 di luglio, il Tar dell'Abruzzo
ha accolto il ricorso di quasi tutte le stesse associazioni
ambientali contro la realizzazione d'impianti di sci all'interno di
una zona protetta, nonostante ci fossero sia la valutazione
d'incidenza ambientale sia la VIA e questa mi sembra una cosa da
tenere in considerazione.
Io credo che si continui a trattare il problema con
superficialità, siamo di fronte a una normativa sulla rete Natura
2000 che non ha una valenza solo regionale e nemmeno solo nazionale
ma ha una valenza europea. Io non credo che alla luce delle novità
che ho citato si possa limitarsi a un parere interno.
In questi mesi ho cercato di approfondire - perché mi si dice
che bisogna studiare e allora è questo che si fa - la normativa di
tutela delle aree 2000: il disposto dell'articolo 5 lettera M del
DM 184/2007 ci pare insuperabile. Lo stesso disposto, e non poteva
essere diversamente, è stato recepito dalla DGR 1087, laddove al
punto 2 del deliberato recita di stabilire che le misure di
conservazione - di cui al punto C dell'allegato A, che fa parte
integrante della presente deliberazione - qualora più restrittive,
superino le norme contenute in provvedimenti regionali o locali e
il punto C dell'allegato A richiama esattamente quella lettera M
dell'art. 5 del DM 184/2007.
Riprendo i secondi che mi sono stati tolti. L'unica deroga è
prevista al capoverso 4 del decreto stesso, che recita che, per
ragioni connesse alla salute dell'uomo e alla sicurezza pubblica o
relative conseguenze positive di primaria importanza per
l'ambiente, si può provvedere all'autorizzazione, previa
valutazione d'incidenza, ma non mi pare che sia questa la ragione
contenuta nel bando della società Monte Rosa, non vedo problemi
connessi alla salute dell'uomo, alla sicurezza pubblica.
Quindi, prima ancora di ogni altra valutazione, va chiarita la
percorribilità o meno del collegamento funiviario da un punto di
vista normativo.
Io credo che non si possa continuare a proseguire cercando di
fare delle fasi progettuali che comportano spreco di risorse
pubbliche, alimentazione di false aspettative da parte degli
operatori della zona interessata, alimentazione di attese, anche
speculative legate alla rendita immobiliare.
Rispetto al DEFR e rispetto all'accordo di legislatura, ci sono
dei dati e degli elementi nuovi che inducono a mettere in
discussione anche questa opportunità di spendere 742 mila euro per
degli studi.
Molto meglio un serio approfondimento legale da fare subito.
Presidente -
Si è prenotato l'assessore Bertschy se è per
una precisazione, un minuto. La risposta è già stata data dal
Presidente.
Bertschy (AV-SA) -
Una velocissima precisazione, anche
perché la Consigliera per tre secondi si è presa un minuto e mezzo,
quindi...
Voglio solo dire che nell'iniziativa presentata la consigliera
Minelli ha ricordato che il 21 dicembre ha scritto all'Avvocatura
ma si è ben guardata dallo scrivere che l'Avvocatura le ha risposto
ad aprile, soprattutto si è ben guardata di dire ai colleghi della
Giunta regionale... non mi interrompa sennò mi prendo un minuto
anche io... si è ben guardata di dire ai colleghi della Giunta
regionale che aveva ricevuto una risposta. Noi l'abbiamo saputo
pochi giorni fa.
Presidente -
Consigliere Aggravi, per mozione
d'ordine.
Aggravi (LEGA VDA) -
Chiedo una breve sospensione per una
riunione dei gruppi di opposizione.
Presidente -
Concessa.
La seduta è sospesa dalle ore 19:19 alle ore 19:30.
Bertin (Presidente) -
Possiamo riprendere. Si è prenotato
il Consigliere Manfrin.
Manfrin (LEGA VDA) -
Per chiedere una riunione della
conferenza dei capigruppo a nome dei gruppi di minoranza.
La seduta è sospesa dalle ore 19:31 alle ore 19:48.
Bertin (Presidente) -
Come convenuto nella capigruppo,
considerata l'ora, sono le otto meno dieci, il Consiglio è
aggiornato a domani mattina. Buona serata.
---
La seduta termina alle ore 19:48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK