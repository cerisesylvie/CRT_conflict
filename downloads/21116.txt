Consiglio Regionale della Valle d'Aosta - Oggetto del Consiglio n. 1065 del 12 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1065 del 12 gennaio 2005 - Resoconto
OGGETTO N. 1065/XII - Vantaggi per i consumatori a seguito
dell'iniziativa di contenimento dei prezzi nella grande
distribuzione commerciale. (Interpellanza)
Interpellanza
Richiamato il contenuto dell'interpellanza del Gruppo
"Arcobaleno-Vallée d'Aoste" prot. n. 247/04, avente per oggetto
l'"Estensione in Valle d'Aosta dell'accordo con la grande
distribuzione commerciale per il contenimento dei prezzi di alcuni
prodotti", discussa in occasione del Consiglio regionale del
6/10/2004;
Ricordate le perplessità espresse dal sottoscritto
Consigliere nel corso della discussione;
Creduto opportuno ritornare sull'iniziativa per farne un
consuntivo e sapere se la si vuole eventualmente
riproporre;
il sottoscritto Consigliere regionale
Interpella
l'Assessore competente per sapere:
1) quanti sono stati, in concreto e dati alla mano, i
vantaggi per i consumatori valdostani, a seguito dell'iniziativa di
contenimento dei prezzi in esame;
2) se il governo regionale intende riproporre o meno
l'iniziativa;
3) in caso affermativo, se si vogliono estendere le voci di
spesa ed i prodotti interessati, stabilendo un adeguato periodo di
tempo per il contenimento dei prezzi;
4) in caso negativo, quali sono i motivi che sconsigliano di
ripetere l'iniziativa.
F.to: Curtaz
Presidente - La parola al Consigliere Curtaz.
Curtaz (Arc-VA) - Dobbiamo fare un passo indietro per capire di
cosa parliamo. Era la fine dell'estate, sui giornali si parlava di
iniziative promosse dal Governo, dal Ministro Siniscalco per
ottenere accordi con la grande distribuzione, ai fini di un
contenimento dei prezzi dei generi alimentari.
Cosa avvenne tre mesi fa? Avvenne che l'Assessore Caveri, sempre
abile nello sfruttare le conoscenze e i suoi rapporti con i
"media", intercettò il Ministro Siniscalco in vacanza a Courmayeur;
il Ministro e l'Assessore presentarono ai "media" una iniziativa
che estendeva in Valle d'Aosta l'accordo con la grande
distribuzione commerciale per il contenimento dei prezzi di alcuni
prodotti, quindi grosso impatto mediatico dell'iniziativa, secondo
solo al "Parallelo di Natale"...
(interruzione dell'Assessore Caveri, fuori microfono)
... c'ero, ho apprezzato... come si ricorderà l'Assessore
Caveri, esprimemmo immediatamente delle perplessità non tanto
perché l'iniziativa non fosse lodevole, ma perché temevamo che "a
molto fumo corrispondesse poco arrosto". Ci basavamo anche sulle
prime considerazioni dell'iniziativa più generale in Italia,
considerazioni delle Associazioni dei consumatori, che
quantificavano in maniera quasi irrisoria i vantaggi per i
consumatori. Di fronte a queste perplessità l'Assessore Caveri mi
rispose che un consuntivo andava fatto, ma solo al termine
dell'iniziativa, che era programmata per tre mesi (ottobre,
novembre, dicembre 2004).
Siamo con questa iniziativa a chiedere un consuntivo, per capire
se di questa iniziativa è rimasta qualche traccia nel portafoglio
dei consumatori valdostani; qualora sia rimasta qualche traccia se
si intende per caso riproporla e in quale forma; se non ne è
rimasta traccia perché ciò è avvenuto e quali sono le motivazioni
che portano a non riproporre l'iniziativa nella nostra regione.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Intanto per l'esattezza il Ministro Siniscalco non
era in vacanza in Valle d'Aosta, ma venne in Valle d'Aosta
appositamente per questo incontro e per anche una certa simpatia
nei confronti della Valle d'Aosta, visto che sono molti anni che il
Ministro è affezionato frequentatore, come già il compianto papà,
di Courmayeur.
Vorrei dire anzitutto che questa iniziativa che - come ricorderà
il Consigliere - avevo definito "una iniziativa a caldo", nata
sulla base di una serie di iniziative analoghe. In particolare il
recentemente scomparso Presidente dei commercianti di Torino, De
Maria, era stato colui che aveva per primo immaginato una
iniziativa di questo genere e che noi avevamo "a tambour battent"
provato a copiare. Naturalmente conoscendone fin dall'inizio i
limiti, anche se i dati che le darò adesso confermano che quella
sua preoccupazione - che si trattasse solo di "bagatelle" - sembra
essere smentita da dei dati che sono confortanti. Dati che
sottoporremo sia all'Osservatorio del turismo e del commercio nella
riunione che si terrà tra poche settimane, sia anche all'attenzione
di quella nuova creatura che è la Consulta concernente i
consumatori, all'interno della quale proporrò una discussione su
questo tema, augurandomi, visto che in questi giorni i consumatori
erano chiamati a presentare le proposte per i finanziamenti della
legge di tutela dei consumatori, che anche da parte
dell'Associazione dei consumatori - come da me sollecitato -
vengano delle idee nuove, magari originali, visto che sui prezzi
alimentari grande originalità non c'è sinora stata.
Devo dirle che lei stesso, nel citare il rapporto "Eurisko" che
a suo tempo era uscito in risposta all'iniziativa governativa, lei
stesso ha ricordato - e condivido - come il settore alimentare sia
dal punto di vista degli sconti uno dei settori più difficili sul
quale applicare gli sconti, perché i prezzi degli alimentari, a
differenza dei prezzi di altri beni, in questi anni sono, per
alcune tipologie, diminuiti a seguito di un rapporto
domanda-offerta del mercato particolarmente curioso. Tuttavia ci
tengo a dirle che dai dati dei 3 grandi gruppi che hanno aderito,
abbiamo anzitutto il dato della "CIDAC" che già nel periodo dello
scorso anno aveva delle promozioni simili; quest'anno, nei 3 mesi,
hanno registrato 5,48% in più di prodotti scontati: questo vuol
dire che c'è stata una spinta propulsiva di questo genere.
"Eurospin" ci ha dato dei dati più elevati, cioè si ritiene che
l'aumento delle vendite dei prezzi scontati spinta dall'iniziativa
regionale secondo i loro calcoli ammonta al 10%. Molto più elevato
è il dato che ci viene dal "CRAI", che come lei sa ha
caratteristiche un po' diverse, perché mentre "CIDAC" ed "Eurospin"
sono grandi strutture di vendita, "CRAI" è una struttura presente
in diversi punti vendita della Valle d'Aosta, ma possiamo dire che
è una media distribuzione organizzata però su negozi più piccoli,
su grandi magazzini, su supermarket - come si diceva una volta -
più grandi. In questo caso nel periodo di riferimento il 18% circa
delle vendite si sono spostati dai prodotti a marchio a quelli
scontati.
Avremo modo, nel confronto con il mondo del commercio e dei
rappresentanti dei consumatori, di riflettere su quale tipo di
iniziative assumere, se eventualmente ripetere iniziative di questo
genere, augurandomi che se riusciremo a fare una cosa del genere,
questa si allarghi anche ad altre catene presenti in Valle, che la
scorsa volta ci hanno risposto molto garbatamente di no, anche a
fronte di quella rapidità che lei dice solo mediatica, che io dico
anche mediatico-contenutistica (non buttiamoci proprio giù così!).
Devo dire che questi esiti che ci sono stati confermati dalla
grande distribuzione sono confortanti del fatto che qualche
spostamento sui prodotti scontati c'è stato.
Mi auguro di poter, nei mesi prossimi, venire a presentare in
Consiglio qualche nuova iniziativa, che non riguardi solo i prezzi
alimentari e non solo la grande e media distribuzione, perché già
all'epoca ci era stato rimproverato il fatto di non essere riusciti
a mettere in piedi un meccanismo che facesse emergere una volontà
di rapporto positivo per il blocco dei prezzi anche da parte degli
esercenti, che eserciscono il commercio più piccolo, che pure è
ancora significativo in alcuni paesi della Valle. Questi sono gli
esiti.
Sono sicuro che dal dibattito con consumatori e con
l'Osservatorio del commercio potranno emergere delle soluzioni
interessanti, che ci sforzeremo di sottoporre al Ministro, che
aveva espresso una propria disponibilità a seguire alcuni aspetti
di questa sperimentazione. In particolare, per il settore più
propriamente del turismo, nell'orizzonte dell'estate 2005 credo che
dovremo fare qualche sforzo concernente non solo il commercio, a
beneficio dei consumatori valdostani, ma concernente anche il
turismo (lei stesso aveva dato questo spunto nell'intervento
dell'altra volta); in questo caso riuscire a far capire che magari
il turismo estivo in Valle d'Aosta, visto che il turismo estivo è
uno degli elementi problematici, può vantare una certa compressione
dei prezzi, potrebbe risultare - con una forte mediatizzazione che
sarebbe giustificata a caccia dei turisti - un elemento
positivo.
Presidente - La parola al Consigliere Curtaz.
Curtaz (Arc-VA) - Prendo atto delle risposte dell'Assessore,
facendo tre osservazioni.
La prima è relativa ai dati: effettivamente questi dati non sono
proprio insignificanti, non saranno estremamente rilevanti però
devo ammettere che qualcosa si è mosso. Però mi sembra che il dato
andrebbe maggiormente analizzato, perché non avrei la certezza -
anzi, tenderei ad escluderlo -, che lo stesso, discretamente
favorevole, sia determinato in maniera esclusiva o prevalente da
questo accordo. Certo, questo accordo ha contribuito, però ho
l'impressione che indipendentemente dagli accordi..., una certa
politica di contenimento dei prezzi la grande distribuzione l'ha
dovuta fare, perché la crisi è grande e anche i grandi supermercati
l'hanno subita. Questa politica, intesa a favorire lo sconto per
alcuni prodotti, può essere stata sicuramente incentivata da questa
e da altre iniziative, ma credo che sia stata determinata più che
altro dal mercato, cioè dall'esigenza di convincere i consumatori a
comprare i prodotti alimentari, venendo loro un poco incontro,
visto che sappiamo la difficoltà per molte famiglie di arrivare
alla fine del mese. Quindi, dati abbastanza significativi, ma che
andrebbero adeguatamente analizzati per vedere quanto ha
contribuito questo accordo e quanto invece non sia il mercato che
ha indotto la grande e media distribuzione ad un contenimento dei
prezzi e quindi ad adottare il sistema degli sconti.
Seconda osservazione. Sono favorevole a che l'Assessore porti
questo tema alla discussione della consulta dei consumatori e là
vengano delle proposte che possano essere perseguite, con
un'avvertenza. L'avvertenza è quella di non attardarci troppo nelle
discussioni e negli approfondimenti teorici, ma che le
consultazioni e le idee che proverranno dai consumatori siano messe
in pratica, perché oggi l'opinione pubblica è orientata verso altri
problemi, ma il problema dell'inflazione, del costo della vita, il
problema che hanno molte famiglie a comprare il necessario, anche
nella nostra regione si è aggravato a seguito della crisi
industriale e di una crisi più complessiva del nostro sistema
economico.
Quali devono essere le direzioni, e arrivo alla terza
osservazione. Bisogna che questa iniziativa, se verrà ripetuta,
coinvolga maggiormente gli interlocutori commerciali, quindi più
soggetti della grande e media distribuzione. Deve assolutamente
coinvolgere i piccoli esercizi e gli ambulanti, altrimenti rimane
una iniziativa monca e soprattutto deve riguardare una maggiore
gamma di prodotti. Se poi questo orientamento al contenimento dei
prezzi riuscirà ad interessare, come l'Assessore ambirebbe, anche
l'offerta turistica, sicuramente ne avrebbe da guadagnare il
sistema economico della Valle, perché anche in quel settore
sappiamo che sul piano dei prezzi non siamo molto competitivi
rispetto alla concorrenza, soprattutto con la concorrenza del
Trentino e del Sud-Tirolo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK