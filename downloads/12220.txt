Consiglio Regionale della Valle d'Aosta - Oggetto del Consiglio n. 3115 del 7 febbraio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3115 del 7 febbraio 1992 - Resoconto
OGGETTO N. 3115/IX Iniziative per conoscere la verità sulla
sorte degli alpini prigionieri in Russia nella campagna dell'Armir.
(Approvazione di risoluzione)
Presidente Do lettura della proposta di risoluzione presentata
dai consiglieri Rollandin, Viérin, Bich, Mostacchi, Stévenin,
Faval, Trione, Perrin, Louvin, Vallet, Maquignaz, Andrione,
Agnesod, Lanivi, Marcoz e Voyat, iscritta in via d'urgenza
all'ordine del giorno dell'adunanza in corso (oggetto n.
3072/IX).
Risoluzione Appreso con stupore ed orrore dai mezzi di
comunicazione (scritti e televisivi) della lettera di risposta di
Palmiro Togliatti alla richiesta presentata da Vincenzo Bianco per
un interessamento per salvare la vita a migliaia di alpini
prigionieri in Russia nella campagna dell'Armir;
sottolineata la gravità dell'atteggiamento tenuto dal "Migliore"
in un momento così tragico per i soldati prigionieri che denota
disprezzo e cinismo inspiegabili ed ingiustificabili;
ravvisata l'esigenza di esprimere tutta la solidarietà verso le
famiglie che ancora ricordano con orrore il tragico periodo storico
contrassegnato dal fascismo e dalla seconda guerra mondiale;
sottolineata l'esigenza di mantenere vivo il ricordo dei periodi
storici vissuti tragicamente anche in Valle d'Aosta e la lotta al
fascismo in tutte le sue espressioni;
ricordato come troppi episodi siano ancora poco chiari e come
l'azione svolta da molti esponenti politici sia coperta da un
silenzio spesso reticente;
il Consiglio regionale della Valle d'Aosta
invita
la Giunta regionale:
1) ad adottare tutte le iniziative possibili anche in accordo
con organizzazioni ed enti particolari per cercare di conoscere
tutta la verità sulla sorte degli alpini prigionieri nella campagna
di Russia e a presentare una relazione conclusiva in Consiglio;
2) a presentare a tutte le associazioni alpini locali e
nazionali le espressioni di profonda partecipazione al rinnovato
dolore nell'apprendere dell'inqualificabile rifiuto di Palmiro
Togliatti di aiutare i prigionieri dell'Armir;
esprime
la ferma condanna del tragico e cinico disinteresse di Palmiro
Togliatti nei confronti di migliaia di alpini prigionieri in
Russia.
Presidente
Do lettura della proposta di risoluzione
presentata dai consiglieri Milanesio, Ricco, Rusci, Lavoyer e
Cristina Monami, iscritta in via d'urgenza all'ordine del giorno
dell'adunanza in corso (oggetto n. 3072/IX).
Risoluzione Il Consiglio regionale
preso atto delle rivelazioni di alcuni organi di informazione in
merito ad una lettera che Palmiro Togliatti, nella sua qualità di
dirigente del Comintern, avrebbe inviato a Vincenzo Bianco in
risposta ad una richiesta che invocava il suo intervento per
salvare la vita di migliaia di militari dell'Armir prigionieri in
Russia;
partecipa al sentimento di sgomento e di orrore che tale notizia
ha suscitato nell'opinione pubblica regionale e nazionale;
ritiene che l'accertamento delle responsabilità sia necessario e
vada compiuto in sede storica e politica, sottraendolo alle
possibili polemiche e strumentalizzazioni del momento;
concorda con l'iniziativa della Presidenza della Repubblica di
nominare una commissione di storici, al fine di "acquisire elementi
sull'autenticità della documentazione e garantire il corretto
svolgimento della campagna elettorale";
ribadisce che la vita umana non può mai cinicamente diventare
mezzo per il raggiungimento di un fine politico;
esprime solidarietà ai parenti delle vittime innocenti di un
momento storico in cui prevalsero violenza, disumanità e
barbarie.
Presidente
Credo di poter proporre che le due
risoluzioni siano discusse congiuntamente, mentre, per quanto
concerne la loro votazione, vedremo cosa scaturirà dalla
discussione.
Ha chiesto la parola il Consigliere Trione; ne ha facoltà.
Trione (DC)
Ho chiesto la parola per ribadire la
validità della risoluzione e della sua votazione. Tuttavia,
rivolgendomi ai consiglieri che hanno sottoscritto le due
risoluzioni e considerato che il contenuto delle stesse sembra
abbastanza simile, li inviterei ad elaborare un testo unitario su
cui possano convergere i più ampi consensi. Mi sembra assurdo
votare due risoluzioni dal contenuto molto simile.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Anch'io credo che sarebbe opportuno
votare una sola risoluzione.
Ambedue le proposte contengono affermazioni in gran parte
condivisibili, ma noi proporremmo alcune correzioni al testo
proposto dai capigruppo della maggioranza.
La prima è un'integrazione, perché noi riteniamo di fondamentale
importanza inserire nel testo che si andrà a votare...
Presidente
Consigliere Riccarand, le chiedo scusa, ma
siccome era stata proposta una sospensione, se il Consiglio
l'accetta, credo che le correzioni possano essere apportate durante
la sospensione, ciò anche allo scopo di evitare una doppia
discussione. Consigliere Riccarand, può comunque continuare il suo
intervento.
Riccarand (VA) Proprio in vista della sospensione vorrei
consegnare alla Presidenza due emendamenti alla proposta di
risoluzione dei capigruppo della maggioranza.
Il primo emendamento concerne l'aggiunta di un aspetto
fondamentale, che manca in ambedue le risoluzioni: "Ribadisce la
condanna nei confronti del regime fascista che si rese responsabile
dell'aggressione nei confronti dell'Unione Sovietica e che inviò
alla morte migliaia di giovani italiani"...
(...interruzione del Consigliere Rollandin...)
Presidente
Forse io avevo interrotto troppo presto il
Consigliere Riccarand, che ha detto di voler presentare degli
emendamenti. Penso che gli stessi possano essere accettati prima
della discussione.
Riccarand (VA)
Io li voglio presentare alla Presidenza
del Consiglio, perché non ho sottoscritto le proposte di
risoluzione che saranno oggetto di discussione in sede di
Conferenza dei capigruppo. Se si discuterà l'unificazione delle due
proposte di risoluzione, chiedo che in quella sede vengano
esaminati anche i miei emendamenti.
Il primo è quello che ho letto, mentre l'altro concerne
l'abrogazione di un punto della risoluzione dei capigruppo della
maggioranza.
Presidente
Va bene. Gli emendamenti saranno
distribuiti.
Ha chiesto la parola il Consigliere Rollandin; ne ha
facoltà.
Rollandin (UV)
Au début de la première matinée de
Conseil il y a eu la présentation de cet ordre du jour, à la fin de
la matinée il y a eu un autre ordre du jour et je crois qu'à
présent on nous annonce des amendements. Si on veut prévoir une
suspension, c'est possible.
Je demande tout de même de tenir compte du fait que cet
approfondissement devrait être, dans des brefs délais, porté à une
solution. Je crois que la teneur des deux est un peu différente. On
peut faire cette tentative. Je crois qu'on peut accepter cette
suspension.
Presidente
Invito i capigruppo a riunirsi per qualche
minuto con i consiglieri interessati per cercare di modificare le
mozioni o concordare un testo unitario.
Se il Consiglio è d'accordo, sospendiamo per qualche minuto la
seduta.
Si dà atto che la seduta è sospesa dalle ore 12,21 alle ore
12,39.
Presidente Riprendiamo i lavori. Ha chiesto la parola il
Consigliere Rollandin; ne ha facoltà.
Rollandin (UV) Vu qu'il y a l'accord de clôturer la séance dans
l'après-midi, je crois tout de même devoir lire le texte d'une
résolution qui reprend les thèmes qui sont à la base des deux
résolutions présentées et des amendements.
Par conséquent, le texte définitif est le suivant. Ensuite on
fera un collage des parties que je vais lire. Autrement il fallait
attendre une demi-heure pour retaper la résolution qui sera retapée
à la fin.
Président
Si le texte est concordé, je crois qu'on peut
l'accepter.
Rollandin (UV)
Oui, on a trouvé un accord
Président
On peut prendre comme valable le texte qui
est lu par Monsieur Rollandin?
Rollandin (UV)
Oui, la résolution serait la
suivante:
"Il Consiglio regionale della Valle d'Aosta
appreso con stupore e sgomento dai mezzi di comunicazione
(scritti e televisivi) della lettera di risposta di Palmiro
Togliatti alla richiesta presentata da Vincenzo Bianco per un
interessamento per salvare la vita a migliaia di alpini prigionieri
in Russia nella campagna dell'Armir;
ribadita la condanna nei confronti del regime fascista che si
rese responsabile dell'aggressione all'Unione Sovietica e che inviò
alla morte migliaia di giovani italiani;
ravvisata l'esigenza di esprimere tutta la solidarietà verso le
famiglie che ancora ricordano con orrore il tragico periodo storico
contrassegnato dal fascismo e dalla seconda guerra mondiale;
ritenuto che l'accertamento delle responsabilità sia necessario
e vada compiuto in sede storica e politica, sottraendolo alle
possibili polemiche e strumentalizzazioni del momento;
invita
la Giunta regionale
1) ad adottare tutte le iniziative possibili anche in accordo
con organizzazioni ed enti particolari per cercare di conoscere
tutta la verità sulla sorte degli alpini prigionieri nella campagna
di Russia ed a presentare una relazione conclusiva in
Consiglio;
2) a presentare a tutte le Associazioni Alpini, locali e
nazionale, le espressioni di profonda partecipazione al rinnovato
dolore nell'apprendere del rifiuto di Palmiro Togliatti di aiutare
i prigionieri dell'Armir".
Presidente
Ha chiesto la parola il Consigliere Gremmo;
ne ha facoltà.
Gremmo (UAP) Io ho partecipato solo per un minuto alla
Conferenza dei capigruppo, ma quel minuto mi è bastato per farmi
capire che non voterò questo ordine del giorno, di cui non
condivido quasi nulla e comunque non condivido lo spirito molto
elettorale che vi aleggia. Cercherò di spiegare ad alta voce le
ragioni per cui io mi dissocio da questo documento, ma senza una
particolare volontà polemica.
La prima ragione sta nel fatto che, come diceva un pensatore e
uomo politico del '700, basta disporre di una sola frase di una
qualunque persona per trovare motivi sufficienti per impiccarla,
ammesso ovviamente che sia una frase reale, cosa di cui però non si
è certi in questo caso. Sulla veridicità delle affermazioni di
questa lettera privata, ma rinvenuta in archivi segreti, poi
diventati pubblici, e quindi scritta in condizioni sicuramente non
ottimali per esprimere proprie opinioni, mi pare che si debba avere
una certa cautela che questa risoluzione non ha. Essa dà per
scontato che il contesto è acquisito e che l'attribuzione è
certa.
Negli anni '50, su un altro versante vi fu una persona
degnissima, che io stimo altamente, Giovanni Guareschi, che si fece
un anno e passa di galera per aver pubblicato sul suo giornale come
certa una lettera di De Gasperi, che poi risultò apocrifa, in cui
chiedeva agli alleati di bombardare città italiane.
E' in questo senso che la cautela dovrebbe essere maggiore e mi
dolgo che invece così non sia. Prima di muoversi in questa
direzione, sarebbe stato bene attendere qualcosa di più.
Le ragioni più di merito che mi portano ad essere diffidente nei
confronti di questa iniziativa sono due.
La prima: anche se c'è la frase che richiama le colpe del
fascismo, sembrerebbe quasi che sia stato Togliatti ad ammazzare i
poveri alpini dell'arco alpino dello Stato italiano ad aggredire
l'Unione Sovietica.
Questa è una semplificazione sicuramente tirata molto per i
capelli, sicuramente forzata e che sembra di guardare l'albero, ma
di perdere di vista la foresta. Allora il contesto, secondo me, era
un po' più generale. C'erano due imperialismi che si combattevano,
quello russo e quello tedesco-italiano. In quel contesto erano
vittime sia i poveri soldati che vestivano la divisa italiana, sia
i soldati delle varie nazionalità che erano costretti a vestire la
divisa sovietica.
Vi era però una differenza: i valori di cui erano portatori i
soldati dell'armata rossa erano valori di libertà e tendevano al
ristabilimento di una situazione in cui venisse sconfitto il
maggior pericolo di allora, cioè il nazifascismo.
Che in quel contesto sia emersa tutta la grettezza e in qualche
maniera il cinismo di una persona come Togliatti, non è una grossa
novità. E' curioso invece che sia stato tirato fuori in campagna
elettorale, secondo me con uno scopo molto preciso: dimostrare
"urbi et orbi" quanto è orbo il signor Occhetto, che su tale
questione ha perso sicuramente un'occasione per tacere ed evitare
quello che io considero un vero e proprio harakiri politico, cioè
le sue famose dichiarazioni sull'idea di essere rimasto
agghiacciato.
Francamente, voglio prendere le distanze da questo contesto di
strumentalizzazione, anche perché non è certo quella paginetta che
ci può interessare della figura storica di Togliatti. L'ambiguità
di tutti i grandi personaggi della politica sta nell'avere zone
d'ombra estremamente misere, ma anche grandi voli.
Io continuo a pensare che bisogna essere chiari sulle colpe,
sullo stalinismo di Togliatti, sul suo coinvolgimento diretto, ad
esempio, in certe situazioni che hanno interessato gli antifascisti
italiani che vivevano in Russia, sul suo atteggiamento di
sudditanza nei confronti di Stalin, ma anche che bisogna tenere
presente - ecco perché non me la sento di votare questo ordine del
giorno - che lo Stato democratico lo si deve non solo a quello che
il Presidente Cossiga, giustamente ed intelligentemente, chiama "il
popolo comunista", ma anche al fatto che questo popolo aveva una
grossa personalità come Palmiro Togliatti alla sua testa.
La Valle d'Aosta deve molto a Palmiro Togliatti, che fu un
grande sostenitore della sua autonomia. Non fu il solo certamente,
ma sul fronte della Sinistra fu uno dei pochi che credettero alle
autonomie e, quando fu il caso - penso all'esperienza unitaria e
molto interessante del Leone - vide con favore una certa
situazione.
Torno a ripetere, quindi, che enfatizzare in qualche maniera
poche righe e farne oggetto di una crociata, per andare a
raccattare qualche simpatia marginale, mi sembra del tutto fuori
posto.
Vengo ora alla seconda osservazione. Io aderisco ad una
organizzazione politica che si chiama "Lega Alpina", però non ho
mai confuso la Lega Alpina e gli alpini con i dirigenti delle
associazioni d'arma e non ho mai pensato - e ne sono sempre più
convinto - che lo spirito che aleggia nelle associazioni d'arma sia
davvero lo spirito alpino.
Mio nonno fu disertore della prima guerra mondiale, poi fu
segretario della Camera del lavoro di Aosta all'avvento del
fascismo e si rifiutò di andare a combattere contro altri montanari
come lui, che vestivano un'altra divisa.
Io ho sempre pensato che i popoli devono sviluppare rapporti di
pace e non di guerra. L'esercito che venne mandato da Mussolini e
dal re ad aggredire la Russia era un esercito di invasione e quindi
bisogna tenere presente che le vittime, anche i nostri soldati che
vestivano quelle divise, per essere vendicate moralmente, devono
aver pensato che tutto quello che avevano fatto sotto certe insegne
era sbagliato. Quindi, un discorso alpino, un discorso di recupero
dei valori profondi dei popoli alpini deve cercare strade
nuove.
Io non posso dimenticare che negli anni '60, nel Sud Tirolo, i
nostri ragazzi mandati a fare gli alpini erano considerati dalla
gente del posto come invasori che andavano ad imporre delle
sudditanze. Questa è una realtà...
(...interruzione del Consigliere Bich...)
... Questa è una realtà profonda, che brucia pesantemente.
Ecco allora che, come autonomista, devo cercare di pensare a
qualcosa di diverso dalle strumentalizzazioni e dai luoghi comuni
che vanno per la maggiore per quanto riguarda i partiti. Io penso
che sul ruolo dell'esercito e degli alpini devono essere recuperati
altri valori. Io non penso che le popolazioni alpine debbano
sentirsi nemiche, come purtroppo è accaduto quando sono prevalse
logiche nazionaliste ed imperialiste.
Bisogna cercare ottiche alternative. Ecco perché l'accenno alle
associazioni ed alle famiglie lo trovo perlomeno di cattivo gusto.
Io credo, invece, che sarebbe stato importante cominciare a
distinguere tra la povera gente che è stata trascinata in avventure
sciagurate ed i regimi che ne sono stati responsabili, i quali, al
di là di ogni colore, erano regimi centralisti, che avevano al
fondo una verità sciovinista. Ecco perché io non mi sento di
entrare in questo contesto.
Credo di avere spiegato il più chiaramente possibile il mio
pensiero. Da un lato, non me la sento di criminalizzare una figura
importante per la democrazia del nostro Paese, come era e rimane
Palmiro Togliatti. Credo che fare ciò sia un grande sbaglio, sia
come aprire una grande falla che può in qualche maniera legittimare
certe "voglie di destra" che stanno venendo fuori e che non è il
caso di lasciar emergere. L'antifascismo è un valore in cui io
credo profondamente. Dico di più: credo nell'antifascismo, al di là
degli sbagli che possono essere stati compiuti personalmente da
grandi o piccoli protagonisti della battaglia antifascista. Su tali
sbagli la riflessione storica ci deve essere, ma non deve farci
dimenticare che in certe situazioni o si è rossi o si è neri. Io
non ho mai scelto di essere nero e penso che la strada della
democrazia nel nostro Paese passi anche attraverso questa
scelta.
Penso inoltre che su questo particolare aspetto si sia stati
troppo frettolosi. Il discorso di guerra e non guerra, il discorso
del ruolo degli alpini ed anche del nostro, di Regione e persone
che partecipano ad una realtà umana e complessa, dovrebbe essere
studiato in termini diversi.
Ribadisco qui, perché ne sono profondamente convinto, quello che
dissi anche al Consiglio comunale di Torino, quando si parlò di
fascismo ed antifascismo e venne proposta la soppressione della
denominazione Corso Unione Sovietica. Allora io dissi che la
bandiera rossa con la falce e il martello che venne innalzata sul
palazzo della Cancelleria di Berlino, in quel momento era una
bandiera di libertà. Ribadisco pertanto che, nonostante tutti gli
sbagli possibili ed immaginabili, non si può cancellare un momento
di storia, cioè un grande momento cui mi sento di appartenere
moralmente.
Presidente
Ha chiesto la parola il Consigliere
Bajocco; ne ha facoltà.
Bajocco (PCI-PDS)
Parlo a nome personale. Mi rifiuto
categoricamente di seguire un discorso così grave come quello in
oggetto.
Dal momento che è costume e metodo del mio partito aiutare
tutti, credo che se in quel momento il compagno Togliatti avesse
veramente potuto aiutare gli alpini in Unione Sovietica, lo avrebbe
sicuramente fatto.
Non si sa se quella lettera sia stata scritta da Togliatti. E'
stata nominata un'apposita commissione, composta da eminenti
studiosi, per accertarne l'autenticità. Qui, invece, sembra che si
voglia attribuire al compagno Togliatti la colpa di aver mandato a
morire migliaia e migliaia di Italiani in Unione Sovietica.
Io non penso che siano stati i comunisti di allora a mandare gli
alpini in Unione Sovietica, credo invece che dobbiamo esaminare con
attenzione tutti questi aspetti.
Forse, a livello nazionale questo discorso è servito a
determinate forze politiche per sollevare una campagna elettorale
contro il PDS, cioè contro il nuovo partito che si è
costituito.
Ieri abbiamo sentito al telegiornale che a Roma è morto un
cittadino perché non era stato curato con attenzione. In questi
giorni, a qualsiasi ora, in tutti i telegiornali si parla della
lettera di Togliatti. Non si parla d'altro, non si parla degli
altri problemi di questo nostro Paese, ma si parla solo di quella
lettera.
Certi giornalisti dicono che la compagna Iotti avrebbe dovuto
sollecitare un intervento di Togliatti. Guarda caso, allora ella
non conosceva Togliatti, perché non era ancora sua moglie.
Quelli che scrivono dovrebbero riflettere e pensare attentamente
su molte cose, prima di scrivere.
Io credo che il compagno Togliatti sia stato un grande uomo per
il nostro partito, anzi il migliore ed io vorrei che ce ne fossero
altri come lui...
(...interruzione...)
... E' inutile che voi ridiate... Ognuno è libero di dire quello
che gli pare e piace, ma, prima di fare dell'ironia verso una
persona come il compagno Togliatti, è bene riflettere seriamente.
Possono esserci stati anche degli errori, ma dobbiamo ricordare che
quelli erano momenti particolarmente gravi.
Per queste ragioni non concordo affatto su questo ordine del
giorno e sono fermamente convinto che si tratta di una
strumentalizzazione contro il nostro partito.
Se il compagno Occhetto ha voluto frettolosamente dichiarare
agghiacciante quella lettera, bene ha fatto il compagno Natta a
ribattere che forse in quel momento era svestito e lo ha invitato a
vestirsi. Credo che un segretario nazionale, a qualunque partito
appartenga, dal momento che è un personaggio di primo piano,
dovrebbe riflettere a fondo e verificare con attenzione prima di
esprimere certi concetti. Grazie.
Presidente
Chiedo ai consiglieri di avere un attimo di
pazienza, perché il testo della risoluzione concordata che vi è
stato distribuito contiene alcune imperfezioni... Rimane inteso che
il testo esatto è quello letto dal Consigliere Rollandin.
Ha chiesto la parola il Consigliere Bich; ne ha facoltà.
Bich (Ind)
Il mio intervento sarà molto
conciso.
Vorrei innanzitutto puntualizzare quanto ha detto il Consigliere
Gremmo un attimo fa. Io sono stato alpino in Sud Tirolo o Alto
Adige proprio negli anni caldi e respingo nel modo più assoluto che
le truppe alpine in Alto Adige fossero considerate come invasori,
anzi c'era un rapporto discreto con la popolazione per qualche
sospetto di terrorismo che si stava profilando e che ha creato
anche qualche vittima, mai peraltro fra gli alpini.
Le truppe alpine sono sempre state considerate come parte
integrata nella popolazione, quindi non c'è stata polemica in
questo senso e gli alpini non erano certamente visti come la
"longa manus"
di uno Stato oppressore e centralista.
Vorrei introdurre qualche elemento di serietà in questo
tentativo di dibattito su argomenti di valenza storica di indubbia
forza ed efficacia, che forse piovono sulle prime pagine dei
giornali in un momento poco appropriato, certamente anche
strumentalizzabili come messaggi elettorali, volti a cogliere forse
il maggior frutto nella campagna elettorale che si annuncia
incandescente.
Mi sembra, però, che non si possa negare la gravità dei messaggi
e dei contenuti che sortiscono dagli archivi del KGB di Mosca. Tali
messaggi non sono circoscritti a Palmiro Togliatti, perché ormai
ogni giorno questi archivi vomitano sangue e sentimenti che,
rapportati proprio a quel periodo, "al contesto" come si dice sui
giornali, ci danno un senso non solo di nausea e di orrore, ma
anche di rabbia.
Abbiamo sentito questa mattina i vari giornali radio. Pensare
che il PSI avesse degli infiltrati e che i rappresentanti dell'ala
autonomistica, nel senso nenniano, fossero schedati e di fatto
inseriti in elenchi di futuri proscritti, che nel movimento della
resistenza non ci fosse unità di intenti, se non nel battere il
fascismo, mentre all'interno della resistenza, tra le posizioni di
Ercoli e quelle delle formazioni "Matteotti" e "Giustizia e
libertà" ci fosse una volontà di sopraffazione al momento della
resa dei conti - stando almeno a quello che si legge sui giornali,
come ad esempio su "La Stampa", e che emerge dagli archivi di Stato
di Mosca - ebbene, tutto questo non è che possa essere limitato ad
un semplice ordine del giorno.
Certamente ci saranno approfondimenti ed ulteriori valutazioni,
però si tratta comunque di atti gravi. Quando noi reagivamo
duramente all'offesa di social-fascisti, c'era la sensazione che
nascessero alcune remore tra i partiti della Sinistra storica,
mentre oggi veniamo a sapere che i nostri padri-penati erano
trascritti in un elenco di proscrizione, ma questo non può essere
considerato come un fatto propagandistico, solo ad uso di una
campagna elettorale.
Che la classe dirigente di allora, che in qualche modo si
riverbera ancora oggi in molti iscritti del PDS sia esentata da
ogni tipo di responsabilità in questa materia... Santo cielo! Credo
che si vada un po' al di là di ogni umana comprensione.
Capisco benissimo il travaglio, capisco benissimo che forse è
giunto il momento di metterci una pietra sopra..., del resto è una
reazione legittima a queste novità. Ecco perché io ho sottoscritto
questo ordine del giorno.
Per carità, lo si è voluto edulcorare, anche per cercare di
raccogliere i voti di tutti, ma è un'ipocrisia, perché in questo
ordine del giorno io mi riconosco solo in parte e vorrei essere
portatore di una rabbia profonda, ancorché io sono un ragazzino del
'40... Ma allora si sentivano già queste cose e negli anni '50 e
'60, quando è intervenuto un duro contrasto tra il movimento
socialista ed i residuati del Comintern e dell'Internazionale
comunista, beh, credo che oggi possiamo dire che erano ben radicate
queste posizioni. Anche allora eravamo accusati di essere
propagandisti, deviazionisti e revisionisti!
Per carità! Non scriviamolo sui giornali... Sono sicuro che
Tele-Alpi non ne parlerà, sono sicuro che il TG3 resterà muto su
questa argomentazione, ma credo che almeno tra noi dell'ala
sinistra possiamo dircele queste cose! Dobbiamo reprimerle al
nostro interno, oppure, ancora una volta, le misurate parole del
Capogruppo del PSI cercheranno di edulcorare il tutto in modo che
la maggioranza sia salvaguardata? Santo cielo! Ci vuole anche un
po' di sentimento, un po' di sangue!
Giustamente Formica dice che i partiti sono formati di sangue e
di elmi. Santo cielo! Ma qui, da una certa parte non vediamo mai il
sangue...! Questo è proprio il caso: che salti fuori un minimo di
indignazione! Non volevo aggiungere di più.
Presidente
Vorrei solo comunicare ai consiglieri che
il testo distribuito non era esatto. Il comma dove si diceva:
"Concorda con l'iniziativa..."
va sostituito con il
seguente:
"Ritenuto che l'accertamento delle responsabilità sia
necessario e vada compiuto in sede storica e politica, sottraendolo
alle possibili polemiche e strumentalizzazioni del momento"
.
Ribadisco che il testo esatto è quello che è stato letto dal
Consigliere Rollandin e che verrà poi battuto a macchina e sarà
distribuito anche agli organi di informazione.
Ha chiesto la parola il Consigliere Milanesio; ne ha
facoltà.
Milanesio (PSI)
Io credo che la Conferenza dei
capigruppo abbia fatto un ottimo lavoro, perché ha raggiunto quello
che potrebbe essere definito "l'equilibrio verbale". Questo è un
lavoro a cui spesso ci ha abituati il Consiglio sulle risoluzioni e
sulle argomentazioni presentate per ragioni strumentali, sulle
quali poi si svolge un dibattito monco e alla fine si approda a
considerazioni banali o quantomeno largamente parziali e
carenti.
Già prima che si riunisse la Conferenza dei capigruppo io avevo
detto che avrei votato a favore di qualunque accordo fosse stato
raggiunto. Naturalmente mantengo l'impegno, ma nel far questo
svaluto il voto che mi accingo a dare, perché le cose che vengono
dette nell'ordine del giorno sono assolutamente insignificanti ed
inutili. Forse sarebbe stato il caso di fare un dibattito più
approfondito, probabilmente non in questa sede o anche in questa
sede, ma non in questo momento. Per questo le considerazioni fatte
oggi sembrano scimmiottare in qualche modo prese di posizione già
assunte altrove, senza il pregio dell'originalità e del rigore
scientifico.
Sotto questo profilo, io devo dare atto che l'intervento più
rigoroso è stato fatto dal Consigliere Gremmo.
Presidente
Do lettura della proposta di risoluzione
concordata dai capigruppo:
Risoluzione Il Consiglio regionale della Valle d'Aosta
appreso con stupore e sgomento dai mezzi di comunicazione
(scritti e televisivi) della lettera di risposta di Palmiro
Togliatti alla richiesta presentata da Vincenzo Bianco per un
interessamento per salvare la vita a migliaia di alpini prigionieri
in Russia nella campagna dell'Armir;
ribadita la condanna nei confronti del regime fascista che si
rese responsabile dell'aggressione all'Unione Sovietica e che inviò
alla morte migliaia di giovani italiani;
ravvisata l'esigenza di esprimere tutta la solidarietà verso le
famiglie che ancora ricordano con orrore il tragico periodo storico
contrassegnato dal fascismo e dalla seconda guerra mondiale;
ritenuto che l'accertamento delle responsabilità sia necessario
e vada compiuto in sede storica e politica, sottraendolo alle
possibili polemiche e strumentalizzazioni del momento;
invita
la Giunta regionale
1) ad adottare tutte le iniziative possibili anche in accordo
con organizzazioni ed enti particolari per cercare di conoscere
tutta la verità sulla sorte degli alpini prigionieri nella campagna
di Russia ed a presentare una relazione conclusiva in
Consiglio;
2) a presentare a tutte le Associazioni Alpini, locali e
nazionale, le espressioni di profonda partecipazione al rinnovato
dolore nell'apprendere del rifiuto di Palmiro Togliatti di aiutare
i prigionieri dell'Armir.
Presidente
Se nessuno chiede la parola, pongo in
votazione la proposta di risoluzione testé letta.
Esito della votazione
Presenti: 29
Votanti: 29
Favorevoli: 27
Contrari: 2
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK