Consiglio Regionale della Valle d'Aosta - Oggetto del Consiglio n. 2854 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2854 del 13 luglio 2017 - Resoconto
OGGETTO N. 2854/XIV - Interrogazione: "Notizie in merito allo
svolgimento delle conferenze permanenti territoriali di cui alla
legge regionale 9/2009".
Rosset (Presidente) -
Con 30 Consiglieri presenti,
possiamo riprendere i lavori.
Siamo giunti al punto n. 14 dell'ordine del giorno. Ha chiesto
la parola l'Assessore Restano per la risposta; ne ha facoltà.
Restano (AC-PNV) -
Riguardo alle conferenze permanenti
territoriali di cui alla legge n. 9/2009, ritengo opportuno
segnalare che questo fosse previsto nell'ambito della legge
istitutiva dell'
Office régional du tourisme
, in quanto
funzionalmente connesse con l'operato degli
Offices du
tourisme
locali e, tramite questi, con l'Office régional. Non
si può negare che le conferenze permanenti territoriali
costituiscano ad oggi l'unico ambito di rappresentanza ampia dei
diversi soggetti, tanto pubblici quanto privati, che a diverso
titolo si occupano e si interessano di turismo negli ambiti
territoriali di competenza.
Il ruolo riconosciuto dal legislatore regionale alle conferenze
è quello di cui ai punti 2 e 3 dell'articolo 5, quindi di
rappresentare le esigenze problematiche di interesse turistico
relative all'ambito territoriale di riferimento, elaborando
proposte e osservazioni che inoltrano, per il tramite degli Offices
du tourisme di appartenenza, all'Office régional. L'iniziativa che
ho portato avanti di sollecitare l'Office régional e convocare una
serie di incontri denominati "conferenze di ambito permanenti" ad
oggi si discosta in effetti dalle modalità descritte dall'articolo
5 della legge n. 9/2009, ma ritengo che siano assolutamente in
linea con il pensiero esposto nel 2014 dal mio predecessore, quando
affermava che l'Office era parte integrante dell'Assessorato.
Infatti, anziché attendere la ricezione da parte delle conferenze
di proposte e osservazioni di interesse dell'Office régional per il
tramite degli Offices, come è previsto dalla legge, la mia
iniziativa ha voluto stimolare in quei contesti una riflessione su
diversi temi di interesse tanto a livello locale quanto regionale.
Non ritengo quindi che a questa iniziativa possa essere attribuita
una valenza diversa da quella di stimolare ragionamenti,
riflessioni, proposte e quant'altro utile ad un arricchimento
reciproco di conoscenze sui problemi che, ancora oggi, non
consentono al "sistema Valle d'Aosta" di esprimere al meglio le sue
reali potenzialità, al di là dei risultati fino ad oggi ottenuti.
In queste occasioni non sono state risparmiate neanche critiche,
sia pure garbate, all'Amministrazione regionale; fatto, questo, che
non mi ha affatto turbato e che, anzi, considero necessario per
meglio comprendere dal centro le problematiche vissute, o anche
solo percepite, in periferia.
Fatta questa premessa che ho ritenuto doveroso esporre per
chiarire lo scopo di questi incontri, preciso che gli stessi si
sono svolti nel periodo compreso tra il 12 giugno e il 5 luglio,
con inizio alle ore 18:00 nelle seguenti sedi: Pont-Saint-Martin,
Brusson, Aosta, Gressoney-Saint-Jean, Valtournenche, Aymavilles,
Gignod, Courmayeur, Châtillon, Saint-Vincent. Ai predetti incontri
ha partecipato l'Assessore al turismo e all'incontro di
Pont-Saint-Martin ha partecipato anche l'Assessore all'istruzione e
cultura. A tutti gli incontri hanno altresì preso parte la
Direttrice generale dell'Office, il Coordinatore del Dipartimento
turismo, sport e commercio, il Coordinatore del Dipartimento
trasporti e il Dirigente della Struttura sviluppo dell'offerta
marketing
e promozione turistica. In alcuni appuntamenti
hanno altresì partecipato altri Dirigenti dei due Dipartimenti,
ritenendo la loro presenza utile in ragione dei temi di interesse
dei diversi ambiti. Nessun Segretario particolare ha presenziato
alle riunioni, né altro personale dipendente, tanto
dell'Assessorato quanto dell'Office.
Nel corso dei singoli incontri sono state sollecitate
riflessioni, commenti, opinioni e proposte principalmente in merito
ad alcuni temi di sistema: riorganizzazione del sistema turistico
regionale (Marchio Ombrello); commercializzazione del prodotto
turistico (rapporto fra grandi stazioni e località minori);
applicazione e destinazione dell'imposta di soggiorno (ipotesi di
un'eventuale disciplina delle locazioni per finalità turistiche di
camere, appartamenti e case arredate); sistema dei trasporti
(ipotesi di collegamenti intervallivi). Nel corso degli incontri
sono inoltre state rappresentate problematiche strettamente locali,
di cui si è preso nota per verificarne la ricevibilità.
Tengo comunque a precisare che, come potranno testimoniare
coloro che nelle diverse sedi hanno partecipato agli incontri, la
mia esposizione dei temi e le mie considerazioni sulle
problematiche evidenziate dai nostri interlocutori hanno voluto
concentrarsi sui fatti e sugli argomenti, e solo su quelli,
rifuggendo dall'umana tentazione di attribuirmi meriti rispetto a
risultati positivi conseguiti prima della mia nomina, ma anche e
soprattutto astenendomi da qualunque critica o attribuzione di
responsabilità politica a chi mi ha preceduto.
Presidente -
Ha chiesto la parola il Consigliere
Marguerettaz per la replica; ne ha facoltà.
Marguerettaz (UV) -
Restano, ho apprezzato molto il suo
basso profilo, dove in buona sostanza con fare sacerdotale è andato
a sentire tutte le confessioni che possono esserci state in queste
conferenze di ambito.
Mi sono permesso di fare questa interrogazione perché la volta
scorsa, probabilmente senza aver guardato bene la legge, con fare
molto deciso, mi aveva detto: "ho riattivato le conferenze di
ambito". Ho voluto farglielo presente, e così credo di aver aiutato
la sua crescita, perché è andato a leggere la legge e ha visto che
le conferenze di ambito non le convoca lei, ma sono convocate dal
Sindaco del Comune in cui c'è la sede dell'
Office
. Dopodiché
io convengo con lei sul fatto che queste riunioni possano essere
utili, fatemi dire anche necessarie, per un confronto tra
l'Amministrazione, gli Enti locali e gli operatori. Probabilmente
abbiamo visioni diverse, perché è sicuramente utile sentire cosa
pensano i vari attori, ma voi siete tornati a casa con un elenco
infinito di richieste! Mi pare, dalle piccole informazioni che ho
preso, che a Valtournenche abbiano detto: dovete investire tanto
come avete investito a Courmayeur, vogliamo una Skyway anche noi,
vogliamo un investimento di 110 milioni anche a Valtournenche e
Cervinia nell'ambito della dualità tra le nostre "regioni star".
Nelle aree periferiche dicono: avete solo attenzione per le star,
ma dovete valorizzare anche le stazioni minori. Sono tutte
posizioni legittime, non voglio criticare né l'uno, né l'altro,
però alla fine siete tornati a casa con un elenco infinito di
suggestioni che, senza presunzione, se mi chiedeva, gliele scrivevo
già tutte prima, e senza dover muovere tutta la dirigenza
dell'Assessorato o un corteo "alla Versailles". Quando queste
persone hanno visto arrivare questa delegazione si sono dette:
"chissà che cosa avranno da dirci di così importante", ma in realtà
non avete detto niente.
Vede, Restano, lei nell'assemblea dell'ADAVA ha fatto una
dichiarazione importante: "abbiamo pronta la legge sugli affitti,
qua è ora di finirla", e ovviamente ha lisciato il pelo dalla parte
giusta perché parlava agli albergatori. Appena i Sindaci le hanno
chiesto cosa stesse dicendo dal momento che stava facendo una legge
senza interpellarli e hanno aggiunto che sarebbero stati contenti
di coordinare queste cose, la legge è sparita! La collega Morelli,
sempre attenta a questi argomenti, mi è testimone: in Commissione
non è arrivato nulla, non se ne parla, però c'è l'annuncio. Questo
è un altro primato che ha: gli annunci.
Abbiamo parlato della riforma del turismo. Con uno spiegamento
di forze così sarebbe stato magari interessante dire non qual è la
legge, ma quali sono i principi cardine. Devo darle atto: non ha
criticato né il sottoscritto, né l'Amministrazione precedente nelle
conferenze di ambito, è vero, e da un certo punto di vista lo
apprezzo. Però avrebbe dovuto dire: "quello che hanno fatto prima
non andava bene, noi pensiamo A, B, C" e dare due indicazioni! Lei
è andato in queste conferenze di ambito a dire: "cosa dite se
teniamo il marchio del cuore o non del cuore?"... Io ho degli
input
diversi, è da una vita che sappiamo che ci sono input
diversi. Così come sul piano di
marketing
, abbiamo una
realize
che dice: "no, quel piano di marketing non va bene,
prendiamo un'altra strada". Allora dia delle indicazioni su quelle
che possono essere le nuove linee direttive!
Noi saremmo contenti di confrontarci sugli indirizzi, magari
anche duramente, ma avendo qualcosa di concreto su cui parlare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK