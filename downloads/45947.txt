Consiglio Regionale della Valle d'Aosta - Oggetto del Consiglio n. 2520 del 25 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2520 del 25 maggio 2023 - Resoconto
OGGETTO N. 2520/XVI - Interpellanza: "Misure di prevenzione
volte a ridurre ulteriormente il numero di incidenti stradali sul
territorio valdostano".
Marguerettaz (Presidente) -
Punto n. 36 all'ordine del
giorno. La parola al collega Ganis.
Ganis (LEGA VDA) -
Quest'iniziativa nasce dopo aver
appreso che gli incidenti stradali in Valle d'Aosta sono aumentati
di oltre il 27% rispetto al 2020 e che i periti sono in aumento del
17%, secondo i dati Istat.
È evidente che l'aumento degli incidenti è dovuto all'aumento
della mobilità dopo un periodo di stop forzato, causa pandemia.
Ricordo inoltre che una serie di comportamenti scorretti sono la
causa degli incidenti gravi e mortali, come l'eccesso di velocità,
la guida distratta, l'assunzione di alcool e di droghe.
Per questo motivo è importante non abbassare la guardia e
mantenere alti gli standard e gli obiettivi per la sicurezza
stradale.
Esistono programmi europei per la sicurezza stradale che
impegnano i Paesi membri a conseguire il dimezzamento dei morti per
incidente stradale e a ridurne il numero dei feriti entro il
2030.
Gli obiettivi da raggiungere saranno il monitoraggio delle
infrastrutture, dei veicoli, delle strade e dell'assistenza post
incidente, tutti finalizzati a migliorarne la qualità e la
sicurezza stradale.
Dai dati Istat si può tracciare un identikit dei soggetti
coinvolti in incidenti stradali, conoscerne il giorno della
settimana più a rischio, le cause principali, le zone e le strade
più pericolose, ed è proprio su questo punto che vorrei fare un
focus.
Nella nostra regione si registra un aumento degli incidenti per
tutte le categorie di strade, in particolar modo sulle strade
urbane, + 36%, questo a dimostrazione che sono queste le strade che
meritano una particolare attenzione.
Ora se, per legge, le strade urbane sono strade comunali,
comprendiamo che molti dei nostri Comuni sono a rischio incidente
stradale, ed è quello che sta accadendo proprio in questi giorni,
ma quello che dovrebbe preoccupare maggiormente - chi amministra,
intendo - è che la chiusura del tratto ferroviario dovuto
all'elettrificazione della linea Ivrea-Aosta porterà senza ombra di
dubbio a un aumento del traffico veicolare lungo la strada statale
26, lungo le strade urbane e nei centri urbani, già messi a dura
prova dal normale traffico giornaliero, un traffico spesso già
rallentato a causa dei lavori di manutenzione, segnaletica
stradale, ingorghi e incidenti.
È chiaro che chi vive nel capoluogo regionale è quasi assente da
questa problematica, se non quella già evidenziata dal collega
Lucianaz, e mi riferisco alle code di auto che si formano in
determinate ore in località Pont-Suaz.
Tornando all'iniziativa, la chiusura del traffico ferroviario,
come ho detto, porterà senza alcun dubbio a un aumento del flusso
veicolare lungo l'unica arteria stradale che collega il capoluogo
con la Bassa Valle e, di conseguenza, porterà a un aumento degli
incidenti stradali.
In base a queste considerazioni, si interpella il Governo
regionale per conoscere quali siano le principali misure di
prevenzione che l'Amministrazione regionale intende adottare al
fine di ridurre ulteriormente il numero di incidenti stradali sul
territorio valdostano, tenendo conto anche della prossima chiusura
del tratto ferroviario Ivrea-Aosta stimata in anni tre e se esista
un piano di prevenzione degli incidenti stradali e, in caso
negativo, se sia intenzione dell'Amministrazione regionale
procedere con l'elaborazione di tale piano.
Presidente -
Per la risposta, la parola al presidente
della Regione Testolin.
Testolin (UV) -
Per quanto riguarda le strade regionali,
il miglioramento della sicurezza rientra tra gli obiettivi di
questo governo. Il programma regionale dei lavori pubblici per il
triennio 2023-2025 prevede, infatti, investimenti per un importo
complessivo di circa 36 milioni e mezzo per la realizzazione
d'interventi manutentivi e di ammodernamento della rete viaria
regionale che ha una lunghezza di circa 500 km con la presenza di
327 ponti e 51 gallerie: con l'obiettivo è aumentare il livello di
sicurezza e il comfort di guida degli utenti della strada.
Purtroppo, però, gli incidenti stradali sono dovuti per la maggior
ad una pluralità di comportamenti scorretti dei conducenti, che
vanno dal mancato rispetto della distanza di sicurezza alle manovre
irregolari, all'uso del telefonino fino alla guida in stato di
ebbrezza sotto l'effetto di sostanze stupefacenti; da questo punto
di vista, il Piano di prevenzione degli incidenti stradali è
inserito nel Piano regionale di prevenzione 2021-2025, approvato
dalla Giunta regionale con la deliberazione 1654/2021 di cui
costituisce uno dei dieci programmi da attuare, in coerenza con il
Piano nazionale di prevenzione.
Tale programma ha come obiettivi: la promozione della cultura,
della sicurezza individuale e collettiva, al fine di indurre
l'adozione di comportamenti virtuosi, e la messa in opera di misure
di prevenzione e/o protezione attraverso la promozione della
cultura della sicurezza stradale e quindi la riduzione degli stessi
incidenti.
A tal fine, nel 2022 è stato sottoscritto dall'Assessore alla
sanità, salute e politiche sociali, dal direttore generale
dell'Azienda USL della Valle d'Aosta e dal Presidente del CELVA un
accordo intersettoriale, valido fino al 2025, che prevede la messa
in atto di attività d'informazione mediante realizzazione di
opuscoli e la loro diffusione tra la popolazione dei Comuni situati
in territorio regionale, anche in collaborazione con le forze
dell'ordine. Lo svolgimento di eventuali serate informative è
rivolto in particolare ai soggetti più fragili, allo scopo di far
acquisire conoscenze utili e di individuare e gestire correttamente
i potenziali rischi, favorendo l'adozione di comportamenti corretti
in ambito stradale.
Sono poi previste delle attività d'informazione mediante
elaborazione e divulgazione di poster e opuscoli presso le scuole,
i medici di medicina generale e il SERD, concernenti principalmente
i comportamenti scorretti alla guida, come il consumo di alcol e
sostanze psicotrope, l'utilizzo del telefonino ma anche
l'importanza del corretto utilizzo dei sistemi di sicurezza alla
guida, quali le cinture di sicurezza e i dispositivi di sicurezza
per i bambini.
Queste attività saranno integrate con iniziative simili,
definite nell'ambito di altri programmi del Piano regionale della
prevenzione - nella fattispecie il programma 1: "Scuole che
promuovono salute", programma 2: "Comunità attive" e il programma
6: "Luoghi di lavoro che promuovono salute" - ed esse sviluppano,
tra l'altro, le competenze genitoriali connesse alla prevenzione
degli incidenti stradali in età infantile.
Questo mi permette anche di fare un focus su alcune valutazioni
che sono state fatte anche con l'approvazione di una recente
modifica del Piano lavori dei lavori pubblici, ad esempio in
funzione delle segnalazioni sulle strade delle vallate laterali...
sono stati svolti dal personale che si occupa della viabilità
regionale, e guidato dai capi cantonieri e dai cantonieri: su loro
segnalazioni e su loro interventi sono stati elaborati dei piani di
messa in sicurezza a delle infrastrutture di viabilità che, con
l'avvicendarsi di queste situazioni, vedranno degli interventi
puntuali che vanno sempre nell'ottica di rendere più sicure la
nostra rete viabile, per quello che riguarda, evidentemente, il suo
utilizzo; sugli altri aspetti penso che la relazione possa essere
comunque interessante.
Presidente -
Per la replica, la parola al collega
Ganis.
Ganis (LEGA VDA) -
Ben vengano gli investimenti a opera
della pubblica Amministrazione al fine di migliorare la sicurezza
stradale, però, Presidente, non ha risposto a una domanda, io le ho
chiesto "Quali sono le strategie che adotterete durante la chiusura
del tratto ferroviario", lì diventerà un problema e a quella
domanda non mi ha risposto.
Io le ho già evidenziato nella presentazione che la chiusura del
tratto ferroviario porterà veramente a un aumento del traffico
lungo l'unica arteria stradale, che è la Statale 26.
Io pensavo che lei mi rispondesse dandomi un'informazione del
tipo: "Guardi, si potrebbe a questo punto abbassare la tariffa
autostradale in modo che tutti i pendolari e chi lavora in Bassa
Valle potesse beneficiare di una tariffa autostradale agevolata.
Quindi sarebbe finalmente a questo punto un buon motivo questo per
andare incontro ai cittadini valdostani, riducendo appunto la
tariffa autostradale.
Per quanto riguarda invece gli incidenti stradali, ha detto bene
lei, ci sono tante cose da fare, credo che la cosa più importante
sia innanzitutto cambiare l'approccio culturale sulle tematiche
della sicurezza stradale. Quello che manca oggi è proprio la
prevenzione e l'educazione attraverso queste campagne mirate di
sensibilizzazione nelle scuole, coinvolgendo anche le Polizie
locali e tutti gli enti competenti.
L'insegnamento dell'educazione stradale, sin dalla scuola
primaria, in ottica di prevenzione rappresenta la chiave di volta
per raggiungere con efficacia l'obiettivo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK