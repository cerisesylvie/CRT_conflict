Consiglio Regionale della Valle d'Aosta - Oggetto del Consiglio n. 773 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 773 del 4 luglio 2019 - Resoconto
OGGETTO N. 773/XV - Interpellanza: "Stato di manutenzione dei
terreni di proprietà regionale circostanti il Castello di
Sarre".
Rini (Presidente)
-
Punto 46 all'ordine del
giorno. Per l'illustrazione, la parola al vicepresidente
Distort.
Distort (LEGA VDA) -
Illustro l'interpellanza. Siamo nel
comune di Sarre, il Castello di Sarre, l'area esterna di circa 7
ettari, quindi 68-70.000 metri quadrati di terreno. Negli anni
2005-2008, attraverso l'iniziativa Interreg, si è realizzato un
intervento estremamente interessante di sistemazione di una parte
dell'area esterna, con la realizzazione di uno spazio dedicato ad
alberature storiche, frutteti storici nell'ambito di un'iniziativa
chiamata "Paysage... à croquer", in questo spazio che dovrebbe, che
doveva e che effettivamente ha potuto svilupparsi in questo senso
come una zona agricola che racconta l'identità e la storia
dell'agricoltura in Valle D'Aosta. Un'iniziativa che rispecchia
esattamente il discorso che abbiamo già più volte esposto in
quest'aula, che ritengo sia condivisibile, ma a cui noi - giusto
per spiegare la ripetizione - come gruppo Lega crediamo
profondamente. È il senso, il valore di un'identità, un'identità
come investimento, andare a recuperare un passato, non preso in
senso
rétro,
ma come un esperimento riuscito da poter
portare avanti nel futuro e su cui investire presente e futuro.
Iniziativa molto bella, eseguita, realizzata e, con
un'iniziativa altrettanto lodevole, il pensiero è stato questo: di
poter pensare di dare in concessione l'area esterna a privati o a
un'azienda, ma comunque non farsene carico come amministrazione
pubblica, in modo che i costi relativi alla manutenzione potessero
essere condotti da terzi e non dall'amministrazione pubblica.
Perfetto, idea che funziona assolutamente! Di conseguenza viene
redatto un bando per l'assegnazione di questo terreno in
concessione d'uso. Questo bando viene vinto, viene aggiudicato a
un'azienda agricola che lo acquisisce in concessione d'uso,
realizzando tutta una serie di elementi di disciplina per i quali
rinvio al bando e non sto certo a indicare e a elencare in questa
sede.
Quello che è importante è il discorso di questo progetto
Interreg, per questo frutteto storico chiamato
Arboretum.
Il
bando di gara prevedeva la concessione di tutti i metri quadri di
terreno dati in concessione, con la possibilità di realizzare e di
impiantare un vigneto. Perfetto, iniziativa anche questa che
funziona molto bene, sia dal punto di vista dell'attività agricola,
sia dal punto di vista dell'aspetto paesaggistico, sia dal punto di
vista di valorizzazione del bene culturale; è la ripresa di quella
che era l'area esterna di pertinenza del castello. Ci sono delle
clausole nell'ambito del contratto di concessione dell'affidamento
dell'area, che prevedono una serie di comportamenti tesi ovviamente
alla manutenzione, alla valorizzazione, alla tutela, al rispetto,
alla conservazione di quanto è presente.
Mi è stato segnalato e ho potuto eseguire un sopralluogo alcuni
mesi fa, constatando con molto dispiacere, con tristezza, che
l'Arboretum in realtà non ha ricevuto queste attenzioni. Le
attenzioni che erano previste in concessione, le attenzioni che
merita un'iniziativa di questo genere e quindi tanti alberi sono
morti, tanti alberi, frutto di incurie e di un uso non corretto,
attestano situazioni di danno. Io con questa interpellanza non
voglio puntare l'attenzione sulla bontà o meno di chi ha assunto
l'area in concessione. All'interno di un organismo regionale il mio
obiettivo è quello di andare a chiedere all'amministrazione,
all'attuale Governo. Chiaramente, dalla concessione del 2014 si
sono succeduti vari governi, ma oggi ovviamente nella mia sede io
chiedo al Governo attuale quali sono state le azioni di controllo.
È stato assegnato un bene di proprietà della Regione e tra l'altro
tra i punti relativi alla concessione erano previste anche
all'articolo 12 specificate azioni di controllo, all'articolo 3 gli
obblighi del commissionario, all'articolo 9 stato dell'immobile e
responsabilità, ma ribadisco, articolo 12 i controlli.
Allora io mi chiedo: questi controlli come sono avvenuti? Quindi
arriviamo ai tre punti dell'interpellanza. Con quali criteri, con
quale frequenza e con quali modalità (le modalità non sono un
ripetitivo dei criteri, intendo anche che cosa è avvenuto in
seguito) "si sono svolti i sopralluoghi di controllo di cui
all'articolo 12 dell'atto di Concessione, in particolare in merito
all'Arboretum"
.
Secondo punto, "se si è riscontrato un
mancato rispetto delle cure manutentive previste in Concessione".
Terzo punto, "quali sono le azioni che intende adottare - o,
riprendendo il primo punto, sono state a suo tempo adottate, con
quali atti - in linea agli accordi di Concessione ed in relazione
alle condizioni di manutenzione dell'Arboretum".
Presidente
-
Per la risposta la parola
all'assessore Chatrian.
Chatrian (AV)
-
Condivido l'importanza di quanto
detto da lei, legato in questo caso a una valenza naturale,
architettonica, paesaggistica e potremmo declinarla anche in altre
maniere. Cercherò di fare una breve premessa e poi rispondere nel
merito. Ci sono delle criticità e non ci si nasconde nella maniera
più totale.
I terreni di proprietà regionale a cui fa riferimento
l'interpellanza costituiscono pertinenza del Castello di Sarre e
sono stati concessi a un privato, a seguito dell'espletamento di
una gara pubblica portata a termine in esecuzione della
deliberazione di Giunta n. 792 del 13 giugno 2014. I terreni
ammontano a una superficie di circa 68.000 metri quadrati e sono
stati messi a bando per la concessione a scopi agricoli per la
durata di venticinque anni. L'atto di concessione è stato firmato
il primo ottobre 2014. Nell'area pertinente il castello sono state
individuate tre zone: una zona destinata a vigneti, una zona
destinata a prati, frutteti o piccoli frutti e la terza zona
dell'
Arboretum conservatoire,
frutteto di vecchie varietà di
piante da frutto autoctone realizzato tra il 2005 e il 2008, aperto
al pubblico e caratterizzato da un percorso pedonale completo di
pannelli didattici esplicativi.
La concessione prevede una serie di obblighi e disposizioni
concernenti le modalità di coltivazione dei terreni di utilizzo
delle differenti zone, ai quali il concessionario è tenuto a
ottemperare. In particolare, per quanto riguarda l'Arboretum
le operazioni colturali poste a carico dell'agricoltore sono
quelle necessarie a garantire la conservazione del patrimonio
genetico delle vecchie varietà di fruttiferi valdostani, la
fruizione pubblica dell'area, sfalcio dell'erba, trattamenti
fitosanitari, concimazione organica, potatura e manutenzione dei
sentieri che lo attraversano. L'articolo 12 della concessione
relativo ai controlli prevede che le competenti strutture del
dipartimento agricoltura, del dipartimento risorse naturali e corpo
forestale e del dipartimento sovrintendenza per i beni e le
attività culturali provvedano a effettuare regolari controlli,
ognuno per quanto di propria competenza, per verificare lo stato di
conservazione e la destinazione dei terreni concessi, dandone
opportuna conoscenza alla struttura in materia di contratti
immobiliari. Sono più attori che intervengono su questa concessione
che ha durata di venticinque anni.
Agli atti risulta che in data 13 ottobre 2016 la struttura
flora, fauna, caccia e pesca trasmetteva alla struttura contratti
immobiliari una relazione con allegata documentazione fotografica,
dalla quale emergeva tutta una serie di inadempienze rispetto a
quanto prescritto nell'atto di concessione, relativamente la zona
dell'Arboretum conservatoire e la mancata manutenzione delle
staccionate dei percorsi pedonali e ruscelli dell'impianto di
irrigazione e delle vasche di carico. La struttura contratti
immobiliari il 20 ottobre 2016 informava il concessionario dei
rilievi evidenziati durante i controlli e gli richiedeva di
provvedere a ottemperare agli obblighi assunti, ricordando che in
applicazione dell'articolo 5 del contratto di concessione, in caso
di mancato rispetto delle prescrizioni indicate, la Regione era
legittimata a procedere alla risoluzione della concessione. A
seguito della nota della struttura contratti immobiliari il
concessionario ha ottemperato solo parzialmente a quanto previsto
in contratto, provvedendo alla manutenzione delle staccionate. Sono
stati organizzati alcuni sopralluoghi e incontri nel corso dei
quali il concessionario ha illustrato le motivazioni del suo
comportamento, asserendo che la fruizione pubblica dell'Arboretum,
con conseguente ricorrente presenza di persone che attraversano i
prati accompagnati dai loro cani e l'inadeguatezza del sistema di
irrigazione presente nell'area - quindi sono state messe in
evidenza tutta una serie di criticità da parte anche
dell'Amministrazione regionale e delle criticità da parte del
concessionario - non consentono di praticare sull'appezzamento le
normali pratiche agricole. Di conseguenza la vitalità delle piante
fruttifere presenti sarebbe stata compromessa.
Secondo quanto riferito dalle strutture competenti, quanto
asserito dal concessionario corrisponde a verità. Queste
indubbiamente sono delle risposte di natura tecnica che le varie
strutture ci hanno messo a conoscenza. L'Arboretum conservatoire
infatti non è stato concepito per un utilizzo agricolo, bensì come
un frutteto a fruizione pubblica in un contesto dall'alta valenza
paesaggistica, storica e culturale. Sono state privilegiate quindi
infrastrutture a basso impatto visivo, escludendo ad esempio gli
irrigatori ad asta normalmente utilizzati nei terreni agricoli. Le
sto mettendo in evidenza tutta una serie di elementi che sono stati
valutati dalle diverse strutture e dai diversi dipartimenti.
L'unica operazione agricola consentita infatti è lo sfalcio
dell'erba, da compiersi però almeno quattro volte all'anno su tutta
la superficie, compresi angoli e scarpate. È ovvio quindi che tale
operazione deve essere fatta con piccoli trattori e in alcuni punti
praticamente in maniera manuale.
C'è da precisare che il concessionario ha in uso le altre zone
destinate a vigneto ed in questo caso si sta distinguendo per
capacità e perizia. I vigneti recentemente reimpiantati sono stati
realizzati a regola d'arte e si presentano in ordine. È stato lo
stesso concessionario a provvedere al rifacimento di un muro di
sostegno dei vigneti. Da quanto riferito risulta evidente che il
concessionario, chiaramente in buona fede, non ha inteso
correttamente le prescrizioni, credendo che la manutenzione
dell'area dell'Arboretum conservatoire potesse essere svolta
nell'ambito dell'esecuzione delle normali pratiche agricole e non
come uno specifico servizio di manutenzione di un'area verde a
fruizione pubblica, come è di fatto delineato nel contratto di
concessione.
Gli elementi che ho cercato di produrre e di mettere in evidenza
sono stati frutto comunque di elaborazione tra i diversi
dipartimenti e ci obbligano non solo a fare il punto della
situazione, ma a cercare e trovare il prima possibile un percorso
di natura amministrativa che vada a ridurre, eliminare o calmierare
le criticità che già in parte lei ha messo in evidenza
nell'illustrare l'iniziativa e che io tecnicamente ho cercato di
mettere in evidenza in base anche alla corrispondenza che c'è
stata. Nel mese di febbraio/marzo di quest'anno sono stati fatti
due incontri all'interno delle strutture e l'ipotesi, come le
dicevo, è di andare probabilmente a rivedere dal punto di vista
amministrativo, proprio perché come le dicevo a monte ci sono delle
azioni o misure che non hanno aiutato e che probabilmente non hanno
permesso di poter raggiungere degli obiettivi sufficienti, per cui
la questione deve essere affrontata principalmente dal punto di
vista amministrativo. Sarà mia e nostra cura, con gli altri
colleghi del Governo regionale, creare tutte le condizioni per
poter ridare, compatibilmente al modo, percorso e tempo, quella
eventualità di andare a ridurre le criticità che ho cercato di
mettere in evidenza. Senza nascondere che delle criticità ci sono,
ho cercato di mettere in evidenza anche la parte che ha avuto una
cura più dettagliata, ma nello stesso tempo dobbiamo affrontare le
criticità e le affronteremo nel proseguo.
Spero di essere stato abbastanza chiaro e come le dicevo, a
seguito anche di tutta una serie di segnalazioni da ambedue le
parti, pubblica amministrazione da una parte e concessionario
dall'altra, io penso che sia d'obbligo il reperire e trovare quello
che comunque è il percorso amministrativo per rivedere le regole
del gioco.
Presidente
-
Per la replica la parola al
vicepresidente Distort.
Distort (LEGA VDA)
-
Sì, chiarezza sì, lei è stato
chiaro, devo dire. Però il problema rimane, nel senso che, mi
permetta di dire, dal 2008 al 2014, da quando è stato dato in
concessione, l'
Arboretum
è sopravvissuto e non c'era un
impianto di irrigazione, non c'era un impianto idoneo: come è
sopravvissuto fino ad allora? Ha avuto probabilmente un certo tipo
di manutenzione, oppure una sopravvivenza per accanimento alla vita
degli alberi messi a dimora. Allora io faccio un ragionamento
logico: abbiamo l'esperimento dal 2008 al 2014, di tutti questi
anni in cui l'Arboretum
è esistito ed è vissuto. Poi è stato
dato in concessione d'uso e due anni dopo, nel 2016, viene eseguito
questo sopralluogo. Tra l'altro, due anni dopo: visto che comunque
è un bene che comunque ha una sua vitalità, non è un bene che è
costruito, non è un bene materiale, non si tratta di un immobile,
si tratta di qualcosa di vitale, secondo me un'ispezione due anni
dopo è un po' troppo rada, però comunque questo, mi permetta, lo
condividiamo come riflessione.
Noi adesso arriviamo al 2019, quindi siamo a tre anni da quella
data, da quel sopralluogo, cioè vediamo che da allora la situazione
è in questo stato di difficoltà. Tra l'altro è un'area a fruizione
pubblica. È vero, la fruizione pubblica presuppone un indice di
usura, per carità, ma dal 2008 al 2014 era interclusa al pubblico?
Poi vedremo e approfondiremo anche questo tema. Però il discorso è
questo: quando si stabilisce un contratto, c'è sempre un concetto
alla base di qualsiasi iniziativa contrattuale - ho i due avvocati
qua a fianco da cui sono assediato, uno a destra e uno a sinistra,
che possono ricordarlo - c'è l'uso del buon padre di famiglia che,
al di là della giurisprudenza, ritengo sia proprio la base
semantica di una situazione di contratto. Questo spirito del buon
padre di famiglia, l'idea di mettere in atto tutta una serie di
misure in maniera non di accanimento, ma in maniera di
conservazione, di avere a cuore! Questo anche nei confronti del
concessionario che poi arriva a dire "non avevo ben compreso il
tipo di uso che avrei dovuto fare, il tipo di azione da mettere in
atto". Va bene, gli equivoci fanno parte delle relazioni umane,
però un controllo più frequente e un controllo anche più esaustivo
e che vada fino in fondo, sicuramente aiuta anche il concessionario
a portarsi in una situazione di correttezza, di rispetto.
Anche perché poi alla fine di tutto questo bisogna prendere
delle iniziative amministrative, mi ha detto lei Assessore, però
c'est l'argent qui fait la guerre
. Alla fine le azioni
amministrative presuppongo che se ci sono dei danni, se ci sono dei
deterioramenti, se ci sono delle azioni di tutela da mettere in
atto, se ci sono delle migliorie, se ci sono dei ripristini, questi
presuppongono dei costi. Tutto questo è stato costruito, è stato
realizzato con dei fondi che già non sono propri
dell'amministrazione pubblica, perché gestisce dei fondi che
appartengono alla società. Noi siamo solo ed esclusivamente degli
amministratori e quindi già questo presuppone un senso di
responsabilità, tanto più, a mio parere, il fatto di utilizzare
fondi che provengono da altre nature: Interreg, fondi europei.
Vigilerò sulla questione e, come dicevano a scuola ai miei
tempi, forse anche ai suoi, "ci rivedremo a settembre". A
settembre/ottobre io presenterò un'interrogazione per capire lo
stato della questione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK