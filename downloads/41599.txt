Consiglio Regionale della Valle d'Aosta - Oggetto del Consiglio n. 702 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
INFORMAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 702 del 23 maggio 2019 - Resoconto
OGGETTO N. 702/XV - Interpellanza: "Organizzazione di
iniziative per sensibilizzare la popolazione sul fenomeno dei
cambiamenti climatici".
Rini (Presidente) -
Punto n. 48 dell'ordine del giorno.
La parola alla collega Nasso per l'illustrazione.
Nasso (M5S) -
Buonasera a tutti. Questa interpellanza va
nella direzione di rendere più tangibile possibile e alla maggior
parte delle categorie una tematica che è davvero molto importante:
i cambiamenti climatici. Ne abbiamo già parlato tante volte in
quest'aula ed è doveroso, a nostro avviso, riportare l'argomento.
Questi cambiamenti climatici sono una delle maggiori sfide della
nostra epoca, assieme al problema del riscaldamento globale o
mutamento del clima terrestre... perché abbiamo decisamente
contezza, soprattutto in questi giorni, non è solo un fattore di
percezione del calore, ma anche l'altalena del clima che si
sussegue, pensiamo agli ultimi giorni: siamo passati da 10 gradi a
28. Richiamate le iniziative del
Fridays for Future
che
stanno avendo risonanza mondiale, ad Aosta se n'è già svolta una e
domani se ne svolgerà un'altra, che sono sicuramente una vetrina
per questo argomento, come detto prima, qui nella nostra regione
abbiamo la percezione di ciò che accade: pensiamo agli inverni di
10 anni fa e a quelli di 40 anni fa, io non c'ero, ma, guardando le
fotografie, vedevo inverni decisamente più rigidi rispetto a quelli
dell'ultimo decennio. Ricordato, dunque, l'importante ruolo degli
Enti regionali locali nella strategia di azione sui cambiamenti
climatici... e penso a recenti conferenze, a cui ho anche
partecipato, organizzate da alcuni movimenti dov'è riferito che il
grande motore che deve spingere tutta un'evoluzione, una macchina
che si mette in moto dovrebbe partire dall'alto, io invece penso
che ognuno nel suo piccolo un pezzetto lo possa fare. Sottolineata
quindi la grande rilevanza che finalmente questa tematica sta
avendo per l'opinione pubblica... io ho un amico un po' burbero che
mi dice che è un argomento di moda ormai, anche se è un argomento
di moda, ben venga che se ne parli. È per tutti questi motivi che
interpelliamo l'Assessore competente per chiedere: "
in generale,
quali iniziative sono previste in vista di questa nuova presa di
coscienza
- mi piace chiamarla così -
se è stato
organizzato, o si intenda organizzare un programma di informazione
e sensibilizzazione della popolazione riguardo alla tematica in
esame...
".
Presidente -
La parola all'Assessore Chatrian.
Chatrian (AV) -
Grazie, collega, per aver voluto
presentare questa iniziativa, così ci dà la possibilità di
illustrare quello che si è fatto e soprattutto quello che
intendiamo mettere in campo. Innanzitutto penso che l'Arpa, anche
dal punto di vista scientifico, abbia fatto un ottimo lavoro a fine
2018 e ci ha permesso di avere uno strumento scientifico per poter
decidere, soprattutto mettere in campo delle azioni per i prossimi
anni. Indubbiamente le azioni rivolte a ridurre gli effetti sulla
società umana e sull'ambiente dovuti al cambiamento climatico si
sviluppano in due direzioni: la prima, quella della mitigazione,
volta a ridurre progressivamente le emissioni di gas climalteranti
responsabili del riscaldamento globale, sempre consci dei nostri
piccoli numeri, la nostra aggregazione, anche il contributo che il
sistema Valle d'Aosta per ridurre questi gas può mettere in campo e
questo Consiglio può legiferare in materia. Ne abbiamo parlato
questa mattina proprio sulla programmazione 2021-2027, dove dovremo
inserire dei pilastri robusti all'interno della programmazione
europea per poter ridurre le emissioni di gas; la seconda è quella,
invece, dell'adattamento, forse più sfidante ancora, che mira a
diminuire la vulnerabilità dei sistemi naturali e socio-economici,
aumentando la loro capacità di resilienza di fronte agli
inevitabili impatti del clima che cambia. E questa seconda parte è
fondamentale, collega, perché? Perché dai dati scientifici la
montagna, come nel nostro caso, sarà quella più fragile, sarà
quella che avrà un impatto nettamente superiore a livello proprio
di gradi, se non riusciremo nei prossimi 20-30 anni, diciamo Valle
d'Aosta 2050, a ridurre per quanto di competenza le nostre azioni.
Le misure di mitigazione e di lotta al riscaldamento globale sono
dei principi adottati e coordinati dai Governi a livello nazionale
e internazionale, che indicano la necessità di adottare approcci
intersettoriali nella definizione di mirate strategie di contrasto
da attuare in modo coordinato da parte di tutte le Nazioni nella
direzione di ridurre il più possibile l'emissione di gas
climalteranti. Penso anche all'evento dibattito che abbiamo
organizzato principalmente dalla collega Certan, dal collega Viérin
e dalla Presidenza del Consiglio sabato scorso, dove la
pensée
de
Chanoux metteva già in evidenza quella che era non la
criticità, ma le opportunità che noi oggi dovremmo invece essere in
grado di valutare se ci sono delle criticità e nello stesso tempo
anche delle opportunità. Penso all'iniziativa dei ragazzi di
qualche settimana fa e che domani nuovamente torneranno in piazza a
manifestare, che è servita a mettere in evidenza, a stimolare... lo
vedo come un pungolo, lo vedo come uno stimolo a noi eletti per
approvare le giuste azioni e le giuste leggi. Le misure di
adattamento rispondono invece alle problematiche locali, quali i
fenomeni derivanti dall'aumento delle temperature e sono fortemente
legate al territorio, alla cultura e al grado dello sviluppo
economico. Le misure di adattamento e le relative azioni,
solitamente meno impattanti sul piano economico, rientrano
maggiormente nella sfera di competenza degli Enti locali. Ognuno ha
la sua competenza, ma ci va una strategia, ci va una regia. Si deve
però anche considerare che qualunque strategia o qualunque
investimento messo in atto a livello locale non potrà rallentare i
cambiamenti climatici, perché dobbiamo anche essere onesti
intellettualmente. Non so se condividete o non condividete, ma
dobbiamo esserlo nel senso che non è nelle nostre possibilità
nell'immediato fermare l'aumento della temperatura del globo e
tantomeno innescare una regressione delle stesse. Noi possiamo fare
la nostra piccola parte, all'interno del nostro contesto, ma sarà
difficile che si possa calmierare. Penso che dobbiamo fare la
nostra parte e su quello sono assolutamente d'accordo. A maggior
ragione è dunque necessario mettere a punto strategie, investimenti
locali atti ad affrontare le conseguenze.
Non voglio ribadire l'ordine del giorno che abbiamo approvato,
ma che poi deve essere condito di contenuti e di azioni come ne
abbiamo parlato questa mattina, piuttosto che le misure di
adattamento legate ai progetti transfrontalieri con la parte della
Svizzera e della Savoia. Ricordo che il concetto di resilienza è
relativamente nuovo, ma strategico, penso che questo sia un
concetto fondamentale: per "resilienza" si intende la capacità
della popolazione, ma anche dell'organizzazione dei sistemi
vulnerabili di adottare soluzioni e tecnologie, ma anche
comportamenti nuovi e intelligenti, utili non solamente per
resistere, ma per cambiare con il clima che cambia, cioè
accompagnare il cambiamento. Penso che sia questa anche la sfida,
oltre al legislatore, che è fondamentale: accompagnare il
cambiamento e quindi, se non anticipare, almeno allinearsi. I
risultati del progetto "Adapt Mont Blanc" costituiranno le
informazioni di base per la definizione della strategia regionale
di adattamento climatico. Il continuo bombardamento mediatico sul
tema dell'emergenza climatica fa ritenere che anche da noi ben
poche persone, penso, non siano a conoscenza dell'argomento, con il
rischio al contrario che la sovraesposizione mediatica potrebbe
ingenerare effetti contrari a quelli desiderati. Proprio su questo
colgo l'occasione, cogliendo lo stimolo che lei mi dà e ci dà per
divulgare queste informazioni insieme all'Arpa, a Montagna Sicura e
anche all'Assessorato dell'istruzione e cultura, quindi scuole,
università, parte scientifica e parte produttiva, cercare di
raccordarsi e quindi arrivare alla comunità e al cittadino singolo
in modo che sia edotto nel senso bello del termine e quindi che
abbia tutti gli elementi per poter di conseguenza agire e
accompagnare la strategia. È anche doveroso essere precisi, e su
questo fornire due numeri. Quelli di solito non mentono mai,
soprattutto se sono aggiornati. Se sono vecchi, di solito ci
portano fuori strada, ma se sono aggiornati, possono essere utili
alla causa. È anche doveroso precisare che la riduzione
dell'emissione di gas climalteranti è un'azione che
l'Amministrazione regionale sviluppa da tempo, ma che deve ancora
sviluppare probabilmente con ulteriori azioni, basti ricordare le
scelte del passato sul rinnovamento del parco, il
teleriscaldamento, l'efficientamento energetico degli edifici, che
è la parte preponderante, più del 50%. Lì penso c'è ciccia e massa
critica per fare la differenza, ma anche lì abbiamo cercato, come
Governo regionale, quando abbiamo incontrato i ragazzi, i giovani
liceali dicendo: "a ogni scelta che il legislatore può imporre,
dall'altra parte ci deve essere o un sostegno - non mi piace il
termine "contributo" -, o una detrazione fiscale che possa
permettere al proprietario della singola unità abitativa e della
singola palazzina, o del singolo edificio, dal punto di vista
energetico, di fare un investimento di un certo peso e livello". In
ultimo non dimentichiamoci che, per quanto riguarda la qualità
dell'area, da noi abbiamo un basso valore pro-capite di emissione
CO2; la Valle d'Aosta ha circa 1 tonnellata a persona quando a
livello nazionale siamo intorno alle 11 tonnellate a persona. Ogni
tanto diciamoci anche i dati belli, quelli che fanno la differenza
e il nostro sistema naturale e le nostre riserve, il fatto che più
del 30% del territorio valdostano ha una tutela ambientale legata
ai due parchi, legata a tutti i siti boscati che abbiamo ci
permettono di avere questa qualità. Questo risultato non basta,
quindi non possiamo fermarci allo stato dell'arte, occorre lavorare
ancora di più nella direzione di ridurre le emissioni e soprattutto
di prepararci agli effetti dei cambiamenti che inevitabilmente
colpiranno il nostro territorio. Al di là dell'informazione, al di
là di come ulteriormente andremo a - termino l'intervento - ...come
posso dire? spiegare ai singoli cittadini, noi pensiamo che sia il
momento di agire e quindi di mettere in campo delle azioni.
Termino dicendo che negli ultimi anni anche l'iniziativa
"
Trekking Nature
", che coinvolge più di 250 ragazzi dall'età
dai 9 ai 16 anni, anche su questo si può oltretutto rilanciare in
una maniera anche più innovativa. Ci porterà a trattare durante
questi turni il cambiamento climatico, quindi l'educazione delle
nostre giovani generazioni che sono il futuro del nostro piccolo
sistema Valle d'Aosta, RAI, Arpa, Montagna Sicura, guide alpine,
maestri di sci... la possibilità comunque di educare le giovani
leve... si va in quella differenza, ma dall'altra parte ci va però
anche la parte legislativa, che deve essere di sostegno, deve
essere mirata e che deve comunque fare la differenza in maniera
oggettiva in modo da avere anche un termometro per poter valutare
gli effetti...
Presidente -
Concluda, collega.
Chatrian (AV) -
... scusi se ho rubato qualche secondo in
più.
Presidente -
Per la replica, la parola alla collega
Nasso.
Nasso (M5S) -
La ringrazio, Assessore, per la risposta,
per i dati scientifici che mi ha fornito e avevo già approfondito
la questione. Io volevo soffermarmi di più sull'aspetto anche
divulgativo. Bene ha detto lei quando si è riferito ai ragazzi, che
tante volte hanno da insegnare loro molto più di altri agli adulti.
Grazie a questa mobilitazione, a questo argomento, sta veramente
tornando
à la une
. Riguardo al dato che ci ha riferito, 1
tonnellata- 11 tonnellate, io avevo letto che quest'enorme
differenza rispetto ad alcune altre Regioni era dovuta al fatto che
non perché noi fossimo particolarmente virtuosi, ma perché avessimo
tanta vegetazione, l'ha detto, lo ripeto. Ha elencato assolutamente
delle notevoli iniziative.
Per quanto riguarda la scuola, mi permetto di spezzare una
lancia a favore anche degli insegnanti, perché questa è una
tematica trasversale a tante materie e gli insegnanti - penso agli
insegnanti di materie scientifiche e non solo - so che stanno
affrontando, come sempre hanno fatto, ma ancora di più in questo
periodo, l'argomento. La ringrazio quindi per la risposta e,
insomma, ben venga che quest'attenzione sia sempre più elevata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK