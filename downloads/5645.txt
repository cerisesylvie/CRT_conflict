Consiglio Regionale della Valle d'Aosta - Oggetto del Consiglio n. 68 del 5 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 68 del 5 ottobre 1983 - Resoconto
OGGETTO N. 68/VIII - COMUNICAZIONI DEL PRESIDENTE SULLA
SOSPENSIONE DELLA SEDUTA ANTIMERIDIANA.
PRESIDENTE:
Prima di dare inizio alla discussione, vorrei
scusarmi - se mi consentite - per la maniera alquanto illecita con
la quale il Consiglio è stato sospeso. Questo è dipeso anche dal
fatto che c'era una situazione di emergenza con i nostri amici
della Nazionale Cogne.
Volevo avvertire il Consiglio che in base a quanto è stato
deciso dalla Conferenza dei Capigruppo e concordato con i Consigli
di fabbrica della Cogne e dell'Ilssa, verrà effettuato un Consiglio
aperto direttamente nei locali della Nazionale Cogne, sperando che
questa non ci neghi i locali, come ha già fatto una volta
precedente a questa. Il Consiglio verrà convocato a domicilio, la
riunione è fissata per lunedì 17 alle ore 9.30 qui nella sala del
Consiglio, dopodichè ci sarà il trasferimento nella sala mensa
della Nazionale Cogne.
Per quanto attiene viceversa i problemi dell'Ilssa Viola, è
stato concordato che una rappresentanza del Consiglio regionale,
formata dall'Ufficio di Presidenza e dai Capigruppo, integrata per
quanto sarà possibile - ma di questo noi dubitiamo - da una
rappresentanza della Giunta regionale, avrà un incontro
direttamente a Pont-Saint-Martin nei locali dell'Ilssa-Viola con il
Consiglio di fabbrica e con una rappresentanza dei lavoratori
dell'Ilssa-Viola e dei cassa-integrati.
Fatte queste precisazioni, do inizio ai lavori. Ha chiesto di
parlare il Consigliere Mafrica, ne ha facoltà.
MAFRICA - (P.C.I.):
In merito a queste osservazioni del
Presidente del Consiglio, credo che la sospensione non sia stata
illecita perchè è avvenuta su richiesta nostra ed approvata dal
Consiglio. Forse si può dire che è stata burrascosa, ma io credo
che quando i lavoratori, che vengono in delegazione a chiedere un
incontro con la Giunta ed il Consiglio si trovano a porta sbarrata
ed un picchetto di forze dell'ordine che non li lascia entrare, la
situazione diventa più animata di quanto sarebbe avvenuto se
avessero potuto senza altre difficoltà chiedere direttamente la
sospensione. Credo che sarebbe opportuno che al termine di questa
discussione sull'ordine del giorno del riparto e del programma,
approvassimo - come è stato richiesto in assemblea stamani - un
ordine del giorno relativo ai problemi della Cogne. Ci riserviamo
quindi di presentare in chiusura alla discussione un ordine del
giorno sui problemi della Nuova Sias perchè il Consiglio possa dare
già oggi una sua opinione sulla situazione, anche in relazione alla
decisione di partecipare il 17 all'assemblea di fabbrica.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Io invece devo compiacermi con il
Presidente del Consiglio, perchè questo pomeriggio ha fatto ammenda
di un errore che ha commesso stamani e, visto che l'ha riconosciuto
pubblicamente, gliene diamo atto. Condividevo il discorso della
sospensione e se stamani mi si fosse data l'opportunità di parlare,
al nome del nostro Gruppo avrei espresso il nostro assenso a questo
momento di confronto nei riguardi dei lavoratori che premevano alle
porte del Palazzo. Spero che il Presidente - me lo consenta in
maniera estremamente amichevole - queste brutte cose non le faccia
più e metta tutti i Consiglieri che sono presenti in quest'aula in
condizione di prendere a parola sulle eventuali proposte,
soprattutto di rinvio. Grazie.
PRESIDENTE:
Brevissima risposta, non voglio fare una
conversazione con il Consigliere Torrione a cui mi lega un'amicizia
di lunghissima data: non lo farò più.
Ha chiesto di parare il Consigliere Baldassarre, ne ha
facoltà.
BALDASSARRE - (P.S.D.I.):
Vorrei richiamare l'attenzione
del Presidente del Consiglio sul fatto che noi Consiglieri non
dobbiamo stare alle disposizioni del Presidente della Giunta, che
ordina o non ordina la chiusura alle quattro, alle cinque. Quindi
chiedo che la prossima volta il Presidente del Consiglio metta ai
voti le proposte, perchè qui non siamo stati eletti nè da Andrione
nè dai soci, pertanto crediamo che la correttezza ed il rispetto
nei confronti del Consiglio ci debba sempre essere.
PRESIDENTE:
Ha chiesto di parare il Consigliere Tamone,
ne ha facoltà.
TAMONE - (U.V.):
Per quanto riguarda stamani anch'io sono
abbastanza d'accordo con chi ha parlato prima di me; però vorrei
dire, sulla questione così delicata e complessa che coinvolge tutti
i problemi dell'occupazione in Valle d'Aosta, che avremo ancora
tempo per confrontarci e credo che verranno avanti delle proposte
concrete da parte della maggioranza su questo argomento.
Ritengo però che dobbiamo anche stare un po' più attenti su come
ci muoviamo e agiamo, perchè chi crede di potere, su questo
argomento, cavalcare tutte le tigri, si sbaglia; se si vuole dare
soluzione a questo problema, se c'è un argomento sul quale si deve
ricercare l'unitarietà di questo Consiglio, credo sia proprio su
questo specifico problema. Quindi stamani, con un accordo raggiunto
globalmente dalla riunione dei Capi gruppo e dall'Ufficio di
Presidenza, si è stabilito di fare questa riunione del Consiglio
regionale alla Cogne e noi abbiamo volentieri aderito a questa
richiesta; in più, ci sarà questa puntata su Pont-Saint-Martin per
i problemi dell'Ilssa-Viola. Adesso non so se valga la pena e se
sia sensato continuare ad approvare ordini del giorno a raffica su
questi argomenti, perchè se andiamo a discutere il 17 laggiù di
questi problemi, l'ordine del giorno lo possiamo fare in
quell'occasione. Io chiederei al Consigliere Mafrica di essere così
gentile di attendere il 17, che non è lontano; dopo la discussione
su questo argomento prepareremo un ordine del giorno con le azioni
da attuare per cercare di trovare una soluzione a questo difficile
problema della Cogne, che si inserisce negli altri più complessi
dell'occupazione in linea generale. Dico che tentare sempre di
voler scavalcare per un mucchio di ragioni tutte le altre forze
solo perchè si vuole essere i primi nelle cose, è inutile e
deleterio per la soluzione di questi problemi.
Se poi lo si vuol fare, votiamo pure un ordine del giorno, ma
penso che allora perderebbe di credibilità il nostro discorso,
perchè se l'ordine del giorno è generico non serve a niente, se
invece è specifico ci si chiede a cosa servirà la prossima
discussione alla Cogne.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Non sappiamo se siamo i primi o no ad
occuparci dei problemi dell'industria, sta di fatto però che
abbiamo presentato - è all'ordine del giorno del Consiglio - una
mozione che potrebbe essere discussa domani.
Trasformare quella mozione in un ordine del giorno oggi, secondo
me, non altera i lavori del Consiglio è dà una prima risposta,
perchè le situazioni sono così complesse e difficili che
probabilmente fra due settimane avremo altri elementi per arrivare,
nell'Assemblea fatta all'interno dello stabilimento, a valutazioni
differenti. Credo che si possa semplicemente anticipare la
discussione sulla mozione già iscritta all'ordine del giorno nella
giornata di oggi per dare una risposta ad una richiesta che è
venuta dall'Assemblea con i lavoratori. Nient'altro.
PRESIDENTE:
Ha chiesto di parlare il Consigliere Voyat,
ne ha facoltà.
VOYAT - (U.V.):
Personalmente dirò a nome del Gruppo
dell'Union Valdôtaine che non siamo d'accordo per nessuna
inversione dell'ordine del giorno perchè a risposta a quanto
chiesto dal Consiglio di fabbrica della Cogne l'abbiamo data questa
mattina. Il 17 ci sarà un Consiglio straordinario ed i Consiglieri
andranno alla Cogne per cui non vedo perchè oggi dobbiamo perdere
altro tempo su questo argomento. Stamani abbiamo sospeso i lavori
del Consiglio, abbiamo effettuato una riunione dei Capigruppo,
abbiamo preso una decisione: a questo punto chiederei che almeno il
Consiglio continui a fare il suo lavoro, anche perchè a chi mi
viene a parare di democrazia vorrei dire che non è molto
democratico strumentalizzare certe situazioni per non lasciare
lavorare il Consiglio regionale. Quindi, se c'è una prevaricazione,
questa certo non viene da parte della maggioranza.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Ribadisco che al termine della
discussione di questo punto presenteremo l'ordine del giorno e
voteremo: se a maggioranza sarà d'accordo nel discuterlo si
discuterà, altrimenti discuteremo la mozione.
Non c'è intenzione di prevaricazione da parte di nessuno, credo
anzi che la sensibilità che il Consiglio regionale può dimostrare
su questi problemi vada a vantaggio della stessa democrazia, perchè
restando chiusi nell'aula consiliare a discutere tranquillamente
non si risolvono i problemi di rapporto con i lavoratori in
situazioni difficili. In certi momenti è anche necessario il
confronto con i lavoratori, il rapporto più diretto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK