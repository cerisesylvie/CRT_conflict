Consiglio Regionale della Valle d'Aosta - Oggetto del Consiglio n. 771 del 29 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 771 del 29 luglio 2004 - Resoconto
OGGETTO N. 771/XII - Reiezione del "Rendiconto al 31 dicembre
2003 del Casino de la Vallée - Gestione straordinaria in
liquidazione - a norma dell'articolo 8 della l.r. n. 88/1993
modificata".
Il Consiglio
Premesso che la legge regionale 21 dicembre 1993, n. 88
recante "Istituzione della Gestione Straordinaria per l'esercizio
della Casa da Gioco di Saint-Vincent", come modificata con legge
regionale 7 giugno 1999, n. 13, prevede, all'articolo 8, che la
Gestione Straordinaria presenti all'approvazione del Consiglio
regionale il bilancio consuntivo dell'attività svolta, comprensivo
della relazione del Collegio dei revisori e della relazione della
società di revisione;
Preso atto che il liquidatore di Casino de la Vallée -
Gestione straordinaria in liquidazione - in data 15 giugno 2004 ha
trasmesso il bilancio dell'esercizio 2003 corredato della relazione
sulla Gestione, della relazione della Società di Revisione Deloitte
& Touche S.p.A., della relazione del Collegio dei Revisori e
completato con i dettagli relativi;
Richiamata la deliberazione della Giunta regionale n. 5016 in
data 30 dicembre 2003 concernente l'approvazione del bilancio di
gestione per il triennio 2004/2006 con attribuzioni alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole di legittimità rilasciato dal
Coordinatore del Dipartimento Bilancio, Finanze, Programmazione e
Partecipazioni regionali, ai sensi del combinato disposto degli
articoli 13, comma 1, lettera e) e 59, comma 2, della legge
regionale 23 ottobre 1995, n. 45, sulla presente
deliberazione;
Visto il parere della IV Commissione consiliare
permanente;
Non approva
l'allegato rendiconto della "Casinò de La Vallée - Gestione
Straordinaria in liquidazione" relativamente all'esercizio
01/01/2003 - 31/12/2003 a norma dell'articolo 8 della legge
regionale 21 dicembre 1993, n. 88 e s.m.i..
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Cerco di esporre brevemente e partecipare,
insieme al Consiglio, ad un ragionamento di fondo su quello che è
chiamata a deliberare l'Assemblea.
Oggi vi viene presentato un bilancio infrannuale di
liquidazione; dico questo e cerco di dare un significato alle
parole, perché normalmente il bilancio di liquidazione è un
bilancio che esprime tutta l'attività della liquidazione,
dall'inizio alla sua conclusione. È un bilancio infrannuale e
quindi dà una valutazione parziale di un'attività di liquidazione;
è quanto accade nelle società e, per analogia, quello che viene
presentato a voi. L'anno precedente, il bilancio della Gestione
straordinaria in liquidazione in realtà era un bilancio che si
riferiva a un anno di esercizio ordinario; per via della messa in
liquidazione fu il liquidatore a rappresentarlo, ma in effetti il
bilancio di liquidazione era relativo a un bilancio di un anno
ordinario.
Oggi abbiamo un bilancio di liquidazione che, al di là degli
entusiasmi che la parola "Casinò" solleva, è una rappresentazione
tecnica dell'operato di un liquidatore, un liquidatore che,
ancorchè in una liquidazione volontaria e non in una liquidazione
coatta, ha 2 compiti: realizzare l'attivo e pagare i debiti
presenti e di competenza della liquidazione. Qualsiasi altra
considerazione esula da quello che siamo chiamati a fare oggi. È
vero che possiamo fare tutta una serie di considerazioni, ma il
bilancio di liquidazione ha questo tipo di funzione.
Nel merito, il liquidatore rappresenta in modo analitico, nella
fase iniziale della sua relazione, quali sono stati i passaggi che
hanno inizialmente costituito la Gestione straordinaria fino alla
sua messa in liquidazione. Successivamente, mette in evidenza tutte
quelle attività che sono state fatte per il passaggio dalla
Gestione straordinaria alla Gestione straordinaria in liquidazione:
tale passaggio è stato quello che ha comportato il trasferimento
dell'azienda dalla Gestione straordinaria alla "Casino de la Vallée
S.p.a.", quindi abbiamo avuto la messa in liquidazione, il
trasferimento dell'azienda e il perseguimento della liquidazione da
parte del liquidatore che ha coltivato tutte le attività e, da
quello che vedete, l'attività principale fatta dal liquidatore è
stata quella - al di là del passaggio dell'azienda - di coltivare i
contenziosi, quei contenziosi che non sono stati trasferiti e che
sono in capo alla Gestione straordinaria.
All'interno del bilancio di liquidazione avete una
rappresentazione esatta delle movimentazioni che rappresentano un
conto economico che non ha ricavi; d'altra parte, non potrebbe
averli perché l'attività non viene svolta in quanto l'azienda è
stata trasferita; rappresenta una serie di componenti negativi di
reddito della liquidazione, principalmente spese professionali,
legali, notarili e quant'altro, e soprattutto una serie di
accantonamenti per dei rischi connessi alle cause che sono "in
itinere".
Su questo tipo di aspetto apro un inciso relativo al contenzioso
ormai pluriennale non generato dalla liquidazione, ma generato
dalla Gestione straordinaria dalla sua nascita con il gruppo
"SAAV-SITAV", che peraltro è sempre stato presente all'interno di
tutti i bilanci e non ha un'adeguata copertura all'interno del
fondo rischi. Ricorderanno tutti come questi bilanci, che sono
stati nel tempo approvati ancorchè in gestione ordinaria,
rappresentassero in modo chiaro il pensiero degli amministratori
piuttosto che dei revisori, piuttosto che della società di
revisione, che indicavano in modo chiaro l'esistenza di quel
contenzioso e un'allocazione nel fondo rischi (allora era per 1
lira e che adesso è per 1 euro). Ovviamente quel tipo di bilancio
poteva essere approvato - lo abbiamo già detto lo scorso anno - a
condizione che, in caso di soccombenza, la Regione intervenisse.
D'altra parte non c'è nulla di nuovo, anche perché queste cose sono
state dette in ripetute occasioni in sede giurisdizionale, cioè
all'interno di un contenzioso che aveva visto il gruppo
"SAAV-SITAV" presentare delle istanze di fallimento,
successivamente rigettate non tanto perché non accoglibili, ma
perché vi era una garanzia accessoria che traspariva dagli atti a
beneficio della Gestione straordinaria da parte della Regione.
Questo è un qualcosa che è stato detto in primo grado, in Appello e
in Cassazione, quindi sentenza passata in giudicato. Non è quindi
un compito dell'Assemblea decidere quello che ormai è già stabilito
e, anche in questo caso, sia la relazione del liquidatore, sia
quella dei revisori, evidenziano che quel tipo di contenzioso ha
questa conseguenza.
Rispetto alle cause che già conoscevamo lo scorso anno, sono
subentrati dei nuovi contenziosi, nella fattispecie ci sono i
contenziosi relativi a cause di lavoro; anche queste, tuttavia, non
sono riconducibili all'attività dell'anno che dobbiamo valutare,
cioè l'anno di liquidazione, ma sono cause sorte in virtù di
applicazioni o non applicazioni contrattuali relative alla Gestione
straordinaria, cioè gestione ante-2003. È chiaro che le cause, nel
tempo, hanno un'evoluzione e le speranze di successo o di
insuccesso mutano a seconda dello stato di avanzamento delle cause
stesse.
Lo scorso anno questa Assemblea si era soffermata su una
ipotetica - in positivo - posta creditoria in carico alla Gestione
straordinaria e con l'INPS come ipotetico debitore, cosa che
evidentemente aveva un significato, ma che nel contempo essendo un
credito incerto, necessitava di essere totalmente svalutata, e così
è accaduto. Ora, la decisione se ricorrere o meno a una sentenza
che ha dichiarato inesistente - e quindi non legittimo - il credito
vantato dalla Gestione straordinaria, è lasciata ai legali, ma i
criteri di redazione del bilancio portano ad iscrivere, siano esse
poste di una gestione in liquidazione piuttosto che di una Gestione
straordinaria, prudenzialmente i debiti e non iscrivere
prudenzialmente i crediti. Si può fare menzione di tutto questo
nella nota integrativa, per dare massima trasparenza al bilancio,
ma dal punto di vista della quantificazione del pareggio di
bilancio non vanno inseriti. La posta più importante che vedete,
che è stata allocata nuova, è quella relativa alla causa dei
dipendenti e rappresenta il deficit di liquidazione.
Un altro aspetto che viene evidenziato da questa Gestione
straordinaria in liquidazione è rappresentato - lo vedete bene a
pagina 27 dai rapporti con la "Casino S.p.a." -; credo che questo
debba essere evidenziato perché quell'atto di cessione effettuato
il 1° gennaio 2003 ha messo in luce una serie di atti che hanno
dovuto essere rimeditati e riconsiderati, perché nel tempo hanno
fatto emergere delle incongruenze e quindi la necessità di fare
delle rettifiche. Oggi abbiamo un bilancio di liquidazione che
accoglie queste rettifiche e che fanno emergere una reciprocità fra
il primo bilancio annuale di liquidazione e la "Casino S.p.a.".
All'interno di queste modifiche vi segnalo un'importante
rettifica che coinvolge l'Amministrazione regionale, cioè la
cessione da parte della Gestione straordinaria di servitù e di
diritti reali alla S.p.a. per circa 669.000 euro, che sono riferiti
al sottopasso che collega il Casinò con la "Casa del Sole". In
allora, il liquidatore e il Consiglio di amministrazione
effettuarono questo trasferimento nella convinzione di poterlo
fare; in realtà, non poteva essere effettuato, perché quel diritto
reale era, sì, stato accordato alla Gestione straordinaria, ma
vincolato all'esistenza della Gestione straordinaria, quindi nel
caso di cessazione della Gestione straordinaria quel diritto reale
avrebbe dovuto essere ritrasferito alla Regione. Di fatto, Gestione
straordinaria trasferì alla S.p.a. qualcosa che non poteva essere
trasferito. Nell'ambito di questo documento, il liquidatore, in
virtù del principio del riaddebito dei lavori effettuati su una
proprietà altrui, che a quel punto vedrà accrescere il suo
patrimonio, indica questi 669.000 euro nei crediti: questi crediti,
per essere ritenuti tali ed essere riconosciuti dal debitore, ed
essendo debitore un'amministrazione pubblica, devono seguire un
certo iter.
Come potete ben capire, essendo questa posta emersa nel mese di
maggio, ad oggi detto bilancio esprime un credito e noi, come
Amministrazione regionale, abbiamo avviato l'iter per valorizzare
questo eventuale debito, che è riconducibile all'accrescimento del
patrimonio dell'Amministrazione regionale; quindi, a fronte di
questo presunto credito, i servizi dei lavori pubblici stanno
effettuando le valutazioni di congruità, per capire se i 669.000
euro sono congrui rispetto ai lavori effettuati e l'Ufficio
patrimonio per valorizzare tale accrescimento del patrimonio. Se
così non fosse, ovvero se l'ufficio dei lavori pubblici dovesse
ritenere che quei lavori non valgono 669.000 euro, detto tipo di
credito farebbe emergere una sopravvenienza passiva che, nell'arco
della liquidazione, non cambierebbe nulla di fatto per
l'Amministrazione regionale, perché o paga un riaddebito di lavori
o paga un disavanzo di liquidazione, ma dal punto di vista
giuridico formale porterebbe a 2 situazioni diverse. Infatti, in un
caso abbiamo l'accrescimento del patrimonio dell'Amministrazione
regionale; nell'altro caso, abbiamo il pagamento di un
disavanzo.
Credo che i fatti salienti della liquidazione siano stati
espressi; immagino che sulla questione vi siano degli interventi,
per cui nel corso della discussione potremo cercare di fugare dei
dubbi. Faccio comunque un invito ad attenersi a quello che dobbiamo
approvare, cioè un bilancio di liquidazione. Un bilancio di
liquidazione può essere approvato o bocciato, ma sull'attività del
liquidatore; non si può, invece, dare un giudizio sulla
liquidazione immaginando di dare dei giudizi che risalgono nel
tempo, perché è come dare una valutazione sull'attività di un
curatore fallimentare che deve fare un certo tipo di mestiere,
dando un giudizio rispetto all'attività che, nel tempo, ha portato
ad un fallimento. Chiaramente, parlando di "fallimento", parlo di
liquidazione coatta; qui, invece, le motivazioni sono di altro
genere, c'è stato un passaggio dal punto di vista giuridico che ha
costituito una S.p.a., ma invito a fare un ragionamento che miri
all'ordine del giorno.
Président - Le débat général est ouvert.
La parole au Conseiller Tibaldi.
Tibaldi (CdL) - Assessore, come al solito, è sempre interessante
sentire le sue cognizioni in materia commercialistica, che peraltro
ci servono anche per comprendere certi aspetti contabili e numerici
di questo bilancio di liquidazione; abbiamo quindi apprezzato
l'esordio del suo intervento e lo condividiamo fino al punto in cui
lei dice che la liquidazione è la rappresentazione tecnica
dell'operato del liquidatore: questo, da un punto di vista
meramente contabile, è condivisibile ed è in linea con le regole
giuridiche della tecnica contabile. Sarebbe però riduttivo ridurlo
a mero atto contabile questo bilancio di liquidazione, sarebbe
altrettanto riduttivo soffermarci esclusivamente sull'insieme delle
poste attive e passive che il liquidatore ha collocato nelle varie
porzioni di detto bilancio.
Non vorremmo che questo aspetto, peraltro importante e non
marginale, diventasse l'aspetto sostanziale e fondante di una serie
di ragionamenti e riflessioni che ci sentiamo di fare sul bilancio
della Gestione straordinaria del 2003 che - come giustamente lei ha
ricordato - è il primo bilancio di liquidazione. Non è questo
l'atto che conclude la procedura di liquidazione, ma si presume che
durerà per qualche anno.
Vorremmo soffermarci anche su taluni aspetti sostanziali di
questa liquidazione, anche perché abbiamo avuto occasione di
approfondirla in sede di commissione, quindi abbiamo tratto alcune
conclusioni. Innanzitutto la liquidazione - che ci piaccia o no
riconoscerlo - è anche una fotografia che riassume una gestione del
passato e questo non possiamo cancellarlo con un "colpo di spugna";
il primo bilancio di liquidazione si chiude con un debito
tutt'altro che trascurabile e che ammonta a quasi 2,7 milioni di
euro. Vedremo poi quali sono i fattori che hanno generato questa
esposizione debitoria così elevata.
Gestione straordinaria non è un'entità astratta, completamente
avulsa da quella che è l'azienda "Casinò", tutt'altro; la Gestione
straordinaria è in questo momento la figliastra dell'azienda
"Casinò" perché la figlia legittima è diventata la "Casinò S.p.a.",
e nella Gestione straordinaria è collocato un riassunto di questa
pesante eredità del passato, che non può essere valutata
disgiuntamente dal presente, in quanto nel 2003 la Gestione
straordinaria ha purtroppo collezionato un passivo di 2,7 milioni
di euro e, dall'altra parte, la "Casinò S.p.a." ha collezionato un
altro passivo di 2,8 milioni di euro: il che, sommati, significa
che l'azienda "Casinò" nel 2003 accumula un deficit complessivo di
5,5 milioni di euro.
Il ragionamento disgiuntivo che lei ci vuole proporre e la
fotografia parziale - questa istantanea che ci vuole proporre
secondo un ragionamento meramente commercialistico - non possiamo
accettarlo! Noi, anche perché non possiamo congelare il nostro
sguardo sul passato o su questo presente, dobbiamo guardare oltre!
Ce lo impone la politica, che ci impone degli oneri, in particolare
li impone a voi che siete gli amministratori di questo Governo
regionale insediatosi un anno fa con degli obiettivi chiari, che
sono stati iscritti in un programma di legislatura, con degli
obiettivi che, a distanza di un anno, non sembrano ancora
traguardati, anzi sembrano distanti e lei ne è consapevole!
Un'altra considerazione che facciamo, sulla base di questi
risultati economici, è che la gestione della casa da gioco, sia
essa nella forma della Gestione straordinaria del passato o della
formula ordinaria della "Casinò S.p.a.", che sono entrambe formule
pubbliche perché la Gestione straordinaria era un ente strumentale
della Regione, la "Casinò S.p.a." è una società a totale
partecipazione pubblica, questi risultati confermano il fallimento
della gestione pubblica della casa da gioco e bisogna prenderne
atto prima o poi. Non possiamo dire, dal 1994 ad oggi, che si
chiami "GS" o "Casinò", che è cambiato qualcosa: è cambiato
l'abito, voi avete cambiato l'abito, ma la sostanza rimane quella,
perché non è cambiato nient'altro! Assessore, anche il suo avvento,
un anno fa, non ha quindi impresso quella scossa - come ama dire
qualcuno a Roma - che ci attendevamo!
È inconfutabile che la gestione pubblica sia arrivata al
capolinea; un ragionamento che ci sarebbe piaciuto sentire da parte
dell'Assessore non è una dichiarazione di fallimento, però che
prendesse atto della non funzionalità di questo modello: non ha
funzionato prima e non sta funzionando neppure adesso e abbiamo
delle profonde perplessità sul fatto che possa funzionare in
futuro, anche alla luce delle considerazioni legittime che lei
stesso ieri faceva, con le normative vincolistiche che, da qui a
qualche mese, entreranno in vigore (ricordo l'anti-fumo e la
normativa antiriciclaggio).
È opportuno che questa Giunta si metta intorno al tavolo e
rifletta su tali dati; dopo anni di risultati... ma ci fosse almeno
un cambio per quanto riguarda i volumi di produzione, le presenze,
le quote di mercato! Invece no, non ci sono novità! La "GS", che
rappresenta il passato e in un certo senso il rimorchio, non è un
contenitore vuoto - come ieri diceva lei, mi sembra rispondendo ad
un'interpellanza -, è purtroppo un rimorchio colmo di debiti e di
contenziosi, ai quali bisognerà far fronte. E chi vi farà fronte?
Sia che si tratti della figliastra "GS", sia che si tratti della
figlia "Casinò S.p.a.", la mamma è sempre una sola, è sempre la
mamma che mette mano al portafoglio per ripianare tutti i debiti
che si sono generati!
Ripudiando questa logica disgiuntiva che ho cercato di far
passare tra le righe e nemmeno troppo, il primo invito che vi
facciamo è, alla luce di questi risultati, di prendere coscienza
che la gestione pubblica è arrivata al capolinea! Dovete avere il
coraggio di girare pagina, perché con le parole - pur apprezzabili
sotto il profilo contabile - non si cambia nulla! Di qui a qualche
mese non cambierà nulla, anche perché le premesse non ci sono per
cambiare qualcosa, ce ne siamo accorti tutti! Se il casinò da un
anno aspetta un piano di sviluppo, che è stato consegnato alla IV
Commissione... questo non ha mai avuto la dignità di approdare in
aula! Non si è mai fatta una parola sul piano di sviluppo, non
sappiamo se questa maggioranza l'ha accolto parzialmente o
totalmente o lo ha respinto; eppure la legge istitutiva della
"Casinò S.p.a." prevede che sia la nostra competenza per sapere se
questa casa da gioco ha dignità di essere rilanciata e sviluppata!
È l'elemento nodale per guardare al futuro e guardare in
prospettiva, traendo esempio dal passato, e il passato ci deve
insegnare qualcosa, sennò è un passato che si consolida!
Il futuro, senza piano di sviluppo, non si fa; c'era tutto un
insieme di interventi che erano stati codificati in questa legge,
un piano di sviluppo che prevedeva non solo interventi a livello
gestionale, ma anche a livello strutturale e infrastrutturale. Si
parlava di un campo di golf che doveva rientrare fra i vari
tasselli che prevedevano il rilancio della casa da gioco nella zona
di Châtillon e Saint-Vincent, ma sembra che sia stato tutto
accantonato, rinchiuso in un cassetto: vietato parlare di piano di
sviluppo in questo Consiglio! Ma chi ne sta parlando di piano di
sviluppo? L'attuale Consiglio di amministrazione non sembra, perché
questo è rimasto silente sul piano di sviluppo anche in IV
Commissione; non ha evidentemente la delega a parlare di questo
argomento! D'altro canto, sulla "GS" si dovrebbe parlare di un
piano di rientro, perché qui i contenziosi non sono un'entità
astratta, perlomeno sono astratti da un punto di vista giuridico
ma, alla fine, si traducono in soldoni e, guarda caso, in soldoni
da pagare, perché la sentenza del 13 maggio 2004 ha visto la Corte
d'Appello di Torino condannare la Gestione straordinaria in
liquidazione al pagamento, a favore di 147 dipendenti, delle
differenze retributive sui premi di produzione erogati dal 1°
luglio 1999 fino alla scadenza nel 2002; hanno accantonato nel
fondo rischi 2,8 milioni di euro.
La cifra simbolica inizialmente iscritta nei bilanci ordinari
per il valore di 1 euro, dopo, e di 1 lira, prima, è già cresciuta
a 2,8 milioni di euro ed è destinata a crescere, perché un'altra
mole di contenziosi attende una definizione; ci saranno i giudici
che prima o poi saranno chiamati a definire queste vertenze ed è
prevedibile che i 2,8 milioni di euro di oggi crescano e, ancora
una volta, la figliastra Gestione straordinaria dovrà andare dalla
mamma a chiedere chi paga! È ovvio che qualcuno deve pagare, paga
la Regione! Abbiamo fatto questa domanda - provocatoria, del resto,
perché sappiamo che paga la Regione - al liquidatore, il quale ha
risposto testualmente: "è ovvio che paga la Regione, non posso mica
pagare io!"; d'altronde, la situazione della "GS" qual è? La "GS" è
nei guai!
Queste parole sono agli atti, dunque la situazione non è così
serena come lei ci vuole rappresentare, è una situazione
drammatica. Lei dice di "no", perché ragiona con il portafogli dei
cittadini valdostani, ma se ragionasse in termini privatistici,
come era abituato a ragionare fino al giugno 2003, si renderebbe
conto che non è così semplice la situazione! È tutt'altro che
semplice e tutt'altro che districabile, perché ci sono processi in
corso, contenziosi, che vedono richieste per importi superiori a
103 milioni di euro; magari sono fantasie nella mente di qualche
attore e l'attore, nella fattispecie, si chiama "SITAV S.p.a.", ma
può darsi che queste fantasie siano ritenute credibili ed accolte
da un giudice e, un domani, questi soldi dovranno essere pagati a
detto attore; anche perché, Assessore, se questa cifra così esosa e
anche difficilmente credibile non trova una soluzione transattiva e
all'orizzonte non si vedono spiragli di trattativa per quanto
riguarda la "questione Billia" - qui non voglio apparire come non
sono, un difensore di ufficio di una controparte -, ma anche la
rottura di un accerchiamento, Assessore - prendetene atto! - è
stato un fallimento di questa Giunta!
La rottura dell'accerchiamento, prima annunciata e poi scritta,
anche questa nel vostro programma di legislatura, è al punto di
partenza, se addirittura non è retrocessa rispetto a quello che era
stato fatto all'epoca della "Giunta Louvin"! Al disciplinare è
stata addirittura conferita una durata diciottennale, per cercare
di venire incontro a determinate richieste; e sembrava che si fosse
giunti a un passo dalla soluzione, a un passo dalla definizione di
un rapporto. Non so se era la foga della campagna elettorale del
2003, ma sembrava che tale impostazione dovesse approdare a un
risultato. Improvvisamente - non so se lei, Assessore, ha portato
sfortuna - c'è stata una retrocessione su una situazione che si era
già consolidata! Lei sa bene che la somma di tutte queste vicende
ci vede soccombenti, ma non vede soccombente solo una Gestione
straordinaria che ha perso una causa, un contenzioso o che ha
registrato un primo sbilancio di 2,7 milioni di euro; vede
soccombente tutta una politica gestionale impostata da chi ha avuto
le responsabilità di governo e che è oggi arrivata ad un punto
morto!
Assessore, lei per primo - visto che è titolare di deleghe
importanti - deve riuscire a proporre una via di uscita, ma le vie
di uscita che lei propone non devono essere solo le parole che ogni
volta ci propina quando le proponiamo un'interpellanza o
un'interrogazione sullo stato dell'arte, perché posso capire che
sia noioso rispondere sovente le stesse cose, ma è altrettanto
noioso e preoccupante, da parte di chi lavora là e da parte di chi
risiede in Regione, vedere che in realtà non sta cambiando nulla!
La stessa incidenza sui proventi regionali segna il passo, perché
alle cifre di bilancio contenute nel consuntivo - che andremo ad
esaminare più tardi - dobbiamo decurtare le somme necessarie a
ripianare i passivi, perché comunque sono soldi che escono dalla
stessa cassa! Allora, se la matematica non è un'opinione, sono
tutte sottrazioni di poste da un attivo iniziale di poste, che alla
fine mi danno dei risultati la cui linea è discendente.
La sollecitazione ad intervenire è fatta anche dagli stessi
membri del Collegio sindacale, i quali, oltre a confermare le
formalità contabili e procedurali nella redazione di questo
documento, dicono che la Regione deve farsi carico della perdita
già generata e di quelle altre che si dovessero generare nella fase
di liquidazione, ivi comprese quelle che dovessero emergere dai
contenziosi in atto con "SITAV" e "SAAV", che non sono poca cosa.
In sostanza, anche qui è conclamato che l'erosione del capitale non
riguarda solo la "Casinò S.p.a.", ma ha riguardato anche il fondo
di dotazione della "GS", che risulta interamente eroso dalle
perdite, le quali, al netto del risultato di esercizio, residuano
in oltre 6 milioni di euro.
È questo un bollettino di guerra, anche se lei vuole fare
un'analisi meramente contabile, penso che riuscirebbe a ricavare
ben poca sostanza da questo documento: è un bollettino che riassume
una modalità gestionale che deve senz'altro terminare! Non vogliamo
ripercorrere tutte quelle tappe che lo hanno caratterizzato, ci
saranno stati indubbiamente dei risvolti positivi: il mantenimento
in esercizio della casa da gioco in un momento in cui era
necessario il trapasso dalla gestione ordinaria privatistica a una
Gestione straordinaria e provvisoria; però questo trapasso non può
essere ultradecennale, certi metodi non possono essere perpetuati
in eterno, anche perché la loro efficacia è stata smentita dai
fatti!
Assessore, lei deve prendere il coraggio e avere la forza di
dare un impulso che finora non abbiamo visto, altrimenti rischia di
diventare il fautore del declino e, forse, un domani
dell'estinzione di una ricchezza che è sempre stata il "fiore
all'occhiello" della Valle d'Aosta! Forse qualcuno starà pensando
che questa idea sia distante dalla realtà e neppure menzionabile;
non mi illuderei in continuazione, alla luce dei fatti.
Paradossalmente, questi fatti si sono realizzati in un periodo di
tempo determinato, hanno dei responsabili precisi, che hanno
ricoperto, di volta in volta, il ruolo di Presidente del Consiglio
di amministrazione, di Consigliere di amministrazione, di Comitato
di gestione, di Amministratore delegato, di Direttore generale;
quest'ultimo, poi, è stato liquidato con un premio che non ha nulla
di realistico in una società che si vuole reggere su criteri di
economicità e di serietà, perché 1.300.000 euro per i risultati
infausti che sono stati collezionati è un insulto a chi lavora in
maniera davvero competente!
Oggi non possiamo accettare la logica minimalistica contabile e
fotografica che lei ci vuole proporre; no, vogliamo che la politica
intervenga, ma che intervenga su una situazione che ormai dice
"basta"; sono gli stessi dipendenti a dire "basta", che si sono
accorti che la capacità di reggere a uno stato di cose di questo
tipo è ormai finita! Se la politica non ha il coraggio di compiere
delle scelte radicali rispetto al passato, pensiamo che il destino
di questa casa da gioco sia segnato!
Président - La parole au Conseiller Curtaz.
Curtaz (Arc-VA) - Vista l'ora, spero di essere all'altezza della
lucidità degli oratori che mi hanno preceduto, perché sia
l'Assessore Marguerettaz, sia il collega Tibaldi, hanno affrontato
il problema con notevole chiarezza.
Devo però dire che dall'Assessore ci aspettavamo qualcosa in più
di una relazione ragionieristica, un'abile relazione
ragionieristica, perché - come abbiamo detto altre volte parlando
in questa sede del casinò - questo è il luogo della politica, delle
osservazioni, delle critiche, delle proposte, delle
giustificazioni, ma che siano di carattere politico. Può essere
interessante capire i passaggi formali che portano a certi
risultati; però, secondo noi, dobbiamo andare al di là di questi
dati nominali, per capire cosa sta succedendo e cosa questa
Amministrazione pensa di fare per rivitalizzare un'azienda le cui
crepe sono ormai evidenti.
Sempre in un'ottica politica non è condivisibile l'invito che
l'Assessore ha fatto di esaminare le due gestioni separatamente: da
una parte, il bilancio annuale della Gestione straordinaria che
oggi è all'ordine del giorno; dall'altra, il bilancio della "Casinò
S.p.a." che arriverà in Consiglio nei prossimi mesi. Questo ha
senso da un punto di vista formale, ma non ha senso in un'ottica
sostanziale, perché stiamo parlando della stessa azienda e di una
continuità gestionale; c'è una discontinuità dal punto di vista
formale, perché ad un ente ne è succeduto un altro, ma dal punto di
vista aziendale sono la stessa cosa. Bene ha fatto il collega
Tibaldi quando ha ricordato che, dal punto di vista delle
passività, alla passività della liquidazione della Gestione
straordinaria andrà sommata - per avere un quadro complessivo
dell'andamento del casinò - la passività della "Casinò S.p.a.":
solo così abbiamo un quadro corretto, altrimenti giochiamo "alle
scatole cinesi", scatole che se non saranno una dentro l'altra,
saranno una a fianco all'altra.
Sono mancate le valutazioni politiche da parte del Governo
regionale, se non quella che colgo implicitamente ed è ricorrente
negli interventi dell'Esecutivo in riferimento ai problemi del
casinò: una sottolineatura costante, ancorchè implicita, indiretta,
nel sottolineare che si tratta di dati negativi, che tuttavia sono
il risultato di gestioni vecchie. Questo è un "leitmotiv" che
ricorre molto sovente, e sarà però un "leitmotiv" - mi consentirà
l'Assessore di dirlo - che cadrà nel momento in cui esamineremo il
bilancio della "Casinò S.p.a.", perché se ci fosse disomogeneità,
allora dovremmo avere dei dati migliori da parte del nuovo sistema
di gestione, con i nuovi indirizzi politici che sono stati dati.
Invece, vedremo che né i dati del 2003 di cui è in parte
corresponsabile la nuova Giunta, né i primi dati del 2004,
quant'anche ci si sforzi di farli apparire meno negativi, danno un
segno di discontinuità. C'è una continuità nei risultati di
gestione che sono purtroppo passivi; quindi - forse non è neppure
una cosa che mi riguarda - sottolineo che questa apparente
sottolineata discontinuità, questa ricerca di dire sempre:
"guardate che si tratta di dati, certo, freschi, ma che derivano da
una situazione passata sbagliata", trova smentita dai dati nuovi
che non sono diversi rispetto ai dati vecchi!
Venendo al merito di questo bilancio e della sua relazione, ho
condiviso l'impostazione dell'Assessore quando ci ha sottolineato
che il dato più preoccupante, il dato pauroso è costituito dal
numero di contenziosi, dalle numerose cause in corso, "in primis"
quelle intentate dalla "SAAV-SITAV" nei confronti della Gestione
straordinaria, contenziosi che - per ragioni che non è il caso di
approfondire - sono rimasti nell'ambito della Gestione
straordinaria. In concreto, poco cambia, anche perché - come ho già
sottolineato precedentemente - se questi contenziosi avranno un
esito negativo, chi dovrà aprire il portafoglio e pagare non sarà
la "Casinò S.p.a." - che non li ha ereditati -, non sarà la
liquidazione della Gestione straordinaria - che non ha i mezzi
finanziari per poter coprire queste passività -, ma sarà la Regione
autonoma Valle d'Aosta! E questi contenziosi ammontano ad una cifra
considerevole, forse del tutto ipotetica, forse esagerata, che
ammontano tuttavia ad oltre 100 milioni di euro, ossia 200 miliardi
circa di vecchie lire!
La relazione del liquidatore mi ha particolarmente colpito su un
punto, in ordine al quale vorrei avere dei chiarimenti perché devo
dire che lo stesso, ancorchè assai interessante, non mi è molto
chiaro. A pagina 16 della relazione, c'è un capitoletto titolato
"Possibili transazioni". Dice il liquidatore:
"Fin dal marzo
2003 il liquidatore aveva concordato una transazione di tutte le
cause in essere fra Gestione straordinaria in liquidazione e
"SITAV-SAAV", transazione promossa nel quadro di maggiori intese
fra RAVA tramite FINAOSTA e SITAV, relativamente all'acquisizione
di beni immobili, e che prevedeva questa transazione un esborso a
carico della Gestione straordinaria in liquidazione di euro 3,5
milioni, con esclusione ovviamente di quanto dovuto...".
Mi sembra un punto piuttosto interessante, perché oggi parliamo
di un contenzioso sul tavolo di circa 200 miliardi di lire, quando
il liquidatore dice che si fece promotore di una transazione che
prevedeva un esborso di circa 7 miliardi di lire. Sarebbe
interessante capire perché questa ipotesi transattiva - se il
liquidatore sente il bisogno di scriverlo mi sembra fosse una cosa
piuttosto fondata e ben avviata - non si è conclusa; mi sembra un
fatto essenziale, anche per capire, un domani, nella malaugurata
ipotesi che questi contenziosi abbiano un esito negativo per la
Regione..., perché nel marzo 2003, nel giugno 2003, nell'ottobre
2003, qualcuno ha detto "no" alla transazione. Oppure sarebbe
interessante sapere perché questa transazione non si è potuta
perfezionare, in quanto mi sembra un dato di una qualche rilevanza.
Chiedo all'Assessore se ha la cortesia, in sede di replica, di dire
qualcosa su questo dato.
Non accolgo l'invito che ha fatto l'Assessore di limitarci a
discutere, perché non ha senso, questo bilancio della Gestione
straordinaria in liquidazione; recentemente, nella IV Commissione,
a cui partecipo come osservatore, abbiamo audito il nuovo Consiglio
di amministrazione, dal quale sono venuti dei dati interessanti, e
qui voglio chiedere alcune conferme - forse sono già implicite -
circa i dati negativi del 2003 e dei primi mesi del 2004, circa il
fatto - e questa è una domanda anche specifica che le faccio,
Assessore, perché la Valle d'Aosta è piccola, circolano voci che
noi sentiamo e quindi ci permettiamo di riprenderle qui, magari per
essere smentite, se devono essere smentite - di un accordo
sindacale fra le organizzazioni sindacali e la "Casinò S.p.a." che
prevederebbe un congelamento di nuove assunzioni, mentre parrebbe
che, in deroga a questo blocco, negli ultimissimi tempi ci siano
state una quindicina di assunzioni.
Vorremmo capire il perché di queste assunzioni in deroga agli
accordi sindacali e, se posso permettermi un'osservazione ulteriore
- in deroga al buon senso, direi - perché un'azienda che va male,
un'azienda che secondo molti osservatori - non certo il
sottoscritto, perché non ho alcuna esperienza nel settore - è dal
punto di vista del personale sovradimensionata, perché quando si
parla un po' meno ad alta voce, ci sono molte persone che gravitano
nell'ambito del casinò, che convengono che forse i dipendenti sono
tanti rispetto alla redditività offerta oggi dalla casa da gioco;
quindi bisognerebbe capire perché, rispetto a questi due elementi,
si vanno ad assumere altre persone al casinò e sarebbe anche
interessante capire con quali criteri sono stati assunti.
Voglio fare ancora due osservazioni finali, con cui voglio
esprimere la mia preoccupazione, ma che non vuole essere polemica.
Poi ci sarà anche il tempo per le polemiche, perché siamo anche qui
per dire cose che magari qualcuno non vuole sentire, siamo anche
qui per fare polemica quando occorre, ma voglio manifestare uno
stato di preoccupazione che, se possibile, è aumentato - per quanto
mi riguarda - dopo l'audizione del nuovo Consiglio di
amministrazione, che mi ha ricordato, per certi versi - mi si
permetta di dirlo -, il nuovo Ministro all'economia Siniscalco, il
quale ha dovuto mettere le carte in tavola, i conti in tavola.
Prima si sapeva poco, invece ho dovuto osservare che il nuovo
Consiglio di amministrazione, soprattutto su un paio di cose, si è
dimostrato piuttosto preoccupato; soprattutto in ordine alle
normative che dovranno essere applicate, da qui a breve, e che un
osservatore esterno non apprezzerebbe in tutta la sua importanza e
la sua gravità. Si tratta delle normative - come già ricordato dal
collega Tibaldi - in materia di legislazione anti-fumo e
antiriciclaggio.
Vien da dire: che sarà mai adeguarsi a queste normative? E
invece si aprono problemi enormi, perché significa che se ci si
mette in regola, come si dovrà mettere in regola, perché non vedo
tante alternative, a meno di non proibire l'entrata al casinò ai
fumatori, ciò che comporterebbe ulteriori perdite..., bisognerà
investire ingenti risorse per degli impianti anti-fumo. Si parla di
cifre da far rizzare i capelli, quando sappiamo che le finanze
della Casinò S.p.a. non sono fra le più brillanti.
Questa era la prima considerazione conclusiva; ne faccio
un'altra di carattere politico, anche se so di ripetermi. Credo che
su tale vicenda, così rilevante, il Governo regionale sia oggi più
che mai in un vicolo cieco, perché per almeno un anno si è creduto
in maniera quasi fideistica che la risoluzione del problema sarebbe
stata l'acquisto dei beni che costituiscono l'accerchiamento,
quindi il nuovo piano di sviluppo, un nuovo rilancio e, a cascata,
tutta una serie di ipotetici benefici; aveva comunque una logica,
che personalmente posso non condividere, ma aveva una logica. È
passato un anno; la situazione per l'eventuale acquisizione dei
beni costituenti l'accerchiamento non solo non ha fatto un passo in
avanti ma, se possibile, ha fatto dei passi indietro, e quindi
direi abbastanza chiaramente... l'Assessore, ieri, rispondendo a
una nostra interpellanza ci ha segnalato che la situazione della
trattativa è congelata, anche alla luce dei nuovi contenziosi, a
provvedimenti giudiziari che arrivano addirittura
dall'Inghilterra!
Se non si esce da questa "impasse" mi chiedo: ha senso
continuare a perseguire questa politica di acquisizione di tali
beni o non bisogna immaginare qualcosa di diverso? C'è di più, per
quanto mi riguarda: non è il caso, invece che continuare ad
inseguire dei soggetti - che non sono degli "stinchi di santo" -
per fare delle trattative..., di riflettere ed immaginare
prioritariamente qual è il ruolo che vogliamo dare al casinò, che
non è solo una questione di forma giuridica, non è solo questo, è
rispondere ad altre domande. E le domande sono: abbiamo bisogno di
un casinò più grande, abbiamo bisogno di un casinò più piccolo,
abbiamo bisogno di 1.000 dipendenti, abbiamo bisogno di 700
dipendenti, abbiamo bisogno di relazionare l'attività del casinò in
sinergia con altre realtà locali con altre aziende, con altre
opportunità, in modo da differenziare l'offerta turistica? A me
sembra che queste siano domande, in riferimento alle quali si dà
sempre tutto per scontato, sembra quasi che la Giunta persegua una
sola strada e continui a battere la testa contro lo stesso muro,
perché quella strada è disseminata non di muretti, ma di
muraglioni, che non si riescono a scavalcare! A me sembra questa la
realtà da sottolineare, proprio mentre il Governo regionale che ha
preso una strada - giusta o sbagliata che sia - e che, pur
continuando a incrociare ostacoli, in luogo di cercare di
superarli, di prendere un'altra strada, di immaginare altre
soluzioni, continua a perseverare negli ostacoli, quasi stupendosi
che gli ostacoli ci sono, diventano sempre più alti e sono
insuperabili!
Mi sembra che questa politica sia destinata al fallimento; forse
possiamo già parlare di fallimento di questa politica sulla casa da
gioco e possiamo affermare che sia necessario, in tutta umiltà, un
ripensamento del ruolo del casinò nella nostra regione.
Président - La parole au Conseiller Comé.
Comé (SA) - Certamente comprendo il tentativo fatto
dall'Assessore Marguerettaz di congelare la discussione
esclusivamente sulla Gestione straordinaria in liquidazione; il
termine "congelamento" mi pare che vada abbastanza di moda in quel
di Saint-Vincent, ma sicuramente - come hanno espresso anche i
colleghi che mi hanno preceduto - non posso cogliere questo invito
fatto dall'Assessore.
È vero, oggi il Consiglio è chiamato ad esprimere un giudizio
sull'ultimo atto che riguarda la Gestione straordinaria, che dal
1993 al 2003 è stata prevista per l'esercizio transitorio della
casa da gioco, un esercizio che ha visto però una transitorietà
protrarsi nel tempo oltremodo, che, come ben si sa, si è conclusa
con la nascita della nuova società "Casinò".
Vorrei anch'io fare una raccolta dati, ma vorrei allargarmi
rispetto alle analisi fatte finora: il Consiglio regionale, solo
pochi mesi fa, a gennaio 2004, ha approvato, dopo una serie
infinita di riunioni di commissione che si sono protratte per
parecchi mesi, il rendiconto al 31 dicembre 2002, che chiudeva
l'esercizio con una perdita pari a 8.862.261 euro. Ora siamo qui,
oggi, per dare il nostro assenso o meno al bilancio in liquidazione
della gestione, che chiude con un risultato negativo di 2.694.000
euro, e circa 20 giorni fa abbiamo ricevuto la relazione e il
bilancio firmato dal nuovo Consiglio di amministrazione per la
gestione della nuova società "Casinò" del 2003, che evidenziava una
perdita per un ammontare pari a 2.795.980 euro. Come se non
bastasse, pochi giorni fa abbiamo ricevuto la prima relazione al
bilancio intermedio al 30 aprile 2004, da dove scaturisce una
perdita di 307.000 euro. È vero, questo è solo un bilancio
intermedio, ma facendo una semplice addizione, in questi pochi mesi
la Regione ha ripianato e ripianerà successivamente una perdita di
euro 14.659.952.
Al suddetto esame - questo rientra di nuovo nella gestione in
liquidazione - rimangono inoltre in capo alla Regione autonoma
Valle d'Aosta i rilevanti contenziosi descritti nella relazione dal
liquidatore, non escludendo quindi che si debba procedere
all'emissione di ulteriori somme necessarie per il pagamento di
tutti i debiti sociali, ai sensi dell'articolo 2280 del Codice
civile, come viene evidenziato dal Collegio dei revisori della
Gestione straordinaria, là dove affermano - lo aveva letto anche il
Consigliere Tibaldi - il consolidato presupposto che la Regione
autonoma Valle d'Aosta si faccia carico della perdita già generata
e di quelle che si dovessero generare nella fase di liquidazione;
qui, mi ha anticipato il collega Curtaz, perché anch'io volevo
chiedere delucidazioni sul passaggio a pagina 16 delle possibili
transazioni, che non sto qui a rileggere, visto che lo ha già fatto
il collega.
In effetti, a questi contenziosi - e non voglio entrare nel
merito - bisogna porre molta attenzione, perché per il contenzioso
con la società "SITAV" giacciono delle richieste superiori a 103
milioni di euro; oltre a questi, vi sono i contenziosi con i
dipendenti per i premi di produzione, di trattamento fine rapporto,
tredicesima e quattordicesima, per un importo di parecchi milioni
di euro. Tutto questo a fronte anche di una riduzione di quella che
è stata e sarà la quota dei proventi spettanti alla Regione, che è
regolamentata dal disciplinare all'articolo 11, perché l'articolo
11 dice che
"p
er le
attività di cui al presente disciplinare "Casinò S.p.a." versa alla
Regione una quota pari al 52% degli introiti lordi dei giochi"
;
essendo questi ultimi calati negli ultimi anni, automaticamente le
future entrate non saranno rispondenti alle previsioni di cassa
messe nel bilancio di previsione. È bene ricordare che dette
entrate sono destinate al soddisfacimento di bisogni collettivi, a
cui tutti noi, in base al grado di rappresentatività che abbiamo in
questo Consiglio, dobbiamo provvedere; quindi siamo in una
situazione in cui si riducono i proventi riservati alla Regione e
ad ogni rendiconto l'ente Regione deve ripianare i debiti, che
purtroppo rimangono sempre su cifre piuttosto consistenti.
Lo stesso Consiglio di amministrazione in carica non nasconde,
nelle proprie relazioni, che i pesanti riflessi della passata
gestione contribuiscono a condizionare il risultato della gestione
in atto. Non vorremmo però qui assistere alle consolidate lamentele
italiane, classiche dei governi, che dicono che i debiti lasciati
dalla precedente maggioranza impediranno di migliorare la
situazione economica successiva! Dicevo prima che do atto
all'attuale Consiglio di amministrazione dell'estrema chiarezza con
cui rappresenta i problemi che assillano la casa da gioco che, solo
fino a un decennio fa, era al vertice quanto ai risultati di
gestione delle case da gioco europee.
Vorrei leggere, qui, le considerazioni che l'attuale Consiglio
di amministrazione ha evidenziato, facendo un esame sul futuro
andamento gestionale e reddituale:
"S
i vuole brevemente
ricordare in questa sede che la situazione gestionale reddituale
per il futuro non è certo confortante sia sotto il profilo del
mercato (mutate aspettative della clientela, crisi economica del
bacino di utenza, apertura nuovi casinò), sia sotto il profilo dei
piani di intervento strategico, oggi congelati"
. Su questo ieri
abbiamo ascoltato una iniziativa del Consigliere Curtaz, in cui si
è parlato di piano di sviluppo e io sono allineato su quella
posizione, perché il piano di sviluppo è un piano che il Consiglio
di amministrazione decaduto ha presentato e ufficializzato alla
Regione; pertanto, questa dovrà presentarlo in Consiglio, dopodiché
si potrà decidere di accantonarlo e dare incarico all'attuale
Consiglio di amministrazione di predisporne un altro.
Inoltre, come dicevo, vi sono ancora le preoccupazioni rilevate
dal Consiglio di amministrazione, sia sotto il profilo delle cause
legali in corso (contenzioso "SAAV-SITAV", lavoro e previdenze),
sia sotto il profilo normativo: qui, sono le disposizioni
tributarie in vigore e le famose leggi sul fumo e anti-riciclaggio
in attesa di applicazione.
"Se a tale quadro...
- concludono
la loro relazione -
si aggiungono le criticità interne di natura
organizzativa e professionale che renderanno ancora più difficile
affrontare la situazione delineata, non è possibile presagire
un'evoluzione positiva della gestione, stante il contesto in cui la
casa da gioco si trova ad operare".
Vorrei segnalare che, rispetto a questa grave situazione di
crisi in cui si trova il casinò, vi sono aziende che stanno andando
in controtendenza: è il caso di Sanremo. Su "La Stampa" dei primi
di luglio 2004, nelle pagine regionali, un articolo riferisce che
la casa da gioco sanremese, al 30 giugno 2004, ha registrato un
record di incassi con un aumento percentuale di oltre il 10%
rispetto allo stesso periodo dell'anno precedente e vi è stato un
aumento, seppur minimo, per numero di clienti.
Ritornando nella nostra regione, va ricordato che, oltre a
questa analisi, negli ultimi anni abbiamo assistito a più tentativi
da parte del Governo nazionale proiettati nella direzione di
modificare le regole del mondo del gioco. È noto a tutti come nelle
ultime finanziarie si sia cercato di introdurre, ad esempio, le
"slot machines" all'interno delle sale "Bingo". Tenuto conto della
situazione economica difficile del Paese, prima o poi queste regole
verranno modificate a tutto svantaggio delle attuali case da
gioco.
La situazione attuale del casinò è così grave che decisioni
forti e precise non possono più essere prorogate e non possiamo più
assistere a dilazioni temporali. I rapporti fra Regione e società
devono essere chiari e rispettosi; abbiamo sentito, l'altro giorno
in commissione, che il Consiglio di amministrazione ha dato un
incarico di peso, per dare un'interpretazione autentica di un
articolo del nostro disciplinare o del nostro Statuto. Direi che
questo forse bisognerebbe evitarlo; qui non ci troviamo di fronte a
provvedimenti legislativi presi a livello nazionale o europeo, sono
provvedimenti che prendiamo noi, in questo Consiglio! Che adesso il
Consiglio di amministrazione debba dare l'incarico per interpretare
quello che decidiamo... se ci sono dei problemi, se non c'è
chiarezza, basta ripresentare la linea di indirizzo che il
Consiglio vuole dare e modificare gli articoli, o del disciplinare,
o dello Statuto!
Ritengo che la situazione sia interna che esterna può ancora
creare problemi al sistema del nostro casinò; noi, comunque,
proprio perché siamo preoccupati in merito a tale situazione, ci
sentiamo di dare una nostra disponibilità e di aprire quel tavolo
di confronto che chiedeva prima il Consigliere Tibaldi, per fare un
fronte comune a dette situazioni e trovare le giuste risposte per
un rilancio del casinò.
Président - La parole au Conseiller Lattanzi.
Lattanzi (CdL) - Non sarò molto lungo, anche perché l'intervento
sostanziale, per quanto riguarda il nostro gruppo, è stato svolto
molto bene dal collega Tibaldi.
Non avevo neanche programmato di intervenire; ho dovuto farlo,
Assessore, perché è fastidioso sentire lo smarcamento che lei
continua a proporre ogni volta che si parla della vecchia gestione
2003, sia del bilancio di esercizio, sia della Gestione
straordinaria, da quella che è l'attuale gestione del suo
Assessorato. È fastidioso, glielo ho già detto in un precedente
Consiglio, perché se è vero che in questo momento stiamo valutando
il primo bilancio di liquidazione della società a Gestione
straordinaria - e lei giustamente ha avvertito tutti che non si
doveva fare confusione con il primo bilancio di esercizio della
"Casinò S.p.a." -, poi però il collega Tibaldi le faceva notare che
non c'era grande differenza fra il primo bilancio di esercizio 2003
della "Casinò S.p.a." e il primo bilancio di liquidazione... il
primo, perché è evidente che ce ne saranno altri, fino a quando
tutti i crediti e i debiti non saranno ratificati, quindi si potrà
produrre il documento finale di liquidazione della "GS".
Lei mi permetterà allora di fare una riflessione politica, di
uscire dai canoni del commercialista che lei è, e del consulente
finanziario che io sono, perché quando parliamo di "politica" non
voglio e non posso dimenticare, per quanto riguarda le scelte fatte
sia per quanto riguarda il bilancio di esercizio 2003 - chiusosi
con 2,8 milioni di euro di rosso -, sia per quanto riguarda il
primo bilancio di Gestione straordinaria in liquidazione che si
chiude con 2,7 milioni di euro, la sua responsabilità politica! Lei
non si può smarcare: né lei, né il Presidente, né la Giunta che la
sostiene!
Perché fate il giochino dello "smarcamento"? Voi siete forse una
Giunta diversa da quella che ha governato in questi ultimi anni o
siete gli stessi che avete presentato un programma di legislatura,
facendo della continuità politica e amministrativa il vostro
"cavallo di battaglia"? Posso immaginare che qualcuno nuovo possa
provare a "fare il gioco delle 3 carte"; l'Assessore Caveri può
dire: "ma io ero a Bruxelles, o a Roma, e non mi sono reso conto di
quello che l'Union faceva a Palazzo Deffeyes" - non lo faccia,
anche se potrebbe dirlo -, ma lei era Presidente dell'Union! Nove
anni di Gestione straordinaria da lei condivisi... perché se aveva
qualcosa da dire, doveva dirlo! Non l'ho mai sentita fare una
dichiarazione di contrarietà politica ad una scelta di Gestione
straordinaria, quindi oggi ratifichiamo anche il suo, di
fallimento, così come quello dell'amico Perrin, che in questo
momento è Presidente ed era Assessore! Perché vi smarcate? Perché
c'è il fuggi-fuggi dalla ratifica di un "buco", quando l'avete
votato sistematicamente, sia come Assessori, sia come
rappresentanti di Giunta, sia come rappresentanti di maggioranza...
ancor di più lei, come Presidente del suo partito, che ratificava
quelle decisioni! Capisco che "le vittorie hanno i padri e le
sconfitte sono tutte orfane", ma a questo giochino non ci
stiamo!
Altro fatto politico: questo è il primo bilancio della Gestione
straordinaria in liquidazione, ma sappiamo che il secondo non sarà
inutile, perché se tutto andrà bene ci saranno più o meno
contenziosi da pagare. Allora perché dovremmo fare quello che lei
diceva un "approccio tecnico", richiamando la nostra attenzione sul
fatto che questo è un primo bilancio di liquidazione, che
bisognerebbe guardare le cose "a bocce ferme", che si dovrebbe
guardare più avanti... in breve, la storia si scriverà prima!
Napoleone diceva che la storia è quella bella favoletta su cui
tutti ci si mette d'accordo. E noi, su questa storia, non siamo
d'accordo, perché non è che la sua partenza sia stata così
brillante; lei ha iniziato, a metà dell'esercizio "Casinò S.p.a."
dello scorso anno, dicendo: "guardate che siamo già in rosso,
chiuderemo anche in rosso", però sempre tenendosi smarcato.
Qui c'è il problema della prospettiva, perché se è vero che sono
questi 2 bilanci, uno, di liquidazione di un passato e, l'altro, di
esercizio, sono figlia e figliastra, quello che è preoccupante
sotto l'aspetto politico è che stiamo ratificando, da un lato, un
bilancio di esercizio in passivo; dall'altra, stiamo ratificando un
bilancio di liquidazione passivo, ma non è che il Consiglio di
amministrazione ci abbia prospettato delle rosee aspettative! Lei
ci ha sempre detto: "aspettate perché vi sono dei cambiamenti che
abbiamo messo in atto, c'è il lavoro del Consiglio di
amministrazione", ma con lei, "grande regista", perché sappiamo che
non si muove nulla che lei non voglia, addirittura stiamo
ragionando sulle nomine dei capi settore nei banchi e lei ci mette
"lo zampino", perché si sa! Quello che stiamo aspettando da lei è
il piano di sviluppo, e il piano di sviluppo non è un piano che
vorremmo conoscere tanto perché siamo qui, ma il piano di sviluppo
- che a lei è già stato presentato -, questo Consiglio non ha avuto
il piacere quest'anno di poterlo analizzare!
Le ricordo che il piano di sviluppo è previsto dalla legge n.
36/2001, è previsto dal disciplinare, è previsto dal suo programma
di legislatura, ma quello che è ancora più grave è che, sia la
legge, che il disciplinare, prevedono che sia questo Consiglio a
valutare il piano di sviluppo! Lei ne è in possesso e ha scritto
una nota al Presidente della IV Commissione dicendo: "ne sono in
possesso ma, poiché è un preliminare, adesso faremo un'analisi e
poi ve lo faremo sapere"!
Assessore, non compete a lei l'analisi di quel progetto, né
compete a lei il primo piano preliminare del piano di sviluppo,
perché il 3° comma dell'articolo 14 del disciplinare dice:
"Il
"Casinò S.p.a." si impegna a proporre il primo piano di sviluppo
entro 90 giorni dalla sottoscrizione del presente
disciplinare"
; quindi ci deve essere un piano preliminare, sul
quale questo Consiglio - di cui tutti si riempiono la bocca per
dire che non deve perdere la sua potestà legislativa, la sua
attività di controllo e di proposta - è stato completamente
esautorato!
Il 31 luglio 2003, lei ha ricevuto il piano dall'Amministratore
delegato del "Casinò S.p.a.", e diceva:
"Nel rispetto di quanto
disposto nel vigente disciplinare all'articolo 14 e, in relazione
al piano di sviluppo della casa da gioco, consegno entro i termini
previsti il documento contenente le indicazioni strategiche e le
filosofie di intervento, che l'azienda - sentite le amministrazioni
comunali e le organizzazioni turistiche del territorio - ritiene
opportuno proporre alla vostra spettabile amministrazione, al fine
di perseguire il necessario rilancio della "Casinò de la
Vallée"".
Il documento, che è di indirizzo - e quindi è il primo documento
che lei deve portare qui -, qui non è mai arrivato! Lei non si
nasconda dietro il preliminare, perché il preliminare lo deve
adottare questo Consiglio, non lei! Io glielo ribadisco, glielo ho
già detto un mese fa e glielo ripeterò fra un mese: lei quel piano
lo deve portare qui, che ci sia il "Billia" dentro o che non ci
sia, perché lei l'ultima volta ha detto: "sapete, visto che il
piano ha come centro focale l'acquisto del "Billia" e lo sviluppo
delle strutture, è inutile che ve lo porto, perché siete un branco
di gente che non capite nulla, quindi questo lo deciderò io"! No!
Lei lo porti qui, poi che ci sia il "Billia" dentro o non ci sia,
lasci a noi valutare se è il caso di lasciarci il "Billia" o meno!
Spetta a questo Consiglio anche la valutazione del primo piano di
sviluppo, che lei ha nel cassetto, e dice al Presidente della IV
Commissione: "non ti preoccupare, ci penso io alla
valutazione"!
Credo che sia per questo motivo che lei non si possa smarcare,
perché lei ha avuto la responsabilità politica delle scelte
precedenti, ha avuto la responsabilità di un semestre di gestione
di esercizio, ha avuto sicuramente una piena responsabilità
politica e amministrativa dei primi 6 mesi, durante i quali non mi
sembra siano brillati i bilanci della "Casinò", non so per quanto
tempo ancora lei possa dire: "aspettate, vedrete che domenica
prossima ci saranno gli ingressi raddoppiati"!
A me, questo Consiglio di amministrazione ha dato l'impressione
di essere più preoccupato di portare un bilancio in pari - magari
anche con un piccolo esercizio -, piuttosto che fare degli
investimenti in quella casa. Quella casa sta crollando a picco e
lei non è in condizione, anche perché non vuole farsi aiutare da
questo Consiglio, di capire cosa fare strategicamente! Lei si
preoccupa delle nomine o delle assunzioni, e fa bene il collega
Curtaz a dire: "ma come, un casinò che presenta bilanci a colpi di
rosso, procede a delle assunzioni..."?
Noi siamo stupefatti dalla sua gestione politica, ma vorremmo
darle un'informazione: magari non siamo bravi come lei a gestire i
bilanci, ma politicamente non siamo stupidi, dunque non si smarchi,
perché lei, da questa vicenda, non si può smarcare: né prima, né
dopo! Lei si è assunto la responsabilità di portare avanti nella
continuità un ragionamento che è fallimentare, come diceva il
collega Tibaldi; lei, da questa responsabilità, non si può
esautorare e, visto che quotidianamente gestisce le relazioni del
casinò, non si potrà esimere dal portare, qui, il piano di sviluppo
che lei ha nel cassetto... questo io le chiedo formalmente di
fare!
Questo Consiglio deve valutare quel piano di sviluppo che le è
stato consegnato con lettera dell'Amministratore delegato il 31
luglio 2003; non credo sia più accettabile, da parte di Consiglieri
che hanno la loro prerogativa di analisi, di poter continuare ad
aspettare da lei che lei faccia la pre-analisi che non le compete!
Forse non le è chiaro come funziona il Consiglio regionale e allora
glielo spieghiamo noi! Il Consiglio regionale ha le sue prerogative
che devono essere rispettate, Assessore!
Président - S'il n'y a pas d'autres Conseillers qui s'inscrivent
à parler, je ferme la discussion générale.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Cercherò di mantenere fede agli impegni e,
apprezzando la valutazione positiva sulla relazione fatta dal
Consigliere Curtaz, cercherò di rispondere ad alcune domande che mi
sono state poste. Devo però ribadire che se dovessimo adoperare un
linguaggio scolastico, dovremmo definire "fuori tema", "non
valutabili" le osservazioni fatte perché dovevamo valutare un
bilancio di liquidazione e, invece, qualcuno ha letto la relazione
degli amministratori della S.p.a., qualcun altro è partito dalla...
comunque qui vi sono cose che, per alcuni aspetti, stupiscono, in
quanto si dice: "ma qui vengono dette sempre le stesse cose"! Io
devo dire la verità: non riesco ad avere una lettura logica delle
cose che vengono dette, soprattutto da qualcuno!
Noi, prima di tutto, dobbiamo leggere un bilancio, non perché
dobbiamo essere dei commercialisti, ma perché dobbiamo mettere le
carte al loro posto, e c'è un principio che è quello della
competenza temporale! Consigliere Lattanzi, lei ha anche una
formazione ragionieristica che si è fatta al "Manzetti", quindi da
questo punto di vista nessuno si vuole smarcare o andare in fuori
gioco! Qui si tratta solo di leggere, nel tempo, degli atti e
nessuno vuole smarcarsi rispetto a delle attività, tanto che qui
non vengono espresse critiche, si stanno leggendo delle attività!
Dopodiché, se vogliamo essere propositivi - l'ho detto oggi -... mi
pare che sotto alcuni aspetti una valutazione politica il
Consigliere Tibaldi l'abbia fatta, suggerendo che una soluzione
potrebbe essere quella di privatizzare. Potrebbe essere un tema, ma
queste sono argomentazioni politiche; il resto, è tutta "bassa
cucina", in cui si afferma: "ma è colpa di uno, è colpa
dell'altro"! Sono delle stupidaggini - per come le vedo io -,
abbiate pazienza, non ho la verità in tasca!
Ritornando a ragionamenti che mi sembrano più che mai pertinenti
- e qui rispondo al Consigliere Curtaz -, c'è una pagina 16 in cui
è scritto qualcosa; allora, leggiamo. Siccome è un mio cruccio,
ogni giorno purtroppo devo leggere, quindi ho più in mente alcune
cose... ma quando il liquidatore afferma di aver concordato una
transazione, rappresenta una parte di un ragionamento molto più
ampio e rappresenta la sua parte.
Ricordo a tutti, ancora nel corso della precedente legislatura,
una proposta fatta dall'avv. Tasco, in cui indicava una sequenza di
proposte tra di loro collegate in modo inscindibile. Le 3 proposte
erano: l'acquisto delle aree pertinenziali accessorie che il
Presidente Louvin aveva incaricato Finaosta di valutare; un
contratto di affitto azienda che qualcuno ha ricordato, perché era
legato ad un disciplinare di 18 anni, che prevedeva un affitto di
azienda e un'opzione di acquisto al termine di questi 18 anni; la
chiusura di un contenzioso. Tutto questo perché non si è concluso?
Perché le 3 proposte erano inscindibili, per cui "nulla quaestio"
per la chiusura della transazione, "nulla quaestio" per l'acquisto
delle aree accessorie; evidentemente quello che non ha fatto
concludere l'operazione era l'affitto di azienda per 18 anni con
un'opzione di acquisto.
Siccome sto parlando con un Consigliere che ha una
professionalità importante in termini di transazioni, quando
abbiamo un contenzioso che nominalmente vale 200 miliardi, che i
nostri avvocati valutano conveniente chiudere da 15 a 20 miliardi,
secondo lei, può essere vista in modo autonomo una transazione di 7
miliardi, trascurando le altre 2 proposte? Evidentemente no,
avvocato Curtaz, è una cosa che non ha né capo, né coda! Dico
questo perché anche il Consigliere Tibaldi, in precedenti
interrogazioni, aveva fatto un ragionamento sulla convenienza o
meno della transazione e, rispetto all'intervento di oggi, in
allora in qualche modo accennava a una non convenienza a transare,
ma non è così: gli atti erano 3 e quindi non trovo nulla da ridire
al liquidatore perché ha rappresentato quella parte di sua
competenza. Gli era stato chiesto di valutare se quel tipo di
transazione era conveniente o meno; evidentemente aveva espresso,
con il supporto dei pareri legali precedenti, un parere positivo di
convenienza. È ovvio che questo tipo di problema, se al liquidatore
nulla si può dire, per noi, che abbiamo la visibilità di tutto il
problema, è un problema che non esiste.
Dal punto di vista dei dati, voglio cedere e quindi contravvengo
all'invito che avevo fatto e vado a riprendere dei ragionamenti che
sono completamente diversi - ripeto -: quello di liquidazione
rispetto a quello di gestione. Non bisogna dire che è colpa di uno
o è colpa dell'altro, ma analizzare in modo esatto i fatti per
capire cosa potrà succedere in futuro. Mi pare corretto quello che
mi dite, quindi la volontà non è quella di compromettere precedenti
gestioni, ma solo epurare da un conteggio dei fatti straordinari
che sono imputabili a periodi precedenti, per capire come si
sarebbe sviluppata l'attività senza questi fatti straordinari. A
riprova di questo, chiederei - se qualcuno non lo avesse fatto - di
prendere la relazione del liquidatore a pagina 24, in cui,
nell'ambito delle altre informazioni, dice:
"Poiché la fase di
liquidazione è stata coinvolta in esiti di cause di lavoro
particolarmente importanti, che hanno inciso su più esercizi
sociali, come già anticipato in premessa, preme sottolineare come,
in assenza di stanziamenti per svalutazioni, per rischi ed oneri
futuri del tutto sopravvenuti rispetto alla fase iniziale della
liquidazione e per sbilancio sopravvenienze, il risultato di
periodo sarebbe stato assolutamente differente".
Ma secondo voi, Consigliere Lattanzi, il liquidatore ha voglia
di smarcarsi, per imputare precedenti gestioni? Ma no, vuole solo
dare una lettura pulita della fase della liquidazione, in modo che
si possa valutare se si è fatto bene o si è fatto male! Dopodiché
quello che si prende in eredità si deve affrontare con la diligenza
e con l'onestà intellettuale di cui tutti siamo capaci e a cui
siamo tenuti. Nel momento in cui si rappresenta l'andamento del
2003 - lo abbiamo seguito passo passo - non credo che gli
amministratori attuali possano essere così sprovveduti nel dire:
"guardate è tutta colpa del passato"!
Adesso, se non facciamo nulla nel prossimo esercizio ci sarà un
momento in cui qualcuno - come in questa sala correttamente è stato
detto - presenterà il conto; le gestioni passate hanno fatto, ma
cosa accadrà in futuro? Quello che stanno facendo è un'attività per
rilanciare. All'interno di questo quadro vi sono poi le
sopravvenienze dal punto di vista legislativo, norme
anti-riciclaggio, norme anti-fumo, ma nessuno di noi è andato a
cercarsele! Però bisogna risolverle e quindi mi pare onesto
rappresentarle perché, se così non fosse, avrei dei dubbi, e non è
un alibi, è un ragionamento che viene fatto in modo puntuale!
Si fa riferimento agli sviluppi di altre case da gioco; ma
poiché il momento topico potrebbe esserci fra 2 giorni, cioè al
termine della terza decade, quando magari qualcuno di voi sarà già
sotto l'ombrellone, qualcuno dirà che il casinò ha avuto un
incremento del 20%... lasciatemi i numeri di telefono, che vi
riferirò!
Una serie di attività vengono fatte e credo stiano dando dei
segnali. Stiamo parlando di periodi talmente brevi per cui, al
termine di quest'anno, ci fosse anche un risultato positivo, non
per questo dovremmo esaltarci, perché potrebbe essere il caso. Le
attività, in particolare quelle imprenditoriali, devono essere
valutate su periodi che sono più ampi di 6 mesi o di 1 anno, a meno
che non ci siano già dei segnali di discesa a rotta di collo,
perché se così è, dobbiamo subito provvedere e cambiare!
Un tema che è stato sollevato e che esula dalla relazione è
quello delle assunzioni. Il criterio e le modalità di assunzione
gli intervenuti li conoscono meglio di me e sicuramente bene,
perché è stato approvato da voi un disciplinare, nel senso che
c'eravate e avete avuto modo di capire quali erano i criteri. Io
adesso verifico, per il tramite dei servizi ispettivi, che venga
rispettato. Quindi era un "voi" non tanto come maggioranza o
minoranza, ma "voi" come persone fisiche, visto che il Consigliere
Curtaz si è lanciato prima in una votazione sulle persone fisiche,
piuttosto che sulle figure istituzionali! Da quel punto di vista il
criterio è semplice: per tutta una serie di attività esistono dei
concorsi e delle graduatorie. Poi c'è una parte, che si chiama
"allegato A", che prevede un'assunzione diretta per attività
specifiche che, o hanno carattere meramente tecnico, o hanno
carattere fiduciario. Mi spiego. Se va in pensione chi si occupa
del condizionamento, anche se ho a disposizione un buon avvocato,
dovrò assumere qualcuno che abbia dei requisiti personali
specifici; così, come se devo assumere qualcuno che ha delle
mansioni sulla sicurezza, sul trattamento di dati riservati, devo
assumere soggetti aventi quelle caratteristiche.
Si dice: "noi siamo bravi politicamente". Ora, sarete tutti
bravi, ma gli Unionisti sono di più, quindi abbiate pazienza! A
parte questo, dico che, per quanto riguarda le assunzioni - ma mi
riservo di ritornarvi sopra alla ripresa dei lavori - ci sono state
delle attività che hanno avuto bisogno di essere sostituite con il
ricorso all'allegato A e ve ne sono altre che sono state fatte
acquisendo da graduatorie relative a mansioni in quel momento
scoperte. Immagino che siano assunzioni a tempo determinato, ma lo
dico senza avere la conoscenza puntuale delle assunzioni. Dico di
più. Il Consiglio di amministrazione si è impegnato con la parte
sindacale a fare un monitoraggio a 360° di tutto il personale,
perché è stato percepito che vi sono aree che necessitano di
rafforzamenti e ve ne sono altre in cui vi sono eccessi. Certo che
ci sono degli eccessi, perché se all'interno della sala ci sono 100
croupiers e i tavoli aperti non sono sufficienti ad impiegare
questo numero, lei, Consigliera Squarzino, non può prendere i
croupiers e metterli a gestire il bruciatore o il condizionamento,
perché farebbe un disastro! Se il vostro intuito vi porta ad
immaginare attività di questo genere, meno male che non avete
compiti per gestire e, quindi, giustamente compiti di
sollecitazione!
Detto questo, all'interno di tale quadro è un impegno che il
Consiglio di amministrazione si è preso e credo che attuerà in modo
puntuale, come ha sempre fatto fino ad oggi. Questo discorso
porterà ad una rivisitazione delle piante organiche. Sono al
corrente di assemblee richieste dai sindacati e credo che ci sarà
occasione per poter rappresentare tutto questo discorso.
In sede di replica, dico che nessuno si sottrae al confronto o a
delle responsabilità, ma vorrebbe impiegare il proprio tempo non
tanto nel gioco delle parti, quanto nel concepire delle attività
che possono dare un minimo di prospettiva a una casa da gioco. Oggi
abbiamo guardato esclusivamente delle attività e dei risultati del
gestore e abbiamo tralasciato le entrate che la casa da gioco
produce all'Amministrazione; per cui, non vorrei che questo
discorso scatenasse nell'opinione pubblica l'idea che il casinò è
dannoso e che incide negativamente nell'economia della Regione,
perché questa sarebbe una cosa non vera! Quello è un luogo dove
lavorano 1.000 dipendenti, è un luogo in cui la somma algebrica dei
proventi della gestione della casa da gioco e la tassa di
concessione sommati, anche se di segno opposto, danno un valore
aggiunto! Se poi il nostro ragionamento ci porterà a dire di fare
delle cose per migliorare la gestione, allora troverete nel
sottoscritto, nella Giunta e nella maggioranza dei collaboratori
attenti.
Presidente - La parola al Consigliere Lattanzi, per
dichiarazione di voto.
Lattanzi (CdL) - Noi voteremo contro questo provvedimento, mi
pare chiaro anche dagli interventi che abbiamo fatto. Non
condividevamo quella gestione, come lei ha potuto riconfermare, non
condividiamo la continuità di quella gestione, ribadiamo che questa
è una ratifica di un "modus operandi" che non condividiamo.
Ritengo importante, alla luce di quanto ci siamo detti in questa
sede stasera, che il Consiglio abbia il diritto di esprimersi in
maniera libera; per cui, chiedo al Presidente di votare sul
provvedimento con voto segreto. Chiedo ai colleghi di sostenere
questa richiesta, perché credo che questo sia un passaggio delicato
di un primo bilancio di Gestione straordinaria in liquidazione, che
vale la pena di votare in maniera segreta.
Presidente - La parola al Consigliere Curtaz.
Curtaz (Arc-VA) - Anche per ragioni regolamentari, ci vogliono
almeno cinque Consiglieri per chiedere un voto segreto. Noi
aderiamo alla proposta del collega; quindi dichiaro che il nostro
gruppo si associa alla richiesta di votazione segreta.
Peraltro, intendevo brevemente fare una dichiarazione di voto.
Il nostro gruppo voterà contro questo bilancio che viene portato
all'attenzione del Consiglio. Se mi è consentito brevemente tornare
sul tema, sulla replica dell'Assessore, mi devo dichiarare del
tutto insoddisfatto della sua risposta. Non mi è piaciuto - mi è
sembrato anche poco rispettoso della funzione del Consiglio - il
suo esordio, quando ha detto che il dibattito è stato fuori tema. A
me sembra che sia più fuori tema chi ritenesse che si è discusso di
altro! Invece la discussione è stata piuttosto pertinente su tutte
le tematiche che riguardano la crisi del casinò. È chiaro che,
andando su queste tematiche, non otteniamo risposte convincenti,
troviamo elusioni alle domande che sono state poste.
Avevo fatto alcune domande specifiche: su alcune devo
riconoscere che c'è stata una risposta più o meno convincente, ma
argomentata - e non ho niente da dire (mi riferisco, in
particolare, al discorso dell'ipotesi transattiva) -; invece, per
quanto riguarda il problema delle recenti assunzioni, la risposta è
stata totalmente evasiva! Nei giorni scorsi, ci è stato dato dal
Consiglio di amministrazione il verbale di accordo fra le
organizzazioni sindacali e il Consiglio di amministrazione del
casinò, in cui si dice chiaro che c'è una scelta di un temporaneo
blocco delle assunzioni. Dopo neanche dieci giorni dalla
sottoscrizione di tale accordo, sappiamo - lei lo ha confermato
indirettamente - che vi sono state delle assunzioni. Allora è
inutile riferirsi a criteri generali e agli "allegati A"! La
domanda era: perché - di fronte a questo accordo sindacale, fra
l'altro anche piuttosto curioso, ma questo fa parte delle dinamiche
sindacali che un sindacato dica: "Non si assume più nessuno", credo
che sia fatto per ragioni egoistiche, ma legittime - poi questo
accordo viene subito disatteso?
Verificheremo nei prossimi giorni se ci saranno delle reazioni
anche da parte di chi questo accordo lo ha sottoscritto e alla
"rentrée" di settembre questo specifico punto sarà all'ordine del
giorno del prossimo Consiglio. Queste erano alcune brevi
considerazioni per dichiarare la nostra insoddisfazione e
annunciare il voto contrario del nostro gruppo sul provvedimento in
esame.
Presidente - La parola al Consigliere Comé, per dichiarazione di
voto.
Comé (SA) - Molto brevemente; noi abbiamo fatto alcune
osservazioni, ma sempre nello spirito di fare un'analisi della
situazione del casinò. Avevo concluso il mio intervento dichiarando
una certa disponibilità che mi è sembrato di cogliere nella parte
conclusiva dell'intervento dell'Assessore, il quale si è dichiarato
disponibile a qualsiasi confronto; quindi, da parte nostra,
l'invito che ci viene ricambiato dall'Assessore lo cogliamo e lo
porteremo avanti.
Per quanto riguarda l'oggetto in discussione, dichiariamo il
nostro voto di astensione, anche perché ci eravamo astenuti sul
rendiconto del 2002 e, essendo questo l'atto conclusivo di Gestione
straordinaria, manterremo il voto di astensione.
Presidente - La parola al Consigliere Salzone, per dichiarazione
di voto.
Salzone (FA) - Noi, di "Fédération", per quanto riguarda il
rendiconto, non consideriamo che sia un terreno di scontro
politico, ma semplicemente un documento contabile 2003, con luci ed
ombre su cui riflettere; è un atto dovuto nei confronti del
Consiglio su cui "Fédération" si asterrà, dando la possibilità alla
Giunta di presentare proposte di rilancio per la casa da gioco,
proposte su cui daremo il nostro contributo ed esprimeremo le
nostre valutazioni.
Presidente - Ricordo che procederemo a votazione con modalità
segreta. Pongo in votazione l'oggetto n. 29:
Consiglieri presenti: 33
Votanti: 28
Favorevoli: 15
Contrari: 13
Astenuti: 5 (Comé, La Torre, Salzone, Stacchetti, Viérin
Marco)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK