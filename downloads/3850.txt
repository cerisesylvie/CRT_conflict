Consiglio Regionale della Valle d'Aosta - Oggetto del Consiglio n. 123 del 11 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 123 del 11 marzo 1981 - Resoconto
OGGETTO N. 123/81 - DISEGNO DI LEGGE CONCERNENTE : "PREVENZIONE
E TUTELA DELLA SALUTE NEI LUOGHI DI LAVORO".
Presidente -
I lavori riprendono con la trattazione
dell'oggetto n. 22, ed esattamente con la discussione generale sul
disegno di legge n. 248.
Chi chiede la parola? Nessuno chiede la parola, possiamo passare
all'esame dell'articolato.
Ha chiesto di parlare in sede di discussione generale il
Consigliere De Grandis, ne ha facoltà.
De
Grandis (PRI)
- Il problema della prevenzione
degli infortuni e delle malattie professionali, che è di immensa
portata etica, sociale, giuridica, tecnica ed anche economica, non
può certamente, a mio avviso, essere sviluppato in questa sede in
quanto non è stato preceduto da un accurato studio della relativa
problematica, né mi sembra possa trovare soluzione adeguata nel
disegno di legge che ci viene sottoposto dalla Giunta. Se è vero
che l'Italia vanta il primo trattato di medicina del lavoro, che è
il famoso "De morbis artifiqum diatriba" dovuto al medico bolognese
Bernardino Ramazzini e che è del 1713 addirittura, è altrettanto
vero che oggi abbiamo una normativa che definire vecchia e superata
è quanto meno eufemistico. Il decreto fondamentale che riguarda
l'igiene e la prevenzione degli infortuni e delle malattie
professionali, è il D.P.R. 303 del 1956, e se si pensa a quale è
stata l'evoluzione tecnologica nel campo del lavoro, nel campo
industriale in particolare, ma anche in quello agricolo, si può
facilmente capire come questa normativa sia ormai superata dalle
nuove tecniche di lavoro, dai nuovi prodotti che vengono impiegati
nell'industria per la produzione e per la trasformazione delle
varie materie.
Che sia anche un problema economico di grande portata credo
possa essere dimostrato facilmente con alcuni dati: solo in Valle
d'Aosta sono oltre 9.000 le rendite per infortuni e per malattie
professionali. Quale sia il costo economico, e soprattutto il costo
sociale ed etico, di una situazione del genere è facile immaginare.
Ma c'è di più: la prevenzione in Italia ha seguito una strada sua
propria poco curandosi di tutta la normativa relativa alla tutela
degli infortuni e delle malattie professionali.
Si sono create così, sovente, ed esistono ancora oggi, delle
discordanze tra le due normative che sono quantomeno da definire
assurde; e anche qui vorrei farvi solo un esempio che riguarda la
Valle d'Aosta: la sordità da rumori. Nel 1975 il D.P.R. 482 ha
ampliato il numero delle malattie professionali ed ha compreso, per
la sordità da rumori, una serie di nuove lavorazioni. Bene presso
lo stabilimento siderurgico della società Nazionale Cogne per
effetto del Decreto 303 del 1956, l'Ispettorato del Lavoro fa tutta
una serie di prescrizioni laddove riscontra una rumorosità nociva
all'operaio, per cui impone tutta una serie di mezzi di prevenzione
sia collettivi che individuali. Per buona parte di queste
lavorazioni, che l'Ispettorato del Lavoro indica come rischiose e
nocive, non esistono norme di tutela. Per cui si verifica che
l'operaio che è esposto al rischio della sordità da rumori, rischio
che è accertato dall'Ispettorato del Lavoro, quando diventa sordo
per effetto di quel tipo di lavorazione e chiede all'I.N.A.I.L. di
essere indennizzato per il danno subito, si vede rifiutare
l'indennizzo perché le norme di tutela sono in contrasto con le
norme di prevenzione.
È vero che si tratta di materia di competenza statale, però io
credo che l'occasione che non dobbiamo perdere come Assemblea
Regionale sia quella di inserirci in questa problematica in maniera
corretta, approfondendola nel modo più adeguato proprio per
indicare allo Stato la necessità di intervenire e di come
intervenire, per salvaguardare il lavoratore da questi rischi, e
soprattutto per salvaguardarlo anche dai riflessi sociali
estremamente negativi che una situazione come quella che ho appena
esposto può facilmente far capire quali siano.
C'è un altro limite grave, secondo me, di questo disegno di
legge ed è che non tiene conto, o per lo meno non parla, di quanto
riguarda la prevenzione nel settore agricolo. Io credo siano ormai
tramontati i tempi in cui consideravamo il lavoro dei campi alla
stregua delle Georgiche o delle Bucoliche di Virgilio; la pace dei
campi, la gioia del lavoro dei campi, mi pare che oggi sai fatica,
e fatica pesante, difficile. I mezzi meccanici in agricoltura si
stanno sviluppando continuamente aumentando l'incidenza degli
infortuni; i diserbanti e tutte le sostanze chimiche che vengono
usate per la coltivazione, e così via, espongono l'agricoltore ad
una serie di rischi gravissimi, che sono ancora più gravi per il
fatto che, specialmente in Valle d'Aosta, l'agricoltore in genere è
un coltivatore diretto, è un singolo o un piccolo nucleo familiare,
che non lavora quindi in un ambiente organizzato come quello
industriale dove è facile intervenire, è facile fare della
prevenzione, è facile, se l'azienda ha medie o grandi proporzioni,
istituire un servizio di prevenzione e di tutela. Questo non è
possibile in agricoltura, quindi l'agricoltura, la solita
Cenerentola del nostro sistema economico, ha bisogno di una
maggiore tutela in questo campo di quanto non ne abbia l'industria.
Non è un caso che anche le prime norme di tutela in agricoltura
risalgano al 1956, quindi siano recentissime; prima non se ne era
mai parlato, e gli stessi infortuni sul lavoro, che per l'industria
risalgono al 1898, nell'agricoltura sono stati ammessi con la legge
del '29 che è entrata in vigore nel '34. Per cui siamo sempre e
costantemente in ritardo. Io vorrei vedere meglio sviluppato anche
questo settore, soprattutto con uno studio particolarmente attento
a quella che è la situazione.
La parte che mi piace di questo disegno di legge è quella
relativa a tutta una serie di indirizzi di ricerca in questo campo
proprio per avere una mappa della situazione reale della nostra
regione, perché attraverso la conoscenza della realtà è possibile
eventualmente prevedere, o inventare strumenti di prevenzione che
siano effettivamente efficaci, e che non siano soltanto delle norme
che danno delle disposizioni di carattere generale, ma che non
entrano poi efficacemente nel merito della materia e non incidono
sulla realtà in modo tale che la prevenzione diventi un fatto reale
e non soltanto un tema per esercitazioni di vario tipo.
Ritengo pertanto che da parte dei medici, da parte dei giuristi,
da parte dei politici, sia necessario uno sforzo concentrico per
arrivare ad una proposta di carattere generale che tenga conto di
tutte le varie particolarità che si presentano e che tenderanno a
presentarsi come nuove in futuro - perché debellando dei vecchi
rischi se ne trovano sempre dei nuovi - per raggiungere un livello
di efficienza che possa effettivamente rispondere alle esigenze di
questo settore.
Detto questo, io dichiaro che voterò a favore di questo disegno
di legge; non ho particolari preoccupazioni per quello che riguarda
gli emendamenti proposti, che hanno un carattere abbastanza
marginale e che non spostano il problema, ma, come dico, lo
considero un disegno di legge essenzialmente mirato a conoscere una
realtà nella quale sarà necessario incidere, con cognizione di
causa, e in tempi piuttosto brevi.
Presidente
- Ci sono altri che chiedono la parola in sede
di discussione generale? Nessuno è iscritto a parlare, nessuno
chiede la parola; pertanto considero chiusa la discussione
generale.
L'Assessore intende rispondere a questo unico intervento che
racchiude tutta la discussione generale? La parola all'Assessore
alla Sanità ed Assistenza Sociale, Consigliere Rollandin.
Rollandin (UV)
- L'analisi che è stata fatta dal
Consigliere De Grandis è un'analisi fatta da un conoscitore che
quindi, anche dal punto di vista legislativo, ha una conoscenza che
certamente potrebbe mettere in difficoltà parecchi, per non dire
tutti, in questo Consiglio. È vero quello che viene detto, e cioè
che un conto è predisporre una intelaiatura, che è comunque
parziale, come è quella che si propone questo disegno di legge, e
altro è realizzare di fatto una prevenzione in tutti gli ambienti
di lavoro.
Francamente non avevo sottovalutato l'aspetto del lavoro
agricolo, soprattutto organizzato con le nuove tecniche, e quindi
sottoposto di fatto a dei rischi; ma va detto che l'aspetto
normativo non menziona nessun aspetto particolare degli ambienti di
lavoro; quindi, quando ad esempio nell'articolato, all'art. 4,
punto 3 si dice: "... l'accertamento dei fattori di nocività e
pericolosità esistenti negli ambienti di lavoro"... questa è
un'indicazione generale. La predisposizione dell'aspetto
conoscitivo è altrettanto essenziale, cioè la mappa di rischio e
quindi la conoscenza che svolge la prevenzione, perché al momento
attuale, al di là di conoscenze sporadiche dovute a delle indagini
di campione, non si ha nulla. Quindi questo disegno di legge
effettivamente è lo strumento per poi agire di conseguenza.
Non penso proprio di aver eluso il problema, o comunque di
averlo sottovalutato; penso che sia tra quelli che vanno inclusi in
queste mappe di rischio. Non si è menzionato nessun aspetto
particolare; si sono presi in considerazione alcuni aspetti
specifici di organizzazione industriale, ma questo perché la legge
stessa, lo stesso art. 20, lo prevede: quindi traspone una
normativa che già a livello statale si delega alle Regioni con
questo indirizzo. Convengo che questo settore è importante, però
penso di non averlo sottovalutato, in quanto si tratta di un lavoro
da fare; terrò conto di questa raccomandazione proprio
nell'applicazione della parte pratica.
Per quanto riguarda cioè la parte delle malattie anche in
agricoltura, questa effettivamente, al di là dei riscontri che si
facevano anche a livello di numeri, ha una consistenza
notevolissima. Ultimamente poi gli incidenti in agricoltura e
quindi la parte normativa e tutta la prevenzione che si può fare
sono sempre più importanti, perché si sta evolvendo il sistema di
lavorazione. Certi contatti, certi rischi che prima non si avevano
in nessun modo. Va ricordato che il livello di tossicità di certe
sostanze che vengono adoperate anche in agricoltura causa sovente
incidenti.
Quindi è chiaro che anche lì bisognerà intervenire con
coscienza, anche capillarmente, forse con una nuova visione, per
cui è necessario avere le mappe di rischio a cui si fa cenno nella
legge.
Presidente
- Passiamo così all'esame dell'articolato. Do
lettura dell'art. 1
Art. 1
(Campo di applicazione della legge)
La presente legge fissa i principi relativi alla
programmazione, organizzazione e gestione delle attività per la
prevenzione e la tutela della salute nei luoghi di lavoro, in
conformità a quanto previsto dagli articoli 14, 20, 21 e 22 della
legge 23 dicembre 1978, n. 833 e ai sensi della legge regionale
22.1.1980, n. 2.
L'azione preventiva sarà estesa a tutti i fattori di
nocività, compresi quelli non espressamente previsti dalla
normativa in materia, superando il concetto che gli interventi
debbano essere limitati ai rischi tabellati e per ciò stesso
privilegiati.
La regione e l'U.S.L. realizzano per quanto di competenza le
attività di prevenzione e tutela della salute nei luoghi di lavoro
garantendo un dialogo permanente con le organizzazioni sindacali
dei lavoratori e con le associazioni imprenditoriali.
Presidente
- All'art. 1 c'è l'emendamento proposto dalla
Commissione, che riguarda una aggiunta alla fine dell'ultimo comma,
concernente le parole
"... realizzato attraverso incontri almeno
semestrali".
C'è qualcuno che chiede la parola sull'art. 1? Ha chiesto di
parlare il Consigliere Péaquin, ne ha facoltà.
Péaquin (PCI)
- Approfitto del fatto di prendere la
parola su questo articolo per dire quale sarà il nostro
comportamento ed anticipare la nostra dichiarazione di voto.
Credo che la Commissione riunita per discutere questa legge
abbia fatto un lavoro abbastanza buono. Avevamo presentato degli
emendamenti in Commissione su diversi articoli, emendamenti che
erano stati presentati anche dalle organizzazioni sindacali, anche
se non proprio del tutto uguali. Pertanto sono state concordate in
Commissione le proposte da modificare, cioè le proposte che
l'Assessore aveva presentato a nome delle organizzazioni sindacali
venivano presentate anche dal nostro Gruppo e ci vedevano pertanto
concordi. Come già ricordato dall'Assessore, era stata fatta una
proposta, che non era stata accettata allora, ma che l'Assessore ha
presentato questa mattina in un altro punto - ma potremo vederlo
meglio quando arriveremo all'art. 4 - dove si dice di togliere
"... la concessione della licenza è vincolata dal parere
favorevole del servizio stesso..."
, cioè il parere del Servizio
per la Prevenzione ed Igiene era vincolante per il rilascio delle
concessioni edilizie dai Comuni. Ecco, credo che l'emendamento
presentato dall'Assessore non abbia senso, perché ripete
esattamente tutto quello che è scritto al Comma 1° e che quindi
debba intendersi cancellato.
Pertanto, visto che queste proposte erano state accolte e ci
troviamo abbastanza d'accordo su questo testo, noi daremo il parere
favorevole. Però, data la complessità della materia, dato il fatto
che, anche specialmente in questo caso, non è sufficiente secondo
noi approvare una legge e poi credere che tutto potrà andare per il
verso giusto, facciamo la seria raccomandazione di mantenere
contatti molto stretti con le organizzazioni sindacali e anche con
l'Associazione Industriali, visto anche il documento che
l'Associazione Industriali ha inviato ai Consiglieri, dove si
facevano parecchi rilievi.
Pertanto il nostro parere sarà favorevole, ma raccomandiamo fin
d'ora un'attenzione continua sulle proposte per l'attuazione di
questa legge che verranno da tutte le organizzazioni.
Presidente
- Ci sono altri sull'art. 1? Sull'emendamento
aggiuntivo?
Metto in approvazione l'emendamento aggiuntivo.
Il Consiglio approva.
Presidente
- Metto in approvazione l'art. 1 così
emendato.
Art. 1
(Campo di applicazione della legge)
La presente legge fissa i principi relativi alla
programmazione, organizzazione e gestione delle attività per la
prevenzione e la tutela della salute nei luoghi di lavoro, in
conformità a quanto previsto dagli articoli 14, 20, 21 e 22 della
legge 23 dicembre 1978, n. 833 ai sensi della legge regionale
22.1.1980 n. 2.
L'azione preventiva sarà estesa a tutti i fattori di
nocività, compresi quelli non espressamente previsti dalla
normativa in materia, superando il concetto che gli interventi
debbano essere limitati ai rischi tabellati e per ciò stesso
privilegiati.
La Regione e l'U.S.L. realizzano per quanto di competenza le
attività di prevenzione e tutela della salute nei luoghi di lavoro
garantendo un dialogo permanente con le organizzazioni sindacali e
con le associazioni imprenditoriali, realizzato attraverso incontri
almeno semestrali.
Il Consiglio approva.
Presidente
- Do lettura dell'art. 2.
Art. 2
(Compiti della Regione)
La Regione promuove la prevenzione e la tutela della salute
nei luoghi di lavoro predisponendo un apposito progetto obiettivo
nell'ambito del piano socio-sanitario triennale, fissando in tale
contesto i principi per la pianificazione delle strutture
territoriali e le relative misure finanziarie, nonché emanando
norme di indirizzo su specifici problemi di attuazione e
assicurando il coordinamento delle iniziative a livello
regionale.
Presidente
- Qualcuno chiede la parola sull'art. 2?
Ha chiesto di parlare il Consigliere Viberti, ne ha facoltà.
Viberti (DPROL)
- Devo ammettere che ho ancora molte cose
da imparare, e oggi ne ho imparata un'altra: non bisogna mai
perdere di vista lo svolgimento del Consiglio, né bisogna mettere
gli interessi della collettività dinanzi agli interessi del mio
Gruppo. Avevo intenzione di presentare degli emendamenti, purtroppo
non posso farlo, perché disattento, perché stavo seguendo un'altra
cosa - cioè quella proposta di ordine del giorno di cui avevo
parlato questa mattina sulle comunicazioni del Presidente del
Consiglio - e cercando di raccogliere le firme di tutti i
Capigruppo e non mi sono reso conto di quello che stava succedendo.
Comunque credo che non mi capiterà una seconda volta una cosa del
genere.
Chiedo scusa, Signor Presidente, se mi permetto di dire qualche
cosa che non concerne proprio i compiti della Regione, ma credo che
sia doveroso anche a riconoscimento di quanto questa mattina mi ha
detto, alla fine del Consiglio, l'Assessore Rollandin: egli infatti
non ha fornito la sua risposta scritta per cattiva volontà, come
avevo erroneamente interpretato, ma perché anche lui purtroppo ha
avuto delle difficoltà dovute al fatto che in questo periodo ci
sono malattie che colpiscono molti dipendenti - anche alcuni di noi
sono assenti forse per malattia, forse per altro. Comunque io
ringrazio l'Assessore Rollandin per avermi voluto chiarire questo
punto e gli fa onore il fatto che lui non abbia, diciamo così,
cercato di accampare delle scuse e abbia risposto in Consiglio. Se
mi avesse però dato queste spiegazioni immediatamente, la mia
reazione non sarebbe stata quella che è stata e quindi sono pronto
a scusarmene nei suoi confronti.
I compiti della Regione sono previsti da questo art. 2 e credo
che tra i compiti della Regione ci sia proprio quello di prevenire
gli infortuni e le morti sul lavoro.
Nel nostro paese, ogni giorno, ci sono sei morti per infortunio
sui luoghi di lavoro, e ogni giorno i lavoratori, oltre a questo
olocausto di sangue, lasciano nelle tasche dei padroni, o - per chi
preferisce - dei datori di lavoro, parte della loro salute e parte
della loro vita. La nocività, le morti per infortunio e gli
infortuni sul lavoro sono una realtà che è ampia anche nella nostra
Regione, e questa realtà discende da quella che è l'organizzazione
del lavoro nella società capitalistica, questa credo che sia una
cosa su cui non ci sono dubbi. Infatti i datori di lavoro, o i
padroni secondo me, sfruttano la forza lavoro tentando di ottenerne
il massimo profitto senza assolutamente, tranne rarissimi casi,
preoccuparsi non solo della tutela della salute dei lavoratori, ma
nemmeno della tutela dell'ambiente in cui questi lavori vengono
eseguiti. L'inquinamento è uno dei peggiori prodotti della società
industriale, e i costi di questi danni ricadono sulla collettività,
non su chi ne trae profitto, né su chi trae profitto dalla morte o
dalla mutilazione, di coloro che lavorano nelle fabbriche.
Nel decennio scorso si sono visti lavoratori denunciare questa
situazione, e lottare per un cambiamento in modo molto deciso,
tant'è che fin dall'inizio degli anni '70, con l'art. 9 dello
Statuto dei Lavoratori, si era posto un primo reale gradino su cui
costruire una diversa maniera di intendere la produzione
introducendo il diritto personale di ciascun lavoratore, e per
estensione alle sue rappresentanze, a controllare l'ambiente di
lavoro a scopo preventivo, anti-infortunistico, e contro le
malattie professionali. Inoltre, sempre l'art. 9, dava ai
lavoratori la possibilità di "lavorare, proporre e attuare misure
idonee a tutelare la propria salute anche mediante l'intervento di
tecnici di propria fiducia". Vedo con piacere che l'inserimento di
questo art. 9 è stato recepito dall'art. 4. Questa era una delle
cose che, fin dall'inizio e da quando si discusse la mozione in
questo Consiglio, noi dicemmo rispetto ai problemi della tutela
della salute nei luoghi di lavoro.
Dicevo anni '70, anni di denunce, e ne ricordo una per tutte:
quella riguardante il cancro alla vescica in una fabbrica del
Piemonte che ha provocato grosse discussioni e che è stata una
delle lotte esemplari, direi, perché condotta in prima persona dai
lavoratori e la ricordo perché era stata talmente ben condotta da
giungere su tutti i mezzi di informazione, e molti di noi penso
ricordino che quel colore giallo che veniva prodotto in questa
fabbrica è stato tolto dalla circolazione, finalmente. Purtroppo lo
slancio con il tempo si è smorzato, purtroppo oggi si torna a non
cercare più un ambiente di lavoro sano, si tende di nuovo, e qui il
sindacato ha le sue colpe e ce le hanno le forze politiche che il
sindacato spesso comprimono impedendogli di prendere delle
decisioni che possono dare fastidio e impedendogli una
consultazione reale con la base che tenga conto delle esigenze che
dalla base vengono espresse e non degli accordi che a livello di
vertice vengono fatti, o, peggio ancora, degli accordi che sono
funzionali all'attività, ad esempio, del Parlamento.
Purtroppo gli anni '80 sono gli anni del riflusso, così mi
permetto di battezzarli, come gli anni '70 sono stati anni di
grandi lotte, gli anni '80 si presentano decisamente male. Si
presentano male non solo nel nostro paese, ma anche all'esterno.
Purtroppo, dico, si ricomincia a svendere la salute dei lavoratori
monetizzandola. Certo che chi è seduto qui dentro, anche se magari
un tempo ha provato sulla sua pelle che cosa vuol dire prendere dei
soldi e perdere la salute, oggi non presta troppo interesse al
problema, tanto al massimo qui si possono contrarre solo delle
malattie al fegato. Forse l'art. 32 della Costituzione non è stato
mai troppo ben letto, ma per non annoiare non sto a cercarlo.
Comunque l'Art. 32 della Costituzione prevede che sia lo Stato a
preoccuparsi della salute dei cittadini, e questo deve farlo
impedendo che l'iniziativa privata venga svolta in modo da recare
danno alla sicurezza, alla libertà ed alla dignità umane. Quante
cose si potrebbero dire soltanto pensando a queste parole: libertà,
dignità e sicurezza della vita umana; se ne potrebbero dire molte,
ma purtroppo in questi anni '80 sempre più l'uomo è stritolato da
partito, dal sindacato, da qualsiasi organizzazione.
Questo può darsi sia un discorso qualunquista che ha poco a che
vedere con i compiti della Regione; comunque io chiedo scusa al
Consiglio se sono uscita dal seminato, ma credevo doveroso per lo
meno dire due parole avendo perduto l'occasione di dirle in sede di
discussione generale.
Presidente
- La Presidenza ha compreso il fatto che è
difficile fare due cose nello stesso tempo e siccome è stato
completato da parte del Collega Viberti, con le firme di quasi
tutti o tutti i Capigruppo, l'ordine del giorno che esamineremo
domani mattina la Presidenza ha tenuto conto della necessità per il
Consigliere Viberti di potersi esprimere in occasione della
trattazione dell'art. 2 non avendo potuto farlo prima.
Presidente
- Metto in approvazione l'art. 2.
Il Consiglio approva.
Presidente
- Si passa alla trattazione dell'art. 3.
Do lettura dell'art. 3.
Art. 3
(Compiti dell'U.S.L.)
L'organizzazione e la gestione della prevenzione e tutela
della salute nei luoghi di lavoro è attuata dall' U.S.L. attraverso
un apposito servizio istituito ai sensi della legge regionale di
riorganizzazione dei servizi dell'U.S.L. e con l'utilizzazione di
tutti gli altri presidi dell'U.S.L. e del relativo personale
dipendente e convenzionato ai sensi degli articoli 47 e 48 della
citata legge 833/78.
Attraverso i comitati di cui all'articolo 10 della legge
regionale 22.1.1980, n. 2 vengono trasmesse al comitato di gestione
dell'U.S.L. le istanze e le osservazioni dell'utenza in merito
all'attività del servizio; si realizza in tal modo una gestione
partecipata delle attività del servizio al fine di estendere la
prevenzione alla più vasta mobilità dovuta all'ambiente di lavoro,
non riconducibile soltanto a norme codificate di nocività
professionale, ma orientata alle effettive situazioni, personali o
collettive, collegate al lavoro presente e remoto.
Presidente
- Neanche per l'art. 3 ci sono
emendamenti.
Ci sono dichiarazioni di voto? Chi chiede la parola?
Chiede di parlare il consigliere Viberti, ne ha facoltà.
Viberti (DPROL)
- Desidero segnalare solo alcuni punti
che secondo noi, anche se forse riguardano più l'articolo
precedente che questo - ma io non sono così bravo, a differenza di
altri che per esperienza e capacità mi superano, da distinguere
quando i compiti siano dell'U.S.L. e quando della Regione - dicevo
dunque che forse in questo art. 3 sarebbe stato necessario inserire
dei compiti, e ve li leggo qui di seguito. Il primo: censimento
preciso di quanto è presente sul territorio in merito al personale,
alle strutture, alle apparecchiature e alla documentazione finora
esistenti (per documentazione intendo sia quella legislativa ed
anche tutta la documentazione riguardante la nocività già
accertata, il verificarsi di certe malattie professionali in certe
aziende o in certi ambiti); secondo: l'individuazione sul
territorio di tutti i punti di rischio e nocività conosciuti, con
conseguente stesura di una mappa dei medesimi; a questo scopo di
volta in volta il servizio avrebbe dovuto servirsi di
rappresentanti di categoria e settori sociali interessati, e
altresì servirsi della collaborazione di tutte le articolazioni
dell'Unità Sanitaria Locale.
Parte delle cose che ho detto sono previste più avanti, ma non
sono previste come compiti, ma piuttosto come possibilità di
effettuare questo o quel tipo di lavoro. Dal nostro punto di vista,
proprio a tutela della salute dei lavoratori e a titolo di
garanzia, sarebbe stato meglio inserire qui, tra i compiti, certe
cose da fare. Terzo: confronto fra i due punti precedenti con
evidenziazione della rispondenza dei servizi operanti attualmente
alle esigenze espresse dal territorio. A questo punto il
completamento della mappa di rischio e nocività, e poi la
formulazione, e qui finalmente saremmo in grado di farlo, di una
proposta di organizzazione del servizio che definisca, in base alle
esigenze riscontrate con lo svolgimento del lavoro che ho esposto
prima, gli organici, le strutture e gli strumenti che dovranno
garantire un efficiente servizio di prevenzione sul territorio.
Abbiamo paura che questo art. 3, anche se per certi lati può
essere accettabile e cioè dal punto di vista formale, burocratico
del diritto, nella realtà poi non darà quella difesa necessaria ai
lavoratori e non solo ai lavoratori dell'industria - qui una delle
cose che mi ripromettevo di dire, che è stata detta per fortuna dal
Collega De Grandis, è che anche rispetto all'agricoltura bisogna
prevedere un intervento preventivo - e qui mi chiedo: l'Ufficio di
Medicina Preventiva ha mai fatto uno studio in questo settore?
Sarebbe interessante se, magari sull'onda di questa legge almeno
uno studio in questo settore partisse.
Comunque, ripeto, voterò contro questo articolo.
Presidente
- Ci sono altri sempre sull'art. 3?
La parola all'Assessore alla Sanità ed Assistenza Sociale,
Rollandin, prima della votazione.
Rollandin
(UV)
- Solo, brevemente per dirvi che in
parte il Consigliere Viberti si è già risposto da solo: le misure,
quelle che ha letto, sono i compiti compresi nell'art. 4 e non solo
la possibilità per il servizio di fare l'uno o l'altro, perché si
dice "... il servizio promuove..." tutte queste azioni - che sono
da fare - e che sono puntualmente elencate dall'art. 4 che riprende
una parte dell'art. 20, che indica i compiti delegati alle Regioni
quindi non vedo assolutamente che cosa abbiamo dimenticato.
Presidente
- Metto allora in approvazione l'art. 3.
Il Consiglio approva.
Presidente
- Do lettura dell'art. 4.
Art. 4
(Compiti del servizio)
Il servizio per la prevenzione igiene e medicina del lavoro
promuove gli interventi preventivi, ispettivi e di controllo volti
alla conoscenza e alla eliminazione dei fattori di nocività e
pericolosità presenti negli ambienti di lavoro.
In particolare spettano al servizio per la prevenzione igiene
medicina del lavoro:
1) la formulazione dei pareri preventivi richiesti
obbligatoriamente dai comuni sui progetti di insediamenti
industriali e attività produttive in genere, nonché sulle
ristrutturazioni degli stessi, ai fini di appurarne la
compatibilità con la tutela dell'ambiente e la difesa della salute
dei lavoratori; la concessione della licenza edilizia è vincolata
al parere favorevole del servizio stesso;
2) la predisposizione ed il costante aggiornamento di mappe
di rischio attraverso un censimento realizzato anche a livello di
gruppo omogeneo di lavorazione, con l'obbligo per le aziende di
comunicare la composizione delle sostanze presenti nel ciclo
produttivo e le loro caratteristiche tossicologiche;
3) l'accertamento dei fattori di nocività e pericolosità
esistenti negli ambienti di lavoro, i controlli sulle macchine e
sugli impianti in applicazione delle norme vigenti, le conseguenti
prescrizioni delle misure idonee alla eliminazione dei fattori di
rischio e al risanamento degli ambienti di lavoro con la
partecipazione dell'azienda e dei lavoratori nella formulazione
delle soluzioni e nella successiva validazione;
4) il coordinamento e l'indirizzo degli accertamenti sanitari
sui lavoratori in modo da rendere gli interventi mirati ai
rischi;
5) la comunicazione dei dati accertati e la diffusione delle
conoscenze sulle cause di nocività e sulla patologia professionale
anche allo scopo di promuovere l'educazione sanitaria;
6) l'esecuzione delle visite mediche preventive e periodiche
previste dalla normativa vigente.
Presidente
- All'art. 4 ci sono due emendamenti: uno di
carattere molto formale, che vi è stato distribuito, riguarda la
mutazione delle parole
"... servizio per la prevenzione igiene
medicina del lavoro..."
con le parole
"... servizio di cui
al precedente art 3"
presentato dall'Assessore Rollandin; poi
c'è la sostituzione del primo punto del secondo comma, poi alla
fine della linea del terzo comma e all'ultimo del quinto comma.
Comunque questi emendamenti si trovano in fondo alle pagg. 1 e 2
del Parere della Commissione, pertanto i Colleghi possono seguirmi
senza che io rilegga gli emendamenti.
La parola all'Assessore alla Sanità ed Assistenza Sociale,
Rollandin.
Rollandin (UV)
- Brevemente per spiegare quanto è stato
detto: penso che l'art. 4 a livello di impostazione sia quanto dà
corpo a questo tipo di intervento, in quanto prevede quella che è
la materia di competenza regionale, e indirizza le modalità di
sviluppo di questa materia. Infatti dice quali sono gli
obiettivi.
L'emendamento cui faceva già cenno Péaquin è una nota che aveva
già fatto in Commissione, osservazione che era già stata fatta
presente nell'incontro che si era avuto con le organizzazioni
sindacali che avevano obiettato sulla formulazione del primo punto
dell'art. 4, dove nell'ultimo capoverso si dice:
"... la
concessione della licenza edilizia è vincolata al parere favorevole
del servizio stesso"
, cosa che era ripresa tra l'altro anche
nelle note delle osservazioni fatte pervenire dagli Industriali, e
effettivamente va a imporre una normativa sulla concessione
edilizia che è delegata alle competenze comunali. Proprio per
evitare di creare un contrasto con una normativa vigente, e per
tener conto delle osservazioni, sarebbe proponibile che il punto 1,
che come ha detto Péaquin, nell'art. 4 presentato riprende punto
per punto, tranne l'ultimo capoverso, si fermi al punto e virgola
del testo originale, eliminando quindi quell'ultimo capoverso che è
un po' a sé stante, che era un'aggiunta legata ad un discorso di
severità che si voleva impostare nei confronti delle aziende che si
vengono a instaurare, severità che può essere fatta valere in
quanto il servizio opera di comune accordo con l'U.S.L. che è
l'espressione dei Comuni. Quindi questo contatto, oltre che con gli
organi decentrati, ci può essere già di per sé.
Questo come prima spiegazione.
Per il resto, come ha già detto il Presidente, per il raccordo
che ci deve essere all'interno del servizio, ci riferiamo sempre al
servizio che è oggetto - come ho già spiegato questa mattina -
della formulazione e della articolazione dei servizi dell'Unità
Sanitaria Locale; cioè nell'Unità Sanitaria Locale c'è una serie di
servizi tra i quali c'è il servizio di cui si parla nell'art. 3:
per evitare confusioni facciamo sempre specifico riferimento a
quell'articolo ed è per questo che là dove si presenta la dizione
"... servizio per la prevenzione igiene medicina del lavoro"
si fa sempre riferimento a quello specifico servizio già
predisposto dalla legge.
Per gli altri emendamenti le aggiunte sono abbastanza chiare:
c'è il riferimento all'art. 9 della legge 300, che era già presente
come contenuti ma si è voluto ribadirlo e specificarlo meglio su
richiesta delle organizzazioni sindacali. Le altre sono
osservazioni marginali.
Presidente
- Colleghi Consiglieri, è chiaro? C'è qualcuno
che chiede la parola?
Chiede di parlare il Consigliere Viberti, ne ha facoltà.
Viberti (DPROL)
- Solo per chiarire quanto avevo detto
prima: qui si parla di compiti, ma noi con quell'emendamento
proponevamo un metodo di lavoro. Un conto è elencare i compiti, e
un conto è la proposta che noi avremmo voluto fare e che
sicuramente avrebbe dato dei risultati. Perché un conto è scrivere
un elenco, copiato tra l'altro in parte da altre leggi, ed un conto
è dare un metodo di lavoro.
Presidente
- Ha chiesto di parlare il Consigliere
Péaquin. Ne ha facoltà.
Péaquin (PCI)
- Dato che non abbiamo presentato un
emendamento scritto su questo punto, vorremmo che fosse chiara
l'abolizione delle ultime parole del punto n. 1.
Presidente
- Io metto in approvazione solamente gli
emendamenti che sono stati presentati.
Péaquin (PCI)
- Allora bisognerebbe emendare
l'emendamento.
Presidente
- Non è possibile. O la Commissione ritira
l'emendamento, o io lo metto in approvazione così come è stato
presentato.
Péaquin (PCI)
- Allora siamo obbligati a votare contro,
perché questo non è lo spirito...
Presidente
- Io pregherei di procedere con ordine:
cominciamo ad approvare l'emendamento proposto dall'Assessore che
riguarda la prima riga:
"... il servizio per la prevenzione
igiene medicina del lavoro..."
viene sostituito con le parole
"... servizio di cui al precedente art. 3"
. Questo è
l'emendamento su cui attiro la vostra attenzione.
Chiede di parlare il Consigliere Viberti, ne ha facoltà.
Viberti (DPROL)
- Sull'emendamento, per dire che anche
qui come metodo di lavoro, tutto sommato il rinvio delle leggi non
serve, perché nonostante sia stata rinviata ci troviamo ancora a
dover correggere delle cose, per cui un consiglio: un po' più di
savoir-faire e queste cose non succederebbero.
Presidente
- Colleghi Consiglieri, ci sono dichiarazioni
di voto? Solo per questo caso, proporrei la votazione, e dopo la
daremo come correzione automatica agli articoli 5, 6, 7 se viene
approvata dal Consiglio.
Allora metto in approvazione l'emendamento concernente la prima
riga dell'art. 4 che viene sostituita con le parole
"...
servizio di cui al precedente art. 3".
Il Consiglio approva.
Presidente
- Per quanto concerne gli altri emendamenti,
io sono dispiaciuto nei confronti dell'Assessore Rollandin: se non
c'è una unanimità da parte del Consiglio, ma comunque anche in
virtù dei precedenti che si sono venuti a creare su altra materia
altrettanto delicata, io posso mettere in approvazione
l'emendamento come è stato presentato dalla Commissione, non un
emendamento che non è stato, in sede di discussione generale,
presentato dall'Assessore.
Chiede di parlare l'Assessore alla Sanità ed Assistenza Sociale,
Rollandin, ne ha facoltà.
Rollandin (UV)
- Questa mattina io non avevo formalizzato
l'emendamento: lo avevo esposto nella discussione generale e non
l'ho scritto. L'avevo annunciato in quanto era stato
concordato.
Presidente
- Io non chiedo al Consiglio di pronunciarsi
sull'emendamento: chiedo al Consiglio di pronunciarsi se è
d'accordo, in via eccezionale, sulla deroga che, essendo unanime il
Consiglio e nella eccezionalità della procedura come è venuta a
verificarsi, di accettare adesso un emendamento all'emendamento
della Commissione, annunciato dall'Assessore Rollandin e poi non
formalizzato nel corso del dibattito anche per la brevità della
discussione generale. Ci sono obiezioni?
Chiede di parlare il Consigliere Nebbia, ne ha facoltà.
Nebbia (PSI)
- L'obiezione è solamente per dire che non
sempre si usa lo stesso peso e la stessa misura.
Presidente
- Chiede di parlare il Consigliere Péaquin. Ne
ha facoltà.
Péaquin (PCI)
- Io volevo far notare che si tratta di un
errore di trascrizione, perché non avrebbe senso l'emendamento al
punto 1 - art. 4 in quanto copiato esattamente dal testo della
legge. Non ha senso avere un emendamento che è uguale al testo di
legge. Sono le medesime parole trascritte.
Presidente
- Allora, se ho ben capito: l'emendamento si
riduce alle ultime due righe del punto 1° dell'art. 4, in cui dopo
il punto e virgola si dice che
"... detto parere è vincolante ai
fini del servizio stesso"
. Quindi il punto e virgola diventa
punto, e l'emendamento della Commissione che era la ripetizione,
come dice Péaquin, del testo originario deve considerarsi decaduto,
annullato, non presentato. Il Consiglio è d'accordo di interpretare
in questo modo l'emendamento? Evidentemente le prime cinque righe
dicono più o meno la stessa cosa che era detta nel testo
originario.
L'emendamento consiste nel mettere il punto dopo
"... dei
lavoratori".
Presidente
- Metto in approvazione l'emendamento al punto
1° dell'art. 4.
Il Consiglio approva all'unanimità.
Presidente
- Se il Consiglio non ha niente in contrario,
metterei in approvazione gli altri due emendamenti, concernenti il
punto 3 e il punto 5, in una unica votazione. Ci sono obiezioni?
Non ce ne sono.
Metto allora in approvazione, con una unica votazione, gli
emendamenti della Commissione concernenti la fine del punto 3 e del
punto 5.
Il Consiglio approva all'unanimità.
Presidente
- Do lettura dell'art. 4 emendato.
Art. 4
(Compiti del servizio)
Il servizio di cui al precedente art. 3 promuove gli
interventi preventivi, ispettivi e di controllo volti alla
conoscenza e alla eliminazione dei fattori di nocività e
pericolosità presenti negli ambienti di lavoro.
In particolare spettano al servizio di cui al precedente art.
3:
1) la formulazione dei pareri preventivi richiesti
obbligatoriamente dai comuni sui progetti di insediamenti
industriali e attività produttive in genere, nonché sulle
ristrutturazioni degli stessi, ai fini di appurarne la
compatibilità con la tutela dell'ambiente e la difesa della salute
dei lavoratori;
2) la predisposizione ed il costante aggiornamento di mappe
di rischio attraverso un censimento realizzato anche a livello di
gruppo omogeneo di lavorazione, con l'obbligo per le aziende di
comunicare la composizione delle sostanze presenti nel ciclo
produttivo e le loro caratteristiche tossicologiche;
3) l'accertamento dei fattori di nocività e pericolosità
esistenti negli ambienti di lavoro, i controlli sulle macchine e
sugli impianti in applicazione delle norme di leggi vigenti, le
conseguenti prescrizioni delle misure idonee alla eliminazione dei
fattori di rischio e al risanamento degli ambienti di lavoro con la
partecipazione dell'azienda e dei lavoratori nella formulazione
delle soluzioni e nella successiva validazione anche in attuazione
di quanto previsto dall'art. 9 della legge 20.5.1970, n.
300;
4) il coordinamento e l'indirizzo degli accertamenti sanitari
sui lavoratori in modo da rendere gli interventi mirati ai
rischi;
5) la comunicazione dei dati accertati e la diffusione delle
conoscenze sulle cause di nocività ambientale e sulla patologia
professionale anche allo scopo di promuovere l'educazione
sanitaria;
6) l'esecuzione delle visite mediche preventive e periodiche
previste dalla normativa vigente.
Presidente
- Metto ora in approvazione l'art. 4
emendato.
Il Consiglio approva all'unanimità.
Presidente
- Do lettura dell'art. 5.
Art. 5
(Programmazione e coordinamento delle attività)
I compiti di cui ai punti 2 e 6 del precedente articolo 4
sono decentrati a livello di distretto socio-sanitario di
base.
I compiti di cui ai restanti punti sono attribuiti al
servizio per la prevenzione igiene medicina del lavoro che assolve
pure la funzione di servizio multizonale di cui all'art. 22 della
legge 23 dicembre 1978, n. 833.
Le prestazioni che per caratteristiche tecniche e funzionali
non possono essere fornite direttamente dal servizio per la
prevenzione igiene e medicina del lavoro sono erogate dai
laboratori del servizio di igiene pubblica, salvo il ricorso
all'istituto superiore per la prevenzione e sicurezza del
lavoro.
Il coordinamento delle attività dei vari livelli è affidato
al dirigente del servizio per la prevenzione igiene e medicina del
lavoro, il quale fa parte dell'Ufficio di direzione dell'Unità
Sanitaria Locale di cui all'art. 31 della legge regionale 22
gennaio 1980, numero 2.
Le attività di prevenzione devono essere programmate in modo
da rispondere:
1) agli obblighi di legge;
2) alle richieste dei lavoratori, delle aziende o delle
rispettive organizzazioni.
Presidente
- All'art. 5 abbiamo l'emendamento distribuito
questa mattina ed illustrato dall'Assessore Rollandin che riguarda
la sostituzione del 3° comma dell'art. 5. Riguarda
"... le
prestazioni che per caratteristiche tecniche ..."
, ecc.
C'è qualcuno che chiede la parola? Nessuno chiede la parola.
Presidente
- Metto in approvazione la sostituzione del 3°
comma dell'art. 5.
Il Consiglio approva all'unanimità.
Presidente
- Do lettura dell'art. 5 emendato, ricordando
che la dizione
"... servizio per la prevenzione igiene e
medicina, del lavoro ..."
è automaticamente sostituita con
"... servizio di cui al precedente art. 3 ..."
come già
approvato in precedenza.
Art. 5
(Programmazione e coordinamento delle attività)
I compiti di cui ai punti 2 e 6 del precedente articolo 4
sono decentrati a livello di distretto socio-sanitario di
base.
I compiti di cui ai restanti punti sono attribuiti al
servizio di cui al precedente art. 3 che assolve pure la funzione
di servizio multizonale di cui all'art. 22 della legge 23 dicembre
1978, n. 833.
Le prestazioni che per caratteristiche tecniche e funzionali
non possono essere fornite direttamente dal servizio di cui al
precedente art. 3 sono erogate facendo ricorso all'istituto
superiore per la prevenzione e sicurezza del lavoro.
Il coordinamento delle attività dei vari livelli è affiato al
dirigente del servizio di cui al precedente art. 3, il quale fa
parte dell'Ufficio di direzione dell'Unità Sanitaria Locale di cui
all'art. 31 della legge regionale 22 gennaio 1980, numero
2.
Le attività di prevenzione devono essere programmate in modo
da rispondere:
1) agli obblighi di legge;
2) alle richieste di lavoratori, delle aziende o delle
rispettive organizzazioni.
Presidente
- Metto in approvazione l'art. 5 emendato.
Il Consiglio approva.
Presidente
- Do lettura dell'art. 6.
Art. 6
(Rapporti con i servizi sanitari aziendali)
Il servizio di cui al precedente art. 3 stabilisce, sulla
base delle norme di riordino della legislazione disposte ai sensi
dell'art. 24 della legge 23.12.1978, n. 833, anche per i servizi
sanitari aziendali i criteri di priorità, la metodologia e la
standardizzazione degli interventi, gli strumenti informativi da
usare, le caratteristiche di elaborazione epidemiologica, i dati da
comunicare al servizio competente dell'U.S.L.
L'U.S.L. può altresì organizzare propri servizi di medicina
del lavoro e igiene ambientale all'interno delle unità
produttive.
Fino all'emanazione di specifiche norme nazionali, gli oneri
a carico delle aziende per gli interventi di cui all'ultimo comma -
punto 2 - del precedente art. 5 sono stabiliti dalla Giunta
regionale
.
Presidente
- Qualcuno chiede la parola sull'art. 6?
Nessuno chiede la parola.
Metto in approvazione l'art. 6.
Il Consiglio approva.
Presidente
- Do lettura dell'art. 7.
Art. 7
(Strumenti informativi)
Il servizio di cui al precedente art. 3 utilizza per la
esecuzione degli interventi, oltre alle attrezzature ed ai mezzi
idonei alla conoscenza delle condizioni ambientali e sanitarie, i
seguenti strumenti informativi:
- mappe di rischio
- questionari di gruppo omogeneo
- registri dei dati ambientali e biostatistici
- le denunce e il registro degli infortuni
- le schede sanitarie dei servizi aziendali
- i risultati delle rilevazioni ambientali effettuate dai
servizi aziendali e da altri istituti
- i libretti sanitari e di rischio individuali
- ogni altra informazione utile allo svolgimento delle
funzioni previste dalla presente legge.
Presidente
- Metto in approvazione l'art. 7.
Il Consiglio approva.
Presidente
- Do lettura dell'art. 8.
Art. 8
(Attività ispettive)
Fino all'effettivo trasferimento alla U.S.L. delle funzioni
esercitate dall'Ispettorato del lavoro e del relativo personale, le
attività di ispezione sui luoghi di lavoro vengono effettuate
secondo la direttiva emanata dalla Regione ai sensi dell'art. 5 del
decreto legge 30.12.1979, n. 663 convertito con modificazioni nella
legge 29 febbraio 1980, n. 33.
Dalla data di effettivo esercizio delle funzioni, il
presidente della Giunta, nella sua qualità di Prefetto, designa gli
operatori che assumono la qualifica di ufficiali di polizia
giudiziaria.
Presidente
- Metto in approvazione l'art. 8.
Il Consiglio approva.
Presidente
- Esiste poi la proposta di un emendamento di
un articolo aggiuntivo che è proposto dalla Commissione, e che è a
pag. 2 del Parere della Commissione, come art. 8bis.
Do lettura dell'art. 8bis.
Art. 8bis
Fino all'effettivo trasferimento all'U.S.L. delle funzioni e
del personale del servizio regionale per la tutela della salute dei
lavoratori negli ambienti e luoghi di lavoro, le attività di cui
alla presente legge sono effettuate dal servizio stesso, istituito
con legge regionale 22.4.75, n. 13.
Le disposizioni della legge regionale 22.4.75, n. 13,
incompatibili con la presente legge, sono abrogate.
Presidente
- Metto in approvazione questo articolo
aggiuntivo.
Il Consiglio approva.
Questo nuovo articolo prende il n. 9.
Presidente
- E pertanto do lettura dell'art. 9 della
numerazione precedente che prende il n. di art. 10.
Art. 10
(Finanziamento)
Gli oneri finanziari derivanti dall'applicazione della
presente legge graveranno sulla quota del fondo sanitario nazionale
attribuita alla Regione.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Pertanto metto in discussione l'art. 10.
Qualcuno chiede la parola? Nessuno la chiede.
Metto in approvazione l'art. 10.
Il Consiglio approva.
Presidente
- Ci sono dichiarazioni di voto prima della
votazione segreta? Non ci sono dichiarazioni di voto. Il Consiglio
è chiamato a votare per votazione segreta sul complesso della
legge.
Votazione segreta
Esito della votazione:
Présents: 30
Votants: 30
Majorité: 16
Avis favorables: 26
Avis contraires : 4
Le Conseil adopte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK