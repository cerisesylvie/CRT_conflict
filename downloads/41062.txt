Consiglio Regionale della Valle d'Aosta - Oggetto del Consiglio n. 290 del 9 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 290 del 9 gennaio 2019 - Resoconto
OGGETTO N. 290/XV - Interrogazione: "Problematiche relative
al servizio di pulizia affidato dall'Amministrazione
regionale".
Distort (Presidente) -
Affrontiamo ora il punto 19
all'ordine del giorno. La parola all'Assessore Testolin. Prego
Assessore.
Testolin (UV) -
Con la presente interrogazione si
richiede se siano state fatte le dovute contestazioni alla Se.G.I.
Srl affidataria del servizio di pulizia della Regione. A tal
proposito si rileva come il sistema dei controlli sul contratto
delle pulizie permetta agli uffici competenti di disporre delle
informazioni necessarie per contestare alla ditta in questione
diversi inadempimenti o ritardi. Tale attività è svolta
regolarmente e le contestazioni sono sempre state fatte, per tale
motivo diversi pagamenti alla ditta sono stati sospesi in attesa
del recupero delle prestazioni stesse.
In merito a che punto sia la procedura di risoluzione del
contratto iniziata a giugno 2017 e se vi siano informazioni nel
merito di pagamenti dovuti e non liquidati alle dipendenti della
ditta in questione, si precisa che la procedura a seguito
dell'evoluzione della pratica durante lo scorso anno 2018 è
attualmente sospesa in ragione del recupero delle prestazioni da
parte della ditta. L'Amministrazione, pur mantenendo viva la
procedura di risoluzione, ha infatti nel tempo accettato la
proposta sospensiva della ditta, atteso che la stessa ha
pianificato una serie di attività di recupero, nonché predisposto
il pagamento degli stipendi arretrati.
Nel mese di dicembre - come peraltro evidenziato anche dal
collega nelle sue indicazioni presenti sull'interrogazione - sono
stati liquidati gli stipendi con le spettanze di ottobre e
novembre. Abbiamo avuto segnalazioni della non corretta erogazione
di tutte le voci stipendiali per cui la ditta è stata
immediatamente contattata per averne delle spiegazioni. La ditta,
riconoscendo le mancanze, ha comunicato di voler procedere alla
liquidazione dei compensi arretrati insieme alla prossima mensilità
e sarà nostra cura vigilare su questo aspetto. Alcuni emolumenti
non sono stati erogati; per la voce assegni familiari la ditta ha
riferito di avere a disposizione dei documenti non idonei a
consentirne il pagamento. Per tale motivo la ditta stessa ha
proceduto a chiedere la nuova documentazione alle dipendenti che la
stanno inviando in questi giorni.
All'atto del mio insediamento ho chiesto immediatamente un
aggiornamento della situazione e ho avuto un incontro informale con
un rappresentante sindacale che ha portato alla determinazione di
un successivo incontro, che si svolgerà a breve, con la società e
le rappresentanze sindacali nel loro insieme.
Infine, per quanto concerne l'ultimo quesito,
"se siano stati
espletati i dovuti controlli per verificare la regolarità contabile
e contributiva dell'azienda in questione e, in caso affermativo,
quale sia stato l'esito"
, si evidenzia come l'acquisizione del
DURC sia obbligatoria al fine di poter liquidare le fatture.
Confermo che i controlli sono stati fatti, il DURC ha una validità
di 120 giorni e la situazione dell'azienda è sempre stata regolare.
Nell'unica volta che è stato riscontrato un DURC irregolare lo
stesso è stato ripristinato nell'arco di una giornata
lavorativa.
Presidente -
Per la replica, ha chiesto la parola il
Consigliere Manfrin. Prego collega.
Manfrin (LEGA VDA) -
La ringrazio, Assessore, per la sua
risposta, però non possiamo dirci realmente soddisfatti nel merito
perché, se apprendiamo di incontri futuri, ci piacerebbe peraltro
capire quando, in quali date si terranno per poi avere un
riferimento sull'esito, dobbiamo appunto segnalare che non è da
qualche giorno che la ditta in questione si è dimostrata
inadempiente rispetto ai suoi obblighi contrattuali. Nello
specifico ho riportato appositamente una dichiarazione dell'allora
Assessore alle finanze Albert Chatrian, che il 7 giugno 2017
dichiarava: "l'Amministrazione ha avviato la procedura per la
risoluzione del contratto con la Se.G.I. Srl di Montalto Uffugo, in
provincia di Cosenza, che si è aggiudicata i due principali lotti
del servizio.
Ora, se a giugno 2017 si riscontrava una gravità di
comportamenti tale per cui bisognava iniziare una procedura di
risoluzione del contratto, non vediamo come mai nel 2019
quell'azienda continui a perpetrare gli stessi comportamenti, con
ritardi nei pagamenti degli stipendi. Peraltro mi sono confrontato
oggi con i rappresentanti sindacali che mi segnalano che ad oggi
ancora nessun assegno familiare è stato pagato, non sono stati
inviati i cedolini paga e persino che non è ancora stato saldato il
TFR a un'ex dipendente che si è licenziata da tre mesi. Questa
dipendente, insieme ad altre dello stesso servizio, si è licenziata
non perché abbia trovato un lavoro migliore o perché non avesse
necessità di lavorare; si è licenziata perché non riusciva ad
andare avanti con la situazione stipendiale che si era venuta a
creare, ovvero gli stipendi che non venivano versati e la ditta che
invece continuava a chiedere le prestazioni.
Al di là del fatto che ci sono chiaramente situazioni familiari
molto compromesse, dobbiamo considerare - e secondo me questo è un
grave rilievo - che comunque c'è stato un grave ribasso rispetto
all'appalto precedente, che è stato avallato peraltro dalla Giunta
di allora, con la quale si sono ridotte enormemente le ore di
servizio per le operatrici delle pulizie, e ricordiamo che, per
esempio, ci sono delle operatrici che devono pulire circa 30
uffici, bagni compresi, in un'ora e mezza di servizio, una cosa
assolutamente incredibile. Ricordiamo che queste operatrici, per
esempio, sono lasciate spesso senza prodotti per la pulizia e
quindi ne va del servizio e anche, giustamente, della loro dignità
lavorativa, visto che a volte hanno dovuto addirittura portarsi i
prodotti da casa, oppure vengono criticate perché non hanno pulito
questa o quella stanza. Provate voi a pulire con dell'acqua e
basta. Chiaramente la difficoltà è assolutamente importante.
Troviamo, quindi, che a questa soluzione vada messa la parola
"fine" perché troviamo sia assolutamente incredibile che dopo anni
di contestazioni e controversie questa ditta continui a operare in
questa maniera. Chiediamo, quindi, che su questo incontro, che
verrà fatto e che è stato annunciato dall'Assessore, si dia
immediato riscontro al Consiglio e che poi si riferiscano gli
esiti. Se verranno saldate tutte le competenze, bene, altrimenti
qui è arrivata decisamente l'ora di chiudere i conti.
Presidente -
Grazie collega Manfrin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK