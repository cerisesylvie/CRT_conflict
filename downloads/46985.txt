Consiglio Regionale della Valle d'Aosta - Oggetto del Consiglio n. 3333 del 22 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3333 del 22 febbraio 2024 - Resoconto
OGGETTO N. 3333/XVI - Interpellanza: "Intendimento in merito
alla realizzazione della fase 3 del progetto di ampliamento e
ristrutturazione dell'Ospedale Parini in caso di assenza di
fattibilità tecnica ed economica delle fasi 4 e 5".
Marguerettaz (Presidente) -
Rinviamo momentaneamente il
punto 41 per la richiesta del collega Baccega. Il punto 42 è
associato ai punti 23 e 49, quindi verrà discusso dopo. Punto n. 43
all'ordine del giorno. Per la presentazione, la parola alla collega
Erika Guichardaz.
Guichardaz E. (PCP) -
Torniamo a parlare di Ospedale
Parini, ricordiamo un po' di storia rispetto a questo progetto,
soprattutto per quello che riguarda questa legislatura. Sicuramente
un atto importante è stato quello del 12 maggio, quando è stata
votata una risoluzione - che ha portato oltretutto alle dimissioni
della sottoscritta dalla Presidenza della V Commissione - in cui si
impegnava la Giunta a procedere da subito all'attivazione del
tavolo di lavoro tra Regione, Comune, progettisti e SIV al fine di
proseguire la verifica in corso sulla compatibilità
tecnico-progettuale ed economica, nonché sulla realizzabilità in
termini cronologici adeguati dell'attuale progetto complessivo
dell'Ospedale anche alla luce della pandemia. Tante sono state le
iniziative depositate dal nostro gruppo proprio a seguito di quella
risoluzione e in qualche modo ieri c'è stata anche qualche
chiarezza da parte dell'Assessore rispondendo all'interrogazione
del consigliere Aggravi. Sottolineiamo che proprio in questi mesi
in tutte le dichiarazioni pubbliche si dice chiaramente che il
progetto e quello che sta avvenendo rispetto alle centrali
tecnologiche è, di fatto, l'avvio della fase 3, quindi la fase 3 è
già iniziata con le centrali tecnologiche.
Nella discussione dell'ultima mozione presentata dai gruppi
della Lega e da Forza Italia abbiamo appreso dell'emendamento
dell'Assessore durante la discussione in aula, quindi non l'avevamo
esaminata con attenzione ma giustamente lo dovevano fare i
proponenti della stessa, successivamente però l'abbiamo analizzata
e ancora una volta dobbiamo rilevare che quella che viene definita
un'apertura da parte della maggioranza a mettere a disposizione
delle Commissioni le progettazioni era già stata deliberata in V
Commissione, quindi non capisco che apertura poteva esserci visto
che era già stata deliberata.
Rispetto all'altra parte emendativa dell'Assessore, nulla di
nuovo c'era o, meglio, questa distinzione tra la fase 3, 4 e 5
permaneva.
Come dicevo, qualche risposta è stata data ieri al consigliere
Aggravi, ma proprio a seguito di quella risposta, vogliamo meglio
comprendere dall'Assessore se è cambiato qualcosa rispetto a quanto
riportato su tutti quegli atti amministrativi citati dal
consigliere Aggravi, ossia della progettazione e realizzazione del
complesso ospedaliero Umberto Parini e delle strutture a esso
collegato. Si è parlato infatti della delibera 1512/2012, in cui si
parlava di progetto di tutto il complesso ospedaliero, ma credo ci
sia una grande confusione quando vi ostinate a parlare di nuovo
Ospedale, perché immagino che parliate dell'ampliamento megalitico
e non del vecchio Mauriziano rattoppato mille volte e che
necessiterà anche di demolizioni e di nuove costruzioni; insomma un
po' come dire se un anziano di 80 anni decide di farsi il trapianto
di capelli, non è che diventa un quarantenne, rimane un ottantenne
con un trapianto di capelli.
Diciamo anche che c'è stata chiarezza sul fatto che quello che
ha dato mandato... dell'avvio di tutta questa progettazione è
proprio quella delibera 1180 del 2021, quindi successiva alle mie
dimissioni e dell'assessora Minelli. Quello che noi però vogliamo
capire e che chiediamo nuovamente in quest'interpellanza, sperando
che ci sia un po' più di chiarezza, è, rispetto a quello che viene
definito nuovo presidio ospedaliero, se invece si intende proprio
il vecchio Parini con tutte queste aggiunte e via dicendo e se quei
pezzi nuovi riguardano anche l'area megalitica. È stato
interessante vedere un servizio al TG3 dove si parlava dei grandi
ritrovamenti di quell'area e si diceva: "Tranquilli, potrete fare
la passerella in Ospedale e vedere i reperti". Io non vedo l'ora
che le guide turistiche diranno ai turisti: "Andiamo all'Ospedale
per vedere il guerriero celtico", mi sembra veramente una cosa che
solo in Valle d'Aosta può accadere. Rispetto a questo le domande
sono molto semplici e spero che l'Assessore voglia rispondere in
maniera molto chiara.
Continua a dirci che ci sarà il progetto esecutivo della fase 3
e poi si parla della fase 4 e 5. Io chiedo se in assenza della
fattibilità tecnica ed economica delle fasi 4 e 5 è intenzione del
Governo comunque proseguire con la realizzazione della fase 3, e
sottolineo "proseguire", perché, come lei ci ha giustamente detto,
è già iniziata con le centrali tecnologiche, quindi mettiamo il
caso che non vi sia la fattibilità tecnico-economica, noi abbiamo
già messo più di 5 milioni di euro in una cosa che molto
probabilmente non servirebbe.
Poi chiediamo se allo stato attuale sono stati individuati i
servizi ospedalieri previsti nelle fasi 4 e 5, perché ricordo che
già quando si parlava del piano della salute e del benessere
sociale si diceva che era importante, anche per la definizione
dell'atto aziendale, individuare i servizi che saranno nella parte
di ampliamento. Ad oggi noi questi servizi non li conosciamo,
quindi quello che noi vogliamo capire è se invece l'Assessore li
conosce e se li può mettere a disposizione dei Consiglieri e
dell'Aula e forse anche dei primari dell'Ospedale visto che mi
sembra ci sia grande confusione rispetto a chi andrà nella parte
nuova e chi invece rimarrà nel vecchio nosocomio.
Presidente -
Per la risposta, la parola all'assessore
Marzi.
Marzi (SA) -
Veniamo alla domanda n. 1: "se in assenza
della fattibilità tecnico-economica delle fasi 4 e 5 è intenzione
del Governo comunque proseguire con la realizzazione della fase 3".
A seguito sia della relativa copertura finanziaria, approvata dal
Consiglio da ultimo con un'integrazione pari a 60 milioni,
autorizzati con la prima legge di assestamento 2023 sia con il
finanziamento PNRR dedicato, la fase 3 ha avuto inizio a livello di
cantiere lo scorso 12 febbraio con l'avvio dei lavori per la
realizzazione delle nuove centrali tecnologiche. Il proseguimento
della fase 3 sarà poi la realizzazione del nuovo edificio H24
definito per acuti dove oggi c'è lo scavo. La fattibilità tecnica
ed economica delle fasi 4 e 5 è presente e ricompresa già nel
progetto preliminare approvato con delibera di Giunta 1512/2012 ed
è oggetto di aggiornamento, ai sensi della delibera 1180/2021,
mediante specifica variante a cui, tra l'altro, seguiranno le
procedure di controllo, verifica e validazione. Tale variante
progettuale sulle fasi 4 e 5 del complesso del nuovo Ospedale
Parini, sempre ai sensi della delibera 1180/2021, trova già
finanziamento a bilancio regionale. Alla luce di quanto premesso,
confermiamo che il Governo intende proseguire con la fase 3, la
quale vedrà realizzare appunto il nuovo edificio H24, definito per
acuti, dove oggi c'è appunto lo scavo. A costruzione ultimata il
nuovo corpo ospedaliero consentirà di trasferire le attività e le
funzioni svolte nell'attuale Parini liberando l'attuale stabile in
uso e consentendo le ristrutturazioni e quindi le fasi 4 e 5. Da
qui l'importanza di costruire con urgenza il nuovo corpo
ospedaliero a est di Viale Ginevra previsto appunto dalla fase 3 e
oggetto di tutti i lavori e le scelte compiute nel 2023 da questo
Governo. È utile citare anche, per un'analisi dei servizi
ospedalieri, la delibera 707/2022 di aggiornamento della
convenzione tra Regione, Azienda USL, Finaosta e SIV nel
riepilogare il finanziamento complessivo del piano di unificazione
dei servizi per acuti perché ben evidenzia che nel finanziamento
totale, ad oggi autorizzato delle varie leggi regionali, nello
specifico per le fasi 4 e 5 ricomprende la redazione del progetto
di fattibilità tecnico-economica del polo materno-infantile,
psichiatria e altri servizi.
Venendo alla domanda n. 2: "se allo stato attuale non sono stati
individuati i servizi ospedalieri complessivi previsti con la fase
4 e 5", i servizi ospedalieri complessivi previsti con la fase 4 e
5 sono stati assolutamente individuati. L'intero complesso di
quello che sarà il nuovo Parini viene funzionalmente differenziato
in due corpi in rapporto alla diversa intensità di cura. Nel nuovo
edificio ospedaliero oggetto della fase 3 saranno ospitati tutti i
servizi ospedalieri per acuti attualmente ubicati presso l'attuale
Ospedale: i reparti di degenza H24, il nuovo Pronto Soccorso, il
comparto operatorio e le terapie intensive. Gli edifici
dell'attuale Ospedale Parini, che sarà ristrutturato appunto con le
successive fasi 4 e 5, sono invece destinati ai servizi ospedalieri
di minore intensità, con funzione di diagnosi e cure diurne H12, a
prevalente gestione infermieristica. In tale corpo del futuro
complesso Ospedale Parini saranno inoltre ubicati il reparto
materno-infantile e psichiatria. I servizi ospedalieri delle fasi 4
e 5, la cui progettazione preliminare è oggi oggetto di variante,
sono quindi noti da sempre; quando sarà terminato il nuovo corpo
del Parini, gli stessi daranno completezza ai servizi complessivi
del nuovo Ospedale Parini.
Presidente -
Per la replica, la parola alla collega Erika
Guichardaz.
Guichardaz E. (PCP) -
Se è possibile, le chiedo di avere
copia della sua risposta e nuovamente le chiedo di non chiamare più
nuovo Ospedale Parini... o meglio, di specificare che cos'è questo
nuovo Ospedale Parini, perché nemmeno io riesco ancora a capirlo.
Parliamo di nuovo Ospedale Parini quando parliamo dell'ampliamento
che viene fatto? O parliamo dell'intero complesso con anche il
vecchio Ospedale Parini? Perché alcune volte c'è confusione fra le
due cose, è un Ospedale Parini 1 è un Ospedale Parini 2? Il vecchio
Parini e il nuovo Parini?
(intervento dell'assessore Marzi fuori microfono)
...ecco, l'assessore Marzi mi dà la possibilità di dirlo perché
lo ha ben specificato parlando di servizi, non sarà un presidio
unico, lo ripetiamo e lo ribadiamo, perché ancora una volta non si
parla del Beauregard, che rimarrà, e lo sappiamo, non si parla di
cosa succederà dell'ex Maternità, eppure tutte quelle cose nella
mozione c'erano e dovevano essere definite, ad oggi continuiamo a
non sapere cosa succederà. Dopodiché bene quanto ha detto rispetto
agli spostamenti, perché io, se vuole, le farò avere invece verbali
di audizioni precedenti, dove si parlava di due ambulatori: un
ambulatorio nel vecchio Parini e un ambulatorio nel nuovo Parini,
dove si parlava di raddoppiare dei reparti da una parte all'altra,
io glieli farò avere perché evidentemente la chiarezza che lei dice
che c'è nella vostra mente in quella di tutti coloro che hanno
partecipato alle audizioni non c'è assolutamente.
La ringrazio per quanto ha voluto esplicitare oggi e soprattutto
la ringrazio perché ha voluto dire chiaramente che la fase 3 è
iniziata senza avere l'esecutivo della fase 3.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK