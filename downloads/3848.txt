Consiglio Regionale della Valle d'Aosta - Oggetto del Consiglio n. 121 del 11 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 121 del 11 marzo 1981 - Resoconto
OGGETTO N. 121/81 - MODIFICAZIONE DELLA DELIBERAZIONE CONSILIARE
N. 120, IN DATA 31.3.1977, CONCERNENTE LA DETERMINAZIONE
DELL'INDENNITÀ SPECIALE (INTERESSENZA) DA CORRISPONDERE AL
COMMISSARIO REGIONALE PRESSO LA CASA DA GIOCO DI SAINT-VINCENT.
Presidente
- La parola all'Assessore al Turismo,
Antichità e Belle Arti, Pollicini.
Pollicini (DP)
- Si tratta dell'aggiornamento
dell'interessenza per il Commissario regionale presso la Casa da
Gioco. Il problema è sorto per alcuni motivi abbastanza noti a
tutti: il primo è legato al fatto che questo provvedimento è fermo
dal 1° marzo 1977; il secondo aspetto è che l'aumento del costo
della vita, visto che il rapporto fiduciario garantisce al
Commissario uno stipendio che è ancora bloccato all'epoca in cui è
stato fissato - il 1° gennaio 1975 - e, come è riportato nella
proposta di delibera, è stabilito in L. 2.830.000 annue, ha
provocato una serie di variazioni notevolissime per quanto concerne
l'indennità di contingenza, ma questa non è prevista per il
Commissario che ha un rapporto fiduciario e non di dipendenza.
La delibera attualmente in vigore prevede che la quota di
interessenza sia dell'uno per mille sui primi 6 miliardi e dello
0,10 per mille sulla somma eccedente i 6 miliardi; se applichiamo
questi valori alle entrate nette - circa 28 miliardi - della Casa
da Gioco nel 1980, otteniamo : 6.000.000 + 2.202.000 = 8.202.000.
La proposta che la Giunta fa ora al Consiglio prevede che la quota
di interessenza sia ricavata applicando lo 0,5 per mille su tutto
il provento netto che deriva dalla Casa da Gioco alla Regione, e
quindi sui 28 miliardi circa si ottiene una cifra di 14.013.000,
quindi una differenza netta con gli 8.202.000 di 5.811.000 in più
rispetto alla situazione attuale.
Dobbiamo fare due considerazioni: la prima è che l'indennità di
contingenza o indennità integrativa speciale che spetta a tutti i
lavoratori con rapporto di dipendenza è passata da L. 1.234.000 nel
'77, epoca in cui è stata fatta questa delibera, a L. 4.235.000 al
31 dicembre 1980; cioè, soltanto la contingenza è aumentata di
circa 3.000.000, ma questa, come ho già detto, non viene
corrisposta al Commissario che ha un rapporto fiduciario e non di
dipendenza.
Consideriamo l'altro aspetto: la contingenza ha, se non vado
errato, variazioni trimestrali, mentre questa delibera ha avuto una
durata di 4 anni, quindi con il recupero della quota di contingenza
nell'ultimo bilancio della Casa da Gioco si arriverebbe a una
differenza di L. 2.800.000 in più rispetto a quella che era stata
l'assegnazione al 1° marzo 1977, cioè in effetti circa 220.000 lire
in più.
Va poi considerato che il rapporto attualmente è abbastanza
rigido, ma anche in prospettiva futura non vi potranno essere
impennate del valore dell'indennità tali da sfuggire al controllo e
diventare un esempio dei megastipendi che esistono in Italia.
Presumo che una tale evenienza non si potrà verificare per due
motivi: primo, perché in previsione di due anni di lavori, si
ridurranno più che aumentare gli incassi regionali; secondo, perché
è un aumento certamente non pari a quello dell'indennità di
contingenza, che rimane sempre il parametro da seguire per evitare
che vi possano essere delle dilatazioni a forbice fra l'andamento
di uno stipendio e un altro. Quindi penso che, comunque, non vi
possano essere rischi di fuga incontrollata di questo tipo di
indennità.
Mi pare di aver ricordato abbastanza dati perché il Consiglio
possa fare dei raffronti fra quello che è lo stipendio attuale e
quello che deriverebbe dalla proposta che viene fatta oggi al
Consiglio stesso.
Presidente
- Sono iscritti a parlare il Consigliere
Tonino e il Consigliere Minuzzo. Ci sono altri che chiedono la
parola?
Ha facoltà di parlare il Consigliere Tonino.
Tonino (PCI)
- C'è una cosa che è incomprensibile in
questa proposta di modifica della delibera del Consiglio regionale
del 31.3.77, ed è questa: perché, anziché agire su quello che è
definito lo stipendio base del Commissario - che è effettivamente
irrisorio, 2.830.000 lire - adeguandolo, prevedendone un aggancio
ai meccanismi dell'inflazione, alla contingenza così come avviene
per tutti i lavoratori, si va invece a ritoccare l'aliquota
dell'interessenza non salvaguardando affatto la Regione da quel
rischio che ha indicato anche l'Assessore Pollicini alla fine, e
cioè che gli stipendi nel futuro non saranno affatto ancorati
all'effettivo aumento del costo della vita.
Nel secondo capoverso dell'introduzione, si parla di necessità
di adeguare la retribuzione alle variazioni del costo della vita:
eh, questo non si fa agendo sugli incassi, deve essere fatto con
altri meccanismi, altrimenti il discorso è un altro, e allora
parliamo di necessità di coinvolgere il Commissario nell'aumento
degli introiti, che è più corretto, ma questo non è più un
adeguamento al costo della vita. Secondo me, già prima, il sistema
scelto nella cointeressenza garantiva l'impegno del Commissario
regionale a raggiungere gli obiettivi comuni di maggiore incasso e
di rigore nella gestione della Casa da Gioco.
Ecco, questa è l'obiezione di fondo rispetto alla quale vorrei
sentire l'opinione della Giunta.
Presidente
- La parola al Consigliere Minuzzo.
Minuzzo (PSDI)
- Per gran parte mi ha già anticipato il
Consigliere Tonino sulle richieste di delucidazioni all'Assessore,
e per non stare a ripetere quanto già detto, vorrei chiedere
all'Assessore se è in grado di darmi alcune informazioni su quello
che a mio avviso è stato un fulmine a ciel sereno annunciato ieri
dalla "Voix de la Vallée" e cioè le dimissioni del prof. Masi da
Amministratore delegato della SITAV; ritengo infatti che queste
cose interessino e debbano interessare i Consiglieri in quanto è
indubbio che con la gestione del prof. Masi c'è stato un certo
incremento in tutti i sensi dell'attività del Casinò nella nostra
regione e in particolare un rilancio di tipo turistico-culturale di
Saint-Vincent, oltre chiaramente all'incremento degli introiti
nelle casse della SITAV e di conseguenza nelle casse
dell'Amministrazione regionale. Ecco, per me quell'annuncio è stato
un fulmine a cielo sereno e vorrei chiedere all'Assessore se può
darmi informazioni in merito, se le ha, perché, ripeto, la Regione
deve guardare con una certa attenzione a quella che può essere la
gestione della SITAV per la Casa da Gioco di Saint-Vincent.
Secondo noi, contrariamente a quanto affermano i compagni di
lotta di Nuova Sinistra che dicono che il Casinò ha una funzione
troppo preminente nella vita della nostra regione, per come stanno
le cose attualmente gli introiti del Casinò servono e non poco alla
gestione della cosa pubblica da parte dell'Amministrazione
regionale.
Presidente
- Altri intendono prendere la parola? Ha
chiesto di parlare il Consigliere Viberti. Ne ha facoltà.
Viberti (DPROL)
- Ho visto dei sorrisi quando il
Consigliere Minuzzo ha parlato della Nuova Sinistra come di
compagni di lotta; noi non siamo così schizzinosi come si crede, e
se la lotta viene fatta nei confronti di obiettivi o di persone che
hanno dei comportamenti poco corretti, ben venga il contributo alla
lotta comune per il benessere e perché le cose siano fatte nel modo
giusto.
È chiaro che il Partito Socialdemocratico non può avere le
stesse opinioni che abbiamo noi rispetto alla Casa da Gioco: noi
abbiamo delle opinioni forse moralistiche; d'altra parte, vediamo
che continuamente le cose che pensiamo vengono poi ad avverarsi:
infatti il Comune di Saint-Vincent drenerà nel giro di pochi anni
decine e decine di miliardi a dispetto di tutto il resto della
regione.
Ma comunque, per entrare un po' più nel merito di questa
deliberazione che si chiede di approvare, noi siamo contrari, e non
perché riteniamo che sai giusto che una persona che svolge un
compito per conto dell'Amministrazione regionale - benché in una
attività che noi non consideriamo giusta - lo debba svolgere gratis
o malpagato; è giusto che chi assolve bene al suo compito riceva il
giusto emolumento. Secondo noi, però, non è giusto far diventare
partecipe dell'introito della Regione la persona che svolge
l'attività di Commissario Capo presso la Casa da Gioco in
rappresentanza del Presidente della Giunta; non è giusto per
diversi motivi: uno di questi è proprio una questione morale. Noi
riteniamo, anche se trattasi di incarico di fiducia e non di
rapporto di dipendenza, che sia comunque un lavoro che secondo la
legge deve essere pagato con uno stipendio, non con un invito al
Commissario ad essere più favorevole ancora all'esistenza del gioco
d'azzardo con tutto quello che contorna; noi conosciamo, non bene
ma comunque a sufficienza, l'attuale Commissario Capo per chiedere
che non lo si voglia coinvolgere dal punto di vista morale in
quello che avviene, anzi tutt'altro, e a nostro avviso è molto
meglio un adeguamento dello stipendio che ci pare una soluzione più
confacente anche proprio alla persona che attualmente ricopre
questa carica.
Per quello che concerne il Casinò, ma non ho nessuna intenzione
di annoiare ulteriormente la già annoiatissima Assemblea, credo che
sappiate bene quello che ne pensiamo e non credo che sia il caso di
insistere perché vedo braccia pendenti dalle seggiole, vedo teste
che ciondolano, non vorrei che qualcuno si addormentasse e cadesse
magari dai banchi della Giunta.
Presidente
- Non c'è più nessuno iscritto a parlare. Ci
sono altri che intendono prendere la parola sull'oggetto n. 20?
Nessuno chiede di parlare?
La parola all'Assessore al Turismo, Antichità e Belle Arti,
Pollicini.
Pollicini (DP)
- Al Consigliere Tonino rispondo che io
davo per scontato che il principio dell'interessenza fosse un
principio valido; per me lo è senz'altro, e cerco di spiegare
perché: la Casa da Gioco ha una funzione molto precisa, non è un
educandato, e mi stupisce che ad esempio il Consigliere Viberti
parli di non portare il Commissario a coinvolgimenti morali nel
gioco d'azzardo; mi pare che tutti quanti sappiamo che lì dentro
non si fabbricano fiorellini, lì dentro si pratica il gioco
d'azzardo, e nessuno credo lo metta in dubbio; per questo, mi pare
importante e giusto che il Commissario sia coinvolto, perché questa
Casa produca il massimo possibile con il minore danno, minore danno
non per i giocatori, ma per la Regione. Quindi sotto questo aspetto
mi pare che il principio dell'interessenza sia valido, mentre avrei
visto meno valido un discorso che ponesse il Commissario come un
qualsiasi dipendente con uno stipendio erogato alla fine del mese
qualunque tempo facesse, con qualunque situazione interna; mi pare
che sia proprio necessario il coinvolgimento diretto, è una specie
del cottimo che era in uso una volta nelle aziende, perché a me
pare giusto un rapporto fra l'impegno e la retribuzione.
Su questo punto, quindi, considero valido il principio
dell'interessenza perché ritengo necessario un coinvolgimento in
prima persona del rappresentante della Regione presso la Casa da
Gioco.
Per quanto poi riguarda la domanda posta dal Consigliere Minuzzo
sulle notizie apparse in organi di stampa e riguardanti il cambio
della guardia ai vertici della Casa da Gioco, va considerato che
nella convenzione che regola i rapporti fra Regione Casa da Gioco
non è previsto su questo punto l'assenso della Regione; è un fatto
interno, la Regione ha rapporti con la Società per Azioni SITAV,
evidentemente rappresentata dagli organi legali che sono appunto il
Presidente, l'Amministratore Delegato, il Consiglio di
Amministrazione. Si tratta dunque di una operazione interna, per
noi l'interlocutore è in ogni caso la Società; certo, tutti quanti
noi abbiamo avuto la netta sensazione che l'Amministrazione Masi
sia stata senz'altro diversa da quelle del passato, ha dato un
impulso notevole all'aspetto culturale, il che mi pare importante
perché era necessario superare il concetto di Saint-Vincent
esclusivamente come bisca e dare una immagine diversa di questo
centro. È da dire che la presenza di quest'uomo, sia per dignità di
comportamento sia per capacità manageriali, è stata notevolmente
positiva per la SITAV; se la Società degli azionisti ha ritenuto
opportuno cambiare, avrà avuto certo delle motivazioni: io non ne
sono addentro, però presumo che almeno a tempi brevi nell'ambito
della gestione complessiva della SITAV la presenza del prof. Masi
sia mantenuta.
Questa è più che altro la mia convinzione, che ai vertici
formalmente siano cambiate alcune cose, ma che l'indirizzo
gestionale debba rimanere tale quale è stato in questi ultimi tre
anni, dopo la morte del Conte Cotta (?); allora si verificarono
eventi naturali come il decesso dell'ex Amministratore, Conte
Cotta, il decesso del Presidente, Conte Zorli, e questi fatti non
potevano non portare da parte degli azionisti subentrati ai
titolari deceduti modificazioni all'interno della Società, però
presumo che come indirizzo complessivo non dovremmo discostarci
molto.
È chiaro comunque che solo i fatti potranno dire se queste
previsioni sono fondate o meno.
Presidente
- Vi sono dichiarazioni di voto?
Ha chiesto di parlare il Consigliere Tonino. Ne ha facoltà.
Tonino (PCI)
- Noi siamo insoddisfatti della risposta
dell'Assessore e non voteremo certo questo provvedimento, ma voglio
spiegare perché.
Se crollassero gli introiti, in questo periodo dei lavori, il
Commissario verrebbe a perdere troppo, e questo non è giusto; però
se dopo i lavori, o anche malgrado i lavori, ci fosse un aumento
notevole degli introiti arriveremmo a un superstipendio! Eh, non
possiamo nasconderci dietro a questa cifra; se l'Assessore
Pollicini fa i calcoli per degli introiti di 40 miliardi, arriviamo
a un superstipendio.
Perciò dobbiamo essere molto chiari...
(interruzione
dell'Assessore Pollicini, fuori microfono, incomprensibile).
Sì, sì, ma non è lì il discorso; se noi vogliamo adeguare lo
stipendio al costo della vita dobbiamo riferirci a dei parametri
che siano agganciati ad esso, ed è storicamente dimostrato, e lo
sarà anche andando avanti, che le entrate della Casa da Gioco non
sono affatto confrontabili con l'aumento del costo della vita
perché dipendono da una serie di altri fattori. Abbiamo sempre
detto: se aprono altre Case da Gioco, gli introiti si modificano;
in periodi in cui la crisi della società è quella che è c'è una
corsa verso questo tipo di rischio d'azzardo; sono quindi in ballo
fattori che non sono affatto legati al costo della vita.
La nostra opinione è che la delibera in realtà non sia affatto
chiara da questo punto di vista e siamo convinti che si arriverà ad
avere, se le entrate aumenteranno, dei superstipendi, e non degli
stipendi adeguati all'aumento del costo della vita. Magari,
rispetto al passato, può essere vero che con questo provvedimento
si adegua la retribuzione all'attuale costo della vita, ma non ci
garantiamo affatto, per il futuro, che questo meccanismo vi sia
seriamente collegato.
Sulla cointeressenza anche noi siamo d'accordo, però andavano
benissimo le aliquote di prima, che prevedevano comunque, rispetto
a uno stipendio da adeguare e da agganciare alla contingenza, una
somma in più legata al tipo di attività del Commissario.
Queste sono le ragioni per le quali noi non ci sentiamo di
votare questa delibera; il nostro Gruppo si astiene sul
provvedimento.
Presidente
- Nessun altro interviene per dichiarazione di
voto?
Presidente
- Metto in approvazione l'oggetto n. 20:
"Modificazione della deliberazione consiliare n. 120, in data
31.3.1977, concernente la determinazione dell'indennità speciale
(interessenza) da corrispondere al Commissario regionale presso la
Casa da Gioco di Saint-Vincent - Deliberazione di Giunta n. 379 in
data 30.1.1981".
Esito della votazione:
Presenti: 30
Votanti: 22
Astenuti: 8 (Gruppo Comunista e Nuova Sinistra)
Maggioranza: 16
Favorevoli: 22
Il Consiglio approva.
Presidente
- Colleghi Consiglieri, sono le ore 12,14. È
stato deciso di soprassedere alla trattazione dell'oggetto n. 21 in
attesa della presenza del Presidente della Giunta. Potremmo però
cominciare l'esame dell'oggetto n. 22 ascoltando la relazione
dell'Assessore alla Sanità; poi faremo la pausa per il pranzo e
continueremo successivamente, se si renderà necessario. Il
Consiglio è d'accordo?
Passiamo allora all'oggetto n. 22.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK