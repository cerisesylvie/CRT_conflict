Consiglio Regionale della Valle d'Aosta - Oggetto del Consiglio n. 260 del 11 gennaio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 260 del 11 gennaio 1989 - Resoconto
OGGETTO N. 260/IX - PROSPETTIVE PRODUTTIVE ED OCCUPAZIONALI
DELLA DELTACOGNE DI AOSTA IN RELAZIONE AL DOCUMENTO CEE SUL PIANO
FINSIDER (Interpellanza).
PRESIDENTE:
Do lettura dell'interpellanza in oggetto,
presentata dal Consigliere Riccarand ed iscritta al punto 12
dell'ordine del giorno.
INTERPELLANZA
RICORDATO che nell'ultima riunione del Comitato regionale per i
problemi della siderurgia in Valle d'Aosta, svoltasi il 27 ottobre
1988, il Presidente della Giunta e l'Assessore all'Industria
avevano annunciato che nel corso del mese di novembre 1988 ci
sarebbe stato un incontro con il Presidente dell'IRI, Romano PRODI,
per definire il ruolo e la collocazione dello stabilimento
DELTACOGNE di Aosta;
EVIDENZIATO che nulla più si è saputo di tale incontro, né delle
intenzioni dei vertici dell'IRI in merito agli stabilimenti
siderurgici in Valle d'Aosta
RILEVATO che, a quanto affermano gli Organi di stampa, la
Comunità Economica Europea avrebbe ipotizzato per lo stabilimento
di Aosta due sole soluzioni:
1) cessione dello stabilimento di Aosta ai privati entro il 30
settembre 1989;
2) chiusura definitiva dello stabilimento entro il 31 dicembre
1989;
EVIDENZIATO che non solo occorre sventare la minaccia di
chiusura ma che anche la cessione al settore privato avrebbe
probabilmente risvolti negativi con una riduzione significativa
della produzione e dell’occupazione;
AL FINE di conoscere le informazioni e le intenzioni della
Giunta regionale in merito alla situazione che appare sempre più
grave;
il sottoscritto Consigliere regionale
INTERPELLA
la Giunta regionale per sapere:
1) se rispondono al vero le notizie riportate dagli organi di
stampa in merito a tassative direttive CEE sullo stabilimento
DELTACOGNE di Aosta;
2) quali contatti e trattative vi sono state, in questi ultimi
mesi, fra la Giunta regionale ed i responsabili
dell’IRI;
3) quale è il risultato economico ottenuto negli ultimi due anni
(1987 e 1988 dallo stabilimento di Aosta e quali decisioni sono
state assunte in merito al nuovo T.A.F. ed alla nuova PRESSA
5000;
4) quali iniziative si intendono assumere per evitare una
ulteriore riduzione della produzione e
dell’occupazione presso lo stabilimento di
Aosta.
PRESIDENTE: Do lettura dell'interpellanza in oggetto, presentata
dai Consiglieri Mafrica e Tonino ed iscritta al punto 13
dell'ordine del giorno.
INTERPELLANZA
Secondo recenti notizie di stampa, nel documento sul piano
FINSIDER, approvato dalla comunità europea a metà dicembre, vi
sarebbero indicazioni perentorie e precise rispetto al destino
della DELTACOGNE di Aosta.
Il documento CEE - secondo La Repubblica del 29 dicembre 1988 -
chiede che gli impianti di Aosta siano venduti ai privati.
Se questo adempimento non venisse rispettato - sempre secondo La
Repubblica - lo stabilimento dovrebbe essere chiuso definitivamente
entro il 31 dicembre 1989, a meno che alla Commissione non venga
incontrovertibilmente dimostrata la redditività degli impianti in
questione.
Poiché le notizie sopra riportate creano giustificate
preoccupazioni tra i lavoratori e - se corrispondenti al vero -
potrebbero vanificare il faticoso lavoro unitario compiuto dal
Comitato per la Siderurgia, i sottoscritti Consiglieri regionali
del Gruppo comunista
INTERPELLANO
l'Assessore competente per sapere:
1)quali sono le notizie acquisite dalla Giunta in merito ai
contenuti ed alle effettive implicazioni delle decisioni CEE sulla
DELTACOGNE di Aosta;
2) quali sono gli intendimenti dell’esecutivo
regionale in ordine alle iniziative da prendere per difendere i
livelli di occupazione ed il ruolo produttivo dello stabilimento
siderurgico aostano.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Questa interpellanza è stata presentata
appena sono uscite sugli organi di stampa le prime notizie relative
alla decisione della C.E.E. in merito al piano Finsider. In base a
tali notizie, la Commissione C.E.E. avrebbe imposto alla Finsider
di vendere al settore privato, entro il 30 settembre 1989, gli
impianti della Delta Cogne di Aosta; in alternativa, sarebbe
prevista la chiusura dello stesso stabilimento entro la fine del
1989.
Tali notizie sono poi state sostanzialmente confermate dalle
informazioni giunte successivamente, tant'è che, come risulta da
una lettura dell'articolo 3 della decisione della C.E.E. del 23
dicembre 1988, si impone la vendita ai privati e la chiusura degli
impianti della Delta Cogne di Aosta (non è chiaro se ci si
riferisca anche allo stabilimento di Verrès) e si lascia soltanto
un piccolo spiraglio, in quanto si afferma:
"a meno che non
venga incontrovertibilmente dimostrata la specifica efficienza
economica degli impianti in questione".
Si lascia quindi un
piccolo spiraglio d'uscita all'alternativa secca, a patto però che
venga dimostrata la reale validità economica dello
stabilimento.
E' evidente che questa decisione della C.E.E. rappresenta un
nuovo e duro colpo al ruolo ed alle prospettive della DeltaCogne di
Aosta: invece di entrare nell'ILVA, insieme alle altre aziende che
sono ritenute redditizie e che quindi per ora hanno un futuro
solido e sicuro, la DeltaCogne rimane per il momento fuori
dall'ILVA e viene sostanzialmente sospinta dalla decisione della
C.E.E. verso i privati.
A nostro avviso ci sono molti elementi preoccupanti nell'attuale
situazione e ne vorrei indicare alcuni.
Intanto, da quanto risulta dal testo che è stato diffuso, le
decisioni della C.E.E. sono drastiche e solo difficilmente potranno
essere modificate.
Inoltre, in questi giorni abbiamo potuto seguire attraverso gli
organi di stampa le forti proteste che ci sono state a Bagnoli,
Genova, Torino e Milano nei confronti delle decisioni della C.E.E..
Si tratta evidentemente di situazioni di disagio e di protesta che
sono tutte motivate, ma che rischiano di rendere ancora più debole
la nostra posizione in un contesto generale in cui
c’è una forte pressione da parte di ogni zona,
regione o città, per salvaguardare il proprio stabilimento o la
propria fetta di stabilimento e per ottenerne l'inserimento
nell'ILVA.
Vi è poi la situazione all'interno dello stabilimento di Aosta,
che presenta degli aspetti di preoccupazione. Sappiamo tutti che il
treno a filo, che doveva essere potenziato, anzi si era parlato
addirittura di farne uno completamente nuovo, non è stato
ammodernato e rappresenta uno degli elementi di maggiore difficoltà
e di intralcio al potenziamento produttivo dell'azienda. Sappiamo
che l'impianto di decapaggio è totalmente inadeguato e carente.
Sappiamo che la pressa 2500 dovrebbe essere sostituita per poter
garantire un certo tipo di produzione.
All'interno dello stabilimento sarebbero quindi necessari degli
investimenti superiori ai 100 miliardi per ridare efficienza e
reale capacità produttiva allo stabilimento. Sappiamo però anche
che questa possibilità di intervento è al momento del tutto
problematica, perché ci sono dei vincoli pesanti da parte della
C.E.E. e l'azienda potrebbe soltanto ricorrere
all'autofinanziamento, cosa impossibile attualmente per la presenza
di debiti ed oneri finanziari che risalgono alle gestioni
precedenti.
Oltretutto, come affermano la F.L.M. ed il Consiglio di fabbrica
in un recente documento, ci sono anche delle preoccupazioni legate
alla chiusura dello stabilimento di Sesto San Giovanni alla data
del 31 marzo 1989, perché attualmente alcune decine di migliaia di
tonnellate dell'acciaio DeltaCogne vengono mandate appunto alla
Breda di Sesto San Giovanni per essere laminate, date le carenze di
funzionamento del treno a filo. Anche la chiusura dello
stabilimento di Sesto San Giovanni, sempreché venga attuata per i
tempi previsti, comporterà ulteriori difficoltà rispetto alla
DeltaCogne.
Nell'interpellanza noi chiediamo anche di avere dei dati sulla
situazione economica della DeltaCogne, nel senso che vogliamo
conoscere i reali risultati economici di questi ultimi due anni,
perché questo terreno diventa decisivo sia per un ingresso
nell'ILVA sia per un'eventuale cessione parziale o totale ai
privati. D'altra parte, per il mantenimento dello stabilimento con
una sua fisionomia autonoma, diventa decisivo sapere se lo stesso
ha fatto dei progressi in termini economici e se è riuscito a fare
dei passi in avanti, pervenendo ad una gestione redditizia, al
netto evidentemente di oneri finanziari che non possono che
aggravarne la situazione complessiva.
Noi abbiamo potuto vedere ed esaminare i risultati del 1987, che
non erano stati positivi sia come M.O.L. sia come fatturato, perché
si erano discostati, ma in negativo, rispetto alle previsioni
iniziali del 1987. Da alcune informazioni che ci sono giunte,
sembra che l'andamento del 1988 sia stato migliore, specie in
questi ultimi mesi, però bisognerebbe avere in merito dei dati
ufficiali e precisi per vedere se può essere effettivamente
percorsa la strada dello spiraglio lasciato aperto dalla CEE,
relativo al possibile mantenimento dell'azienda nel comparto
pubblico, con una sua precisa specializzazione, ma in presenza
ovviamente di condizioni di economicità.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Noi crediamo che si sia giunti ad una fase
decisiva per la DeltaCogne, nel senso che quest'anno si presenta la
stretta finale di una situazione che ormai si prolunga da un
decennio e che è stata affrontata da questo Consiglio regionale con
continuità negli ultimi tre anni. La stretta finale, secondo le
decisioni della C.E.E., comporta tre possibilità.
Il Consigliere Riccarand diceva che all'articolo 3 è prevista la
cessione ai privati o la chiusura dello stabilimento entro la fine
dell'anno. Io voglio però ricordare che al primo comma
dell'articolo 4 è anche stabilita la data per il trasferimento
delle attività e passività della FINSIDER all'ILVA, cioè alla nuova
società di gestione dell'acciaio pubblico, entro il 31 marzo
1989.
Ovviamente, l'ipotesi della chiusura dello stabilimento non è
neanche da prendere in considerazione da parte di questo Consiglio.
Rimangono pertanto le altre due alternative: la possibilità di una
trattativa con i privati, oppure (e questa è la soluzione che noi
riteniamo di dover sottolineare) occorre compiere il massimo sforzo
perché entro il 31 marzo 1989 la DeltaCogne entri a tutti gli
effetti nell'ILVA.
In questa fase ci pare che l'eventuale trattativa con i privati
sia da contrastare, perché oggi non presenta alcuna garanzia né sul
piano occupazionale né sul piano della continuità. Se ci dovessero
essere trattative con i privati, queste dovrebbero essere condotte
quando l'azienda avesse riacquisito, dal punto di vista economico e
finanziario, una sua stabilità ed una sua forza contrattuale.
Rimane aperta perciò soltanto la strada dell'ingresso della
Deltacogne nell'ILVA ed in questo senso noi invitiamo la Giunta ad
operare negli incontri che ci saranno. La Regione, con il
contributo di tutte le forze sindacali e politiche, ha stilato un
protocollo d’intesa con l'I.R.I., che prevede un
ruolo dell'acciaio speciale, investimenti ed interventi anche
dell'Amministrazione regionale, per cui noi crediamo che in questa
fase debba essere giocato tutto il peso politico e finanziario
della Regione per uscire in modo positivo da questa situazione. Non
ci pare di intravedere altre soluzioni.
Comprendiamo che in altre zone del Paese, dove non esisteva la
carta del protocollo d'intesa, si sia stati costretti ad agitazioni
ed a dure lotte, anche se non sappiamo con quali risultati. A noi
sembra che oggi debba essere giocato tutto il peso di questo
protocollo e quindi siamo disponibili ad intervenire, per quanto
possibile, in tutte le sedi perché in questi tre mesi si superi
questo scoglio e si faccia entrare la DeltaCogne nell'ILVA, in modo
che solo a quel punto sia possibile esaminare e verificare tutte le
altre possibili ipotesi.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi: ne ha
facoltà.
LANIVI (ADP):
Prima di dare puntuale risposta alle domande
che le due interpellanze hanno posto
all’Amministrazione regionale, vorrei fare alcune
premesse per ribadire che la Regione ha operato una scelta
strategica, cui ha fatto corrispondere azioni coerenti e concrete.
Tale scelta, condivisa dal Consiglio regionale, oltre che dalle
forze sociali, mirava a far svolgere all'industria un ruolo
fondamentale per garantire un equilibrio non solo economico ma
anche occupazionale in Valle d'Aosta.
Non sto ad elencare quanto è stato fatto, ma sottolineo che in
questa prospettiva, era stato assegnato alla presenza della
DeltaCogne un ruolo centrale, per cui dal luglio del 1985, data del
primo incontro con il Presidente dell'I.R.I., Prof. Romano Prodi,
s'è svolta tutta una serie di incontri e di atti che hanno reso
possibile alla realtà industriale della Deltacogne di non trovarsi
oggi in una condizione di debolezza.
Aggiungo ancora che il metodo seguito, quello cioè di costituire
un Comitato regionale per i problemi della DeltaCogne e della
siderurgia pubblica in Valle d'Aosta, che coinvolgesse, oltre a
tutte le forze politiche, gli enti locali, i Parlamentari ed i
tecnici, ha dato frutti complessivamente positivi, che fanno anche
sperare in un esito favorevole di questa situazione.
Con queste premesse intendo dire che mai è venuta meno
l'attenzione dell'Amministrazione regionale e che l'Amministrazione
non è mai venuta meno all'impegno assunto nei confronti del
Comitato, di gestire cioè questo problema come un problema
regionale di interesse complessivo per l'intera comunità valdostana
e di agire con la massima correttezza nei confronti del Comitato al
quale infatti l'Amministrazione regionale ha sempre presentato e
col quale ha sempre dibattuto ed esaminato le proposte che via via
ha poi sottoposto alle autorità centrali.
Dobbiamo peraltro dare atto alle autorità centrali dell'I.R.I.
ed alla sua Presidenza, di aver sempre mantenuto con la Regione
Valle d'Aosta dei rapporti estremamente corretti.
Ho detto ciò anche perché oggi è possibile dare notizia, già
peraltro anticipata dal Presidente della Giunta, dell'incontro
avvenuto ieri con l'Amministratore Delegato dell'ILVA, Gambardella,
i Vicedirettori Generali, Noce e Zappa, il Direttore Generale della
DeltaCogne, Pancaldi, e con Vittorio Bo, addetto ai rapporti
istituzionali.
Vengo ora alla prima parte del mio intervento, che intende fare
il punto sui lavori e sulla situazione in atto, nonché fornire
indicazioni sulle prospettive future.
Primo. Il gruppo di lavoro, che era stato nominato dal Comitato
nel corso della sua ultima riunione del 27 ottobre 1988, ha messo a
punto un documento che puntualizza la posizione della Regione in
vista dell'incontro con il Presidente dell'I.R.I., che è previsto
per il giorno 19 gennaio 1989, mentre per il 17 è convocato il
Comitato regionale per i problemi della DeltaCogne e della
siderurgia pubblica in Valle d'Aosta, al quale non solo
presenteremo un documento, ma esporremo più dettagliatamente le
informazioni e gli approfondimenti che si sono avuti ieri a Roma
presso la sede dell'ILVA.
Secondo. Pur essendoci riservati di esporre maggiori dettagli
nel corso dell'incontro con l'apposito Comitato, riteniamo
opportuno indicare qui alcuni punti di riferimento molto precisi
sull'incontro di ieri a Roma.
1°) Ieri sono state ribadite ancora una volta la validità e la
volontà dell'ILVA di rispettare sia i contenuti del protocollo IRI
- Regione del 21 aprile 1987, sia i contenuti del successivo
protocollo di accordo IRI - FINSIDER - Regione del 28 aprile
1988.
2°) Altra notizia, già comunicata dal Presidente della Giunta e
che ha un notevole riflesso in questa vicenda, è quella che
riguarda la volontà manifestata dall'ILVA di rispettare il D.P.R.
n. 1142 del 27 dicembre 1985, pubblicato sulla Gazzetta Ufficiale
il 5 gennaio 1989, concernente:
"Norme di attuazione in materia
di industria, commercio, annona e utilizzazione delle
miniere".
Il Consigliere Mafrica aveva segnalato come non positivo il
fatto che gli organi centrali dello Stato avessero atteso tanto
tempo per la pubblicazione di questo D.P.R., che, come ho detto, è
stato pubblicato il 5 gennaio 1989 e che comunque costituisce un
punto di riferimento che è stato accettato dall'ILVA.
Credo poi che una delle preoccupazioni più consistenti
riguardasse l'interpretazione della Comunità Economica Europea.
Mi sembra di poter dire che nella illustrazione delle
interpellanze i Consiglieri non abbiano sottolineato alcuni
aspetti, che secondo me rendono in qualche modo giustizia
all'impegno che la Regione ha sostenuto a favore della DeltaCogne,
per cui aggiungerei alcune annotazioni.
La DeltaCogne non è né tra gli stabilimenti da chiudere né tra
gli stabilimenti da vendere. Questo è molto importante. Vorrei
infatti far notare che anche da una lettura sommaria dell'elenco
delle attività industriali siderurgiche da chiudere o da vendere si
può desumere che sono state praticamente piallate tutte le presenze
industriali di carattere siderurgico del Nord Italia. Leggo che ci
sono attività da chiudere a: Campi, Torino, Terni, Sesto San
Giovanni, Torino; mentre vi sono attività da vendere a: Marghera,
San Giovanni Valdarno, Sisma, Trieste, Lovere.
Faccio ora alcune considerazioni, che forse non sarebbe
opportuno fare in pubblico, ma che tuttavia possono valere come
ulteriore dato di lettura dell'articolo 3, che per certi aspetti è
ambiguo, ma che nel contempo presenta più di un aspetto positivo
per l'azienda, proprio perché la realtà della DeltaCogne è trattata
a parte. In definitiva, così come ci è stato relazionato ieri,
l'articolo 3 va letto alla luce di questa logica e di queste
considerazioni: se si realizza e si dimostra l'efficienza degli
impianti della DeltaCogne, il futuro di quest'ultima è garantito.
L'articolo 3 va quindi letto alla rovescia, nel senso che il punto
principale è quello della giustificazione economica, mentre gli
altri eventuali dati vengono dopo; del resto abbiamo già delle
assicurazioni in questo senso.
Terzo. L'ILVA vuole operare per il rafforzamento industriale,
gestionale ed economico della DeltaCogne e non esistono ostacoli da
parte sua affinché si realizzi il passaggio della DeltaCogne
all'ILVA, mantenendo alla DeltaCogne particolari caratteristiche.
Leggo l'affermazione fondamentale, che non solo è positiva nel
senso che non esistono ostacoli, ma è positiva anche perché vi è
già la richiesta dell'ILVA, nei confronti della liquidazione, per
il conferimento della DeltaCogne entro il 31 marzo all'ILVA,
contestualmente alle necessarie operazioni finanziarie e
patrimoniali. Non solo quindi l'ILVA non frappone ostacoli, ma ha
già provveduto a chiedere alla liquidazione il passaggio della
realtà DeltaCogne all'ILVA.
Ho voluto sottolineare un particolare aspetto, che poi preciserò
meglio nei suoi contenuti nella riunione con l'apposito Comitato,
quello cioè che concerne il passaggio della DeltaCogne all'ILVA,
garantendo però alla DeltaCogne il mantenimento delle sue
particolari caratteristiche.
Altro punto. Allo stato attuale non esistono accordi con
privati, né nazionali, né extra nazionali, per cui tutte le notizie
finora messe in giro dagli organi di informazione non sono
sostenute da nessuna pezza giustificativa. Ripeto che allo stato
attuale non esiste nessun accordo.
Altro dato molto importante concerne il fatto che eventuali
accordi o sinergie con privati saranno presi in considerazione solo
nella logica di un rafforzamento industriale e commerciale della
DeltaCogne sui mercati nazionali ed internazionali e, comunque,
sentita la Regione.
Prima di fornire altri dati, indico ancora un ulteriore punto
fermo. Ritengo molto importante mantenere una certa riservatezza su
certi temi, specie nelle attuali situazioni della siderurgia, ma
ieri ne sono stati proposti ed esaminati alcuni, che comunque
presenteremo, su questi quattro punti che riteniamo
fondamentali:
- il piano degli investimenti da realizzare ad Aosta;
- la situazione e gli sbocchi possibili per lo stabilimento di
Verrès;
- i trasferimenti immobiliari;
- le centrali idroelettriche.
Su questi punti presenteremo una relazione dettagliata al
Comitato di coordinamento regionale sui problemi della DeltaCogne
che è già convocato per il giorno 17 gennaio.
Fornisco ora i dati relativi al consuntivo 1987 ed al
preconsuntivo 1988, che credo possano rispondere ai quesiti delle
interpellanze.
Fatturato netto: consuntivo 1987: 287 miliardi;
preconsuntivo 1988: 385 miliardi.
Valore aggiunto: consuntivo 1987: 67 miliardi;
preconsuntivo 1988: 105 miliardi.
Costo del personale:
consuntivo 1987: 100 miliardi;
preconsuntivo 1988: 96 miliardi.
M.O.L. (margine operativo lordo):
consuntivo 1987: 33 miliardi;
preconsuntivo 1988: +9 miliardi.
Ammortamenti:
consuntivo 1987: 28 miliardi;
preconsuntivo 1988: 32 miliardi.
Oneri finanziari:
consuntivo 1987: 51 miliardi;
preconsuntivo 1988: 57 miliardi.
Queste cifre si commentano da sole. Dalla loro lettura, infatti,
risulta che solo con un ripianamento della situazione pregressa e
quindi con la riduzione del peso degli ammortamenti e degli oneri
finanziari, l'azienda ha la possibilità di raggiungere in maniera
concreta una situazione di pareggio, forse già nel corso del 1989,
sempreché si realizzi il ripianamento della situazione storica
pregressa.
Per quanto riguarda la produzione, io ho due dati, uno si
riferisce al colato e l'altro allo spedito, ma non so quale possa
interessare di più.
(...Interruzione...)
... Allora leggo lo spedito ed in particolare: inossidabile più
valvole...
ROLLANDIN (fuori microfono): Ma è l'altro che interessa di più,
perché lo spedito è quello...
LANIVI (ADP):
Allora li leggo tutti e due.
1) Produzione complessiva:
Acciaio inox più valvole:
consuntivo 1987: 122.000 tonnellate;
preconsuntivo 1988:123.000 "
Utensili:
consuntivo 1987: 22.000 tonnellate;
preconsuntivo 1988: 9.000 "
Rapidi, più leghe speciali:
consuntivo 1987: 5.000 tonnellate;
preconsuntivo 1988: 5.000 "
Costruzione, più altri:
consuntivo 1987: 131.000 tonnellate;
preconsuntivo 1988: 50.000 "
Treno a filo:
consuntivo 1987: 52.000 tonnellate;
preconsuntivo 1988: 52.000 "
Treno piccoli profili (T.P.P.):
consuntivo 1987: 3.000 tonnellate;
preconsuntivo 1988: 13.000 "
Temag di Sesto San Giovanni:
consuntivo 1987: 27.000 tonnellate;
preconsuntivo 1988: 19.000 "
2) Spedizioni:
Acciaio inox più valvole:
consuntivo 1987: 83.000 tonnellate;
preconsuntivo 1988: 100.000 "
Utensili:
consuntivo 1987: 11.400 tonnellate;
preconsuntivo 1988: 13.100 "
Rapidi, più leghe speciali:
consuntivo 1987: 2.500 tonnellate;
preconsuntivo 1988: 3.200 "
Costruzione, più altri:
consuntivo 1987: 120.000 tonnellate;
preconsuntivo 1988: 48.000 "
3) Livelli occupazionali.
Stabilimento di Aosta:
A ruolo:
consuntivo 1987: 2.577 unità
preconsuntivo 1988: 2.391 "
Attivi:
consuntivo 1987: 2.205 unità
preconsuntivo 1988: 2.053 "
Cassintegrati ed altri:
consuntivo 1987: 372 unità
preconsuntivo 19 88: 388 "
Stabilimento di Verrès:
A ruolo:
consuntivo 1987: 111 unità
preconsuntivo 1988: 104 "
Attivi:
consuntivo 1987: 106 unità
preconsuntivo 1 988: 101 "
Cassintegrati ed altri:
consuntivo 1987: 5 unità
preconsuntivo 1988; 3 "
Impianti elettrici:
A ruolo: consuntivo 1987: 52 unità
preconsuntivo 1988 53 "
Attivi:
consuntivo 1987: 54 unità
preconsuntivo 1988: 53 "
Come ho già detto nel corso della riunione del 17 gennaio
prossimo, presenteremo una relazione che affronterà nel dettaglio
gli argomenti che ho letto finora.
Si dà atto che alle ore 11,19 assume la Presidenza il
Vicepresidente DOLCHI.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI): Le risposte dell'assessore sono state esaurienti
e ci rallegriamo anche per quella certa carica di ottimismo che ci
ha voluto dare rispetto alla situazione, alle minacce ed alle
preoccupazioni che, in questi dieci giorni, hanno toccato tutti gli
ambienti interessati al futuro della DeltaCogne.
Rinnoviamo comunque alla Giunta la richiesta di impegnare tutte
le sue energie, nonché quelle del Consiglio, affinché entro il 31
marzo 1989 si riesca a superare lo scoglio decisivo dell'ingresso
della DeltaCogne nell'ILVA. Mi pare che anche su questo fronte ci
siano notizie positive. Come ricordava l'Assessore, infatti, per il
momento la DeltaCogne non è tra le aziende salvate, ma non è
neppure tra quelle condannate, perché è in una posizione
intermedia.
Ora, se si riesce ad entrare nell'ILVA con l'intervento
finanziario, che comunque è autorizzato dalla decisione della
C.E.E., verrà anche risolta una parte delle questioni relative agli
oneri, per cui potrà ulteriormente migliorare la situazione
finanziaria dell'azienda, che in questi anni è stata
l’elemento di maggiore preoccupazione.
Nell’esprimere apprezzamento per le notizie
positive e pur volendo condividerne l’ottimismo,
invitiamo comunque l'Assessore ad insistere nel giocare tutto il
peso dell'intervento regionale in questi tre mesi che, a nostro
giudizio, saranno decisivi.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Noi ci riserviamo di esaminare
accuratamente i dati che sono stati forniti e le ulteriori
informazioni e valutazioni che ci saranno date il 17 gennaio nel
corso della riunione del Comitato per la siderurgia.
Ci sono indubbiamente indicazioni ed assicurazioni che, in un
quadro preoccupante, ci possono far ben sperare; ci sono però dei
dati oggettivi che ci consigliano di mantenere una notevole cautela
e preoccupazione. L'aspetto degli oneri finanziari è notevole, anzi
è ulteriormente cresciuto; ma perché l'azienda possa avere un
futuro, bisogna intervenire soprattutto con degli investimenti
onerosi, mentre attualmente ci sono strozzature produttive che
rischiano di aggravarsi con la chiusura dello stabilimento di Sesto
San Giovanni, dove, come abbiamo appena sentito, viene lavorata una
parte dell'acciaio della DeltaCogne.
Evidentemente al più presto, e comunque entro la fine del mese
di marzo, bisogna riuscire a definire l'ingresso, la partecipazione
o l'inserimento della DeltaCogne di Aosta all'interno dell'ILVA, in
modo da poter poi affrontare nei mesi successivi, con un certo
respiro e senza l'assillo di fatti traumatici, il problema di un
effettivo rilancio di questo stabilimento, che è ancora tutto da
giocare e da verificare, ma che è legato soprattutto alla
possibilità di intervenire finanziando i notevoli investimenti di
ristrutturazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK