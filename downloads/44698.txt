Consiglio Regionale della Valle d'Aosta - Oggetto del Consiglio n. 1641 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1641 del 22 giugno 2022 - Resoconto
OGGETTO N. 1641/XVI - Interrogazione: "Congruità degli
stanziamenti di bilancio finalizzati all'erogazione delle tessere
di libera circolazione in favore dei profughi ucraini".
Bertin (Presidente) -
Punto n. 14. Risponde il Presidente
della Regione.
Lavevaz (UV) -
Una breve premessa per informare che la
legge regionale 30 maggio 2022 n. 10 è stata pubblicata sul
Bollettino ufficiale n. 31 del 14 giugno scorso.
Lunedì prossimo 27 giugno, la Giunta regionale adotterà la
relativa deliberazione attuativa.
Ad oggi quindi siamo ancora in una fase transitoria, in un
regime provvisorio, nel quale - come avevo avuto modo di dire
durante l'approvazione della legge - grazie alla collaborazione
delle aziende di trasporto su gomma i profughi provenienti
dall'Ucraina possono viaggiare gratuitamente sugli autobus con
oneri a carico delle aziende medesime.
Infatti nel mese di aprile è iniziata presso l'autostazione di
Aosta la distribuzione delle tessere ai soli profughi ucraini, cosa
che ha consentito loro di viaggiare gratuitamente sui bus senza
ribaltamento dei costi da parte delle aziende alla Regione.
Il comunicato stampa citato ha semplicemente informato l'utenza
che la distribuzione delle tessere sarebbe proseguita in altro
luogo, cioè presso gli uffici del Dipartimento trasporti e mobilità
sostenibile a Pollein. La distribuzione delle tessere - anche ai
richiedenti asilo e ai titolari di protezione internazionale -
potrà avvenire solo dopo tutti i passaggi sopra descritti e quindi
verosimilmente dal primo luglio prossimo.
Venendo alle singole risposte alle domande, cioè "quante siano
in termini numerici le tessere di libera circolazione rilasciate
dalla data del 20 giugno e a quale nazionalità appartengono i
richiedenti", le tessere di libera circolazione finora rilasciate
sono 265 e per ora tali tessere sono utilizzabili solo dai profughi
provenienti dall'Ucraina sulla rete valdostana di trasporto
pubblico su gomma, questo è per le motivazioni che ho detto
sopra.
Invece sulla terza domanda, "Se le somme previste in bilancio
con apposita norma regionale siano sufficienti a soddisfare le
richieste", riguardo alla stima dell'onere a carico della Regione,
a decorrere dal primo luglio è stato preso a riferimento il costo
medio di un viaggiatore che usufruisce della gratuità ai sensi
della legge regionale 29/97, moltiplicandolo per il numero stimato
di tessere che sarebbero state rilasciate ai profughi provenienti
dall'Ucraina, alle persone straniere richiedenti asilo e titolari
di protezione internazionale presenti in Valle d'Aosta.
Si tratta quindi di una stima preventiva, ma le strutture
regionali competenti ritengono che le risorse stanziate saranno
sufficienti fino alla fine dell'anno; ovviamente avremo dei dati
più aggiornati nel corso delle prossime settimane, quando inizierà
la distribuzione vera e propria delle tessere e quindi potrò
aggiornarla in maniera più puntuale.
Presidente -
Per replica, la consigliera Foudraz.
Foudraz (LEGA VDA) -
L'interrogazione che abbiamo
presentato oggi in aula voleva appunto far luce su alcuni aspetti
che riguardavano la normativa adottata durante la seduta consiliare
del 25 maggio ultimo scorso, che è inerente alla mobilità gratuita
sui mezzi di trasporto pubblico ai profughi provenienti
dall'Ucraina e poi estesa anche ai richiedenti asilo e ai titolari
di protezione internazionale.
Considerato che nella seduta consiliare del 25 maggio era stato
approvato il disegno di legge 62, che concerneva le norme urgenti
in materia di utilizzo dei mezzi pubblici e che - come ha ribadito
lei, Presidente - è divenuta legge regionale, la n. 10 del 30
maggio 2022, a seguito della pubblicazione sul BUR avvenuta in data
14 giugno.
Visto il comunicato stampa che era apparso il 6 giugno, con il
quale s'informava che a partire dal 9 giugno sarebbe stato
possibile recarsi presso l'Assessorato all'ambiente, trasporti e
mobilità sostenibile per ottenere il rilascio delle tessere di
libera circolazione in favore dei profughi ucraini e dei
richiedenti asilo e titolari di protezione internazionale, si
voleva con quest'interrogazione "conoscere quanti erano in termini
numerici le tessere di libera circolazione rilasciate alla data del
20 giugno, alla data di lunedì, quale fosse la nazionalità dei
richiedenti l'agevolazione e se le somme stanziate a bilancio
previste in legge per un importo pari a 60 mila euro fossero
sufficienti a soddisfare le richieste".
Tali richieste presenti in quest'iniziativa sono scaturite dal
fatto che - durante le audizioni in IV Commissione, per l'esame del
disegno di legge poi divenuto legge regionale - non era stato
possibile approfondire se le stime fatte fossero coerenti poi con
le successive richieste di agevolazione.
Alla luce della risposta che mi ha appena fornito in aula,
appare chiaro che comunque le tessere di libera circolazione
rilasciate siano in numero esiguo, poiché presumo, già a partire
dal mese di aprile, cioè molto prima che il disegno di legge
approdasse in Commissione, di fatto si era già addivenuti a una
sorta di compromesso per concedere la gratuità dei mezzi ai
profughi.
Quindi mi pare quantomeno ovvio che alla data del 9 giugno siano
poche le persone che si rechino presso l'Assessorato ai trasporti
per rifare un'autorizzazione di cui sono già in possesso, però
questi sono i numeri, ha detto 265 tessere solo rilasciate ai
profughi ucraini.
Volevo però far presente un'altra questione: la legge regionale
10 recitava all'articolo 4 una dichiarazione d'urgenza: "La
presente legge è dichiarata urgente ai sensi dell'articolo 31 comma
terzo dello Statuto Speciale della Valle d'Aosta ed entra in vigore
il giorno successivo a quello della sua pubblicazione sul Bur".
Leggendo lo statuto, all'articolo 31 al comma secondo, si dice
che "Una legge è promulgata e nei dieci giorni dall'apposizione del
visto entra in vigore il quindicesimo giorno successivo".
Diverso è se una legge è dichiarata urgente dal Consiglio Valle,
poiché i termini cambiano. In realtà presumo che qui l'articolo 4
della legge 10/2022 non sia entrato in vigore, perché è stata
approvata con la stessa tempistica con cui si approva una legge non
urgente, perché prima del 14 di giugno ci sono state altre due
pubblicazioni sul Bollettino di altre leggi, quindi una legge
urgente in teoria dovrebbe seguire un percorso diverso.
Comunque prendo atto delle risposte che lei mi ha fornito e mi
riservo successivi approfondimenti a seguito, quando ci saranno poi
dei dati più esaustivi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK