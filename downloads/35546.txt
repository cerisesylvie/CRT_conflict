Consiglio Regionale della Valle d'Aosta - Oggetto del Consiglio n. 46 del 24 luglio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 46 del 24 luglio 2013 - Resoconto
OGGETTO N. 46/XIV - Interpellanza: "Iniziative per favorire
lo snellimento delle procedure di verifica per l'assegnazione delle
agevolazioni regionali a sostegno delle attività
turistico-ricettive e commerciali".
Presidente
- La parola al Consigliere Ferrero.
Ferrero (M5S) -
Grazie Presidente.
Mi pare superfluo fare un'altra filippica riguardo alla
delicatezza della situazione economica che sta vivendo la nostra
Regione e, in particolare, il settore turistico-ricettivo e
commerciale. La nostra Regione è sempre stata, anche al di là di
Pont-Saint-Martin, come la "Repubblica dei contributi" e, da questo
punto di vista, è stata, diciamo, colonizzata da diversi pirati che
si sono appropriati dei contributi erogati dalla Regione Valle
d'Aosta e a livello industriale, a livello artigianale e a livello
anche turistico poi sono spariti improvvisamente. In questo momento
in cui effettivamente le agevolazioni a favore delle attività
commerciali e ricettive avrebbero un senso, perché con la stretta
creditizia che è in corso, con le difficoltà in cui versano molti
esercizi commerciali e ricettivi rappresenterebbero veramente una
specie di polmone, una boccata di ossigeno, si sono verificati
ovviamente dei tagli dovuti alla mancanza di fondi, che hanno
inciso su quelli che erano anche i progetti e le previsioni di chi
aveva fatto un investimento sperando di ottenere poi l'agevolazione
da parte dell'Amministrazione regionale. Da un lato, quindi, c'è
una diminuzione di quella che è l'entità dei contributi e che ha
preso in contropiede molti operatori turistici e commerciali;
dall'altro lato, c'è un problema che è un problema, diciamo, più
complesso ed è il problema dell'istruttoria che viene fatta nei
confronti delle domande che vengono presentate. Un'istruttoria che,
a quanto ci dicono gli operatori, spesso prevede una duplicazione
di intervento in quanto, oltre alla Regione, oltre agli uffici
regionali, interviene poi anche la Finaosta. C'è a volte una
sovrapposizione di istruttoria, per cui l'impresa si vede
sottoposta ad una specie di duplice verifica, che va a rendere
ancora più gravoso e ad allungare i tempi di erogazione del
contributo. Cosicché, lungi dall'ottenere un effetto positivo,
questi contributi e queste agevolazioni hanno alle volte messo in
difficoltà gli operatori, soprattutto in quest'ultimo periodo dove
a noi risulta che, rispetto al momento in cui è stata presentata la
domanda e successivamente poi è stato erogato il contributo,
trascorrano addirittura decine di mesi, o anni. Parliamo di domande
che sono a posto dal punto di vista dell'istruttoria, quindi non di
altri tipi di domande.
Ecco, andare poi a fare un discorso che è colpa di Roma, che è
colpa dello Stato che ha tagliato i fondi, trincerarsi sempre
dietro questa specie di palizzata per noi è diventata una storiella
che alla fine è diventata un po' trita e ritrita e, se si vuole, i
soldi si trovano, soldi che possono essere reperiti, noi delle idee
ne abbiamo e pensiamo che potreste averne anche voi ed in questo
momento i tagli lineari non vanno bene, i tagli vanno fatti sugli
sprechi, vanno fatti sui costi della politica e non vanno fatti
sulla pelle degli operatori turistici e commerciali. Basta farsi un
giro in centro ad Aosta per vedere i cartelli di affitto e gli
esercizi commerciali che stanno chiudendo per capire qual è la
situazione. Ecco, che l'Amministrazione non diventi un giustiziere
con questo sistema degli esercizi commerciali già in difficoltà e
delle strutture ricettive che sono già in difficoltà.
Président
- Pour la réponse, la parole à l'Assesseur
Marguerettaz.
Marguerettaz (UV)
- Grazie Presidente. Ringrazio il
collega Ferrero per porre all'attenzione del Consiglio il tema
molto importante del sostegno delle attività commerciali, delle
attività turistiche e dei pubblici esercizi.
Mi ritrovo molto di più nelle premesse dell'interpellanza
rispetto all'illustrazione, nel senso che non voglio fare una
difesa d'ufficio nei confronti degli operatori turistici, ma mi
pare che, se qualche pirata, così come lei lo ha definito,
fisiologicamente può esserci stato, ritengo che gli operatori
turistici e i commercianti della Valle d'Aosta siano operatori seri
che non sono fuggiti con il contributo; anzi, investono il loro
tempo e le loro risorse e sicuramente la legge 19, lei la conosce
molto bene, andava nella direzione di sostenere questo tipo di
attività. Ora, dire che i tagli di Roma sono un alibi, non mi sento
di condividerlo, perché nel precedente bilancio noi abbiamo dovuto
far fronte a dei tagli importanti, che si sono susseguiti
nell'ambito del decreto "salva-Italia", del decreto "crescita
Italia" e sono oggettivi, non sono delle scuse.
Cercando di anticipare la risposta n. 2, è senz'altro il caso di
intervenire sulla legge 19: questo ragionamento è già stato
affrontato con le associazioni dei commercianti, così come delle
associazioni degli albergatori. C'è la consapevolezza diffusa che
bisogna mettere mano alla normativa, sicuramente, quindi la
risposta è una risposta affermativa e utilizzeremo il nostro tempo
anche nel periodo estivo per confrontarci affinché si possa
arrivare ad una nuova definizione.
Per quel che è delle duplicazioni, può anche darsi che vi sia
una percezione non adeguata di quelle che sono le pratiche, nel
senso che le attività fatte dai suoi ex colleghi nell'ambito
dell'Assessorato del turismo sono diverse rispetto a quelle che fa
la Finaosta. Non si può escludere un miglioramento della normativa,
può anche esserci, ma era solo per dire non ci sono duplicazioni:
gli uffici dell'Assessorato svolgono verifiche della regolarità
formale dell'istanza, della regolarità e completezza della
documentazione, mentre l'attività istruttoria di Finaosta è svolta
prima del provvedimento di concessione dell'agevolazione e si
concretizza nell'accertamento della validità tecnica, economica e
finanziaria dell'iniziativa a cui la domanda di concessione
dell'agevolazione si riferisce, anche mediante la simulazione degli
effetti economici e finanziari attesi.
Per quel che è della prima domanda: "quante sono", è una domanda
molto puntuale, risultano agli atti 32 domande per un ammontare
complessivo di 2 milioni e 80 mila euro di contributi, definendo i
contributi nella misura del 20 percento, perché lei sa benissimo
che nella legge non c'è scritto il 20 percento, il contributo viene
definito, ma, facendo una stima del 20 percento, questo sarebbe il
dato. Queste 32 quindi sono quelle con istruttoria amministrativa
completamente conclusa e in attesa di deliberazione. Di queste 32
domande, undici sono in attesa da più di tre mesi.
Per quel che attiene ai mutui a tasso agevolato, risultano agli
atti due domande per un ammontare complessivo pari a 9.793.000 con
istruttoria amministrativa completamente conclusa, tra l'altro, le
32 sono quelle dove la procedura è conclusa, di cui una ha
un'anzianità superiore ai tre mesi.
Président
- Pour la réplique, la parole au collègue
Ferrero.
Ferrero (M5S) -
Ringrazio l'Assessore.
Quando parlavo di pirati, alludevo a quelle imprese che sono
diverse decine, e forse centinaia, a cui nell'ultimo anno e mezzo
sono stati revocati i contributi e soprattutto, quando si parla
degli accertamenti economico-finanziari e delle simulazioni di
Finaosta, allora forse a questo punto sarebbe bene che chi segue le
pratiche a Finaosta seguisse in maniera un pochettino più accurata
in modo da non dover revocare contributi ad imprese che spariscono
e di cui non si trovano più neanche i legali rappresentanti ai
quali richiedere indietro i soldi, quindi a quello io mi riferivo.
Prendo comunque atto che c'è una volontà di andare ad un
miglioramento della normativa e questo è sicuramente
indispensabile. Sul taglio dei fondi, su questo noi ovviamente non
saremo mai d'accordo, perché, quando vediamo delle delibere in cui
vengono acquistati per 30 mila euro dei DVD a scopo promozionale, o
quando pensiamo semplicemente al taglio dei vitalizi dei
Consiglieri regionali...ecco, penseremo ad un bel taglio da fare al
prossimo Consiglio regionale per rimpinguare il capitolo dei
contributi e dei finanziamenti alle imprese, quello sarebbe un
sistema che si può fare da subito, senza costi aggiuntivi e senza,
diciamo, chiedere nulla a Roma. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK