Consiglio Regionale della Valle d'Aosta - Oggetto del Consiglio n. 788 del 22 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 788 del 22 ottobre 2014 - Resoconto
OGGETTO N. 788/XIV - Interrogazione: "Problematiche relative
alla soppressione delle corse feriali della linea di autoservizio
pubblico Champorcher/Pont-Saint-Martin".
Presidente
- La parola all'Assessore Marguerettaz.
Marguerettaz (UV) -
Grazie Presidente. Questo argomento
abbiamo già avuto modo di trattarlo, in modo diverso e con un
taglio diverso, nel precedente Consiglio. Qua ci sono domande più
puntuali.
Rispetto alla prima:
"a quanto ammonta il risparmio annuo con
la cancellazione delle suddette corse"
, solo una premessa, che
credo sia doverosa. Con le modifiche apportate alla linea della
vallata di Champorcher non sono state soppresse delle corse, ma è
stato invertito il trasbordo degli utenti alla fermata di Hône, nel
senso che si scendeva da Champorcher e si proseguiva verso
Pont-Saint-Martin, in questo caso si prosegue verso Verrès. Con lo
spostamento di alcune classi dell'ISITIP di Pont-Saint-Martin a
Verrès è notevolmente aumentato il flusso di viaggiatori in quella
direzione. Vi erano a questo punto due alternative: aggiungere un
ulteriore bus sulla tratta, con un maggior costo di circa 15 mila
euro, oppure attestare la linea proveniente da Champorcher a Verrès
(invece che a Pont-Saint-Martin), in modo da servire il flusso
prevalente con un maggior costo di circa 6 mila euro. Peraltro, già
in precedenza gli studenti che scendevano dalla vallata di
Champorcher con il bus delle ore 7 si dividevano a Hône in due
gruppi: quello che frequentava il polo di Verrès trasbordava sulla
circolare Carema-Montjovet e quello che frequentava il polo di
Pont-Saint-Martin rimaneva sull'autobus. In sostanza, più che di
risparmio è più corretto parlare di un contenimento della maggior
spesa necessaria per trasportare tutti gli studenti a Verrès,
dell'ordine di 9 mila euro, quindi è la differenza algebrica tra 15
mila e 6 mila; non abbiamo un risparmio, ma abbiamo evitato un
aumento di 9 mila euro, quindi tutto questo avrebbe comportato un
incremento di costo di 9 mila euro.
La seconda domanda:
"quali sono i presupposti
legislativi/amministrativi"
. I programmi di esercizio dei
servizi minimi e dei servizi integrativi per l'anno 2014 sono stati
approvati con sei distinte deliberazioni della Giunta regionale,
due per sub-bacino, nella seduta del 20 dicembre 2013. Ai sensi
dell'articolo 8 del contratto di servizio, comma 8, aggiustamenti
ai programmi di esercizio nel corso dell'anno possono essere
apportati con disposizione del dirigente, in conseguenza delle
necessità di adeguamento a situazioni contingenti e di emergenza.
Come già riferito, con l'apertura dell'anno scolastico lo
spostamento di alcune classi dell'ISITIP dalla sede di
Pont-Saint-Martin a quella di Verrès ha modificato i flussi di
spostamento degli utenti. In un primo tempo, l'emergenza è stata
affrontata con l'aggiunta di corse supplementari e, in un secondo
tempo, con la scelta di deviare la linea di Champorcher al fine di
ottimizzare i servizi già esistenti e contenere le maggiori spese.
È chiaro che i primi giorni non si ha idea di quali siano i flussi,
anche perché con delle modifiche di questo genere potrebbero
esserci delle incognite che non sono valutabili a priori. La
riorganizzazione dei plessi scolastici ha ovviamente delle
conseguenze che non sono solo di organizzazione del servizio
scolastico, ma anche del servizio trasporti.
La terza domanda:
"se sono state esaminate eventuali
alternative"
, sicuramente sono state fatte tutte le valutazioni
possibili, quindi la scelta di modificare l'attestamento della
linea di Champorcher deriva da un processo più generale di
razionalizzazione dei poli scolastici della Bassa Valle, piuttosto
che da problemi di orari. Per affrontare questo nuovo assetto, in
data 29 agosto era stata indetta una riunione presso l'Assessorato
del turismo, coinvolgendo tutti i Comuni della vallata di
Gressoney, la Comunità montana, l'azienda concessionaria e la
Sovrintendenza degli studi. Trattandosi di un considerevole numero
di studenti che si deve spostare a orari fissi e predeterminati, il
sistema più efficiente è sicuramente sfruttare la rete già
esistente in combinazione con servizi dedicati a questo tipo di
esigenza. Atteso che sarebbe stato impossibile prevedere a priori
in che modo gli studenti, coinvolti nello spostamento, avrebbero
modificato le loro abitudini, per i primi giorni di scuola sono
stati analizzati i flussi e si è atteso che si stabilizzassero e
infine si è scelto di ottimizzare i servizi già esistenti piuttosto
che attivarne di nuovi, cosa che avrebbe sicuramente generato costi
complessivamente superiori. La settimana prossima, tra l'altro,
avrò un incontro con le Amministrazioni comunali e con gli utenti
della vallata di Champorcher per un confronto e anche per sentire
eventualmente quello che avranno da dire le famiglie e le
Amministrazioni comunali.
Presidente
- Grazie. La parola al collega Ferrero.
Ferrero (M5S) -
Grazie Presidente.
Avevo già avuto modo di richiedere alcuni dati all'Assessore,
che me li aveva cortesemente forniti, quindi non si trattava di
fare la solita interrogazione in senso polemico, ma si trattava di
cercare di trovare una soluzione a un problema che, secondo noi, si
riprodurrà anche per altre realtà prima o poi, perché c'è
l'esigenza di tagliare i costi. Ci troviamo anche di fronte a delle
questioni che sono legate a un grandissimo tasso di abbandono
scolastico in Valle d'Aosta e non si può dire che la difficoltà a
raggiungere effettivamente le scuole non rappresenti, anche questa,
una problematica che richiede di essere affrontata. Nella
situazione particolare di Champorcher, poi, ovviamente non è stato
interrotto il servizio, c'è stata una deviazione, una deviazione
che comporta però...è vero, è un numero che può sembrare esiguo,
sono 5 o 6 ragazzini che scendono dalla vallata di Champorcher, si
devono fermare ad Hône, devono rimanere lì, e alcuni sono veramente
in giovane età, quindi ci può essere, anche se sono solo pochi
minuti di attesa, una preoccupazione da parte dei genitori a farli
rimanere sostanzialmente in mezzo alla strada, al freddo, e questo
può rappresentare un problema. Con una situazione di trasporti che
è già critica e compromessa, ecco, andare a toccare effettivamente
anche queste cose, anche se riguardano piccole realtà, secondo noi
è una cosa veramente delicata e dovremmo iniziare a fare dei nuovi
ragionamenti.
Questi nuovi ragionamenti...perché poi alla fine parliamo di 9
mila euro....questi nuovi ragionamenti devono secondo noi
coinvolgere attivamente sicuramente le famiglie che, da quello che
abbiamo sentito, sono disponibili eventualmente anche ad
intervenire, entro certi limiti, a livello di contributo nelle
spese; devono coinvolgere i Comuni, non solo la Regione, perché i
Comuni, da quello che abbiamo sentito, si sono dichiarati subito
non disponibili, in quanto non hanno soldi da mettere nei
trasporti. Però anche ai Comuni una tiratina d'orecchie, ecco,
magari qualche sagra in meno...finanziato qualche contributo,
destinarlo ai trasporti dei ragazzini e sottrarlo magari a qualche
festa, ecco, potrebbe essere anche un suggerimento che dovrebbe
essere accolto. Ci sono poi tutta una serie di questioni che sono
legate a sistemi alternativi di trasporto: mettendo famiglie,
Comuni e Regioni assieme si può verificare magari di non ricorrere
al classico autobus o pullman, ma di coinvolgere il noleggio con
conducente, dato che si tratta di 4-5-6 persone, che semplicemente
con un pulmino, ma neanche un pulmino, con un sette posti
potrebbero essere trasportati. Questo è un sistema che viene
utilizzato, io l'ho visto in alcune vallate svizzere, quindi sono
cose che vengono fatte quasi su misura, ma che consentono dei
risparmi.
C'è poi una problematica, la problematica del raccordo tra gli
orari dei mezzi pubblici e gli orari delle scuole e gli orari,
aggiungiamo anche in questo caso, degli uffici regionali, perché
facciamo tanto i "fighi" a parlare francese, ma poi andiamo a
vedere magari quello che succede in Francia! In Francia, in alcune
Regioni, hanno variato di una mezz'ora l'orario di certi uffici
amministrativi dei Dipartimenti e hanno risolto il problema del
traffico sulle strade e il problema della fruizione dei mezzi di
trasporto in maniera adeguata. Questo si potrebbe fare anche con le
scuole, evitando veramente dei momenti di affollamento...questo
succede sul treno, alle volte è pressoché inutilizzabile. Noi
abbiamo la competenza, e da questo punto di vista possiamo
decidere, c'è anche l'Assessorato dell'istruzione e
cultura...perché non trovarsi un momento, perché non mettersi ad un
tavolo e decidere che i trasporti vanno utilizzati in maniera
razionale, così evitiamo di avere gli autobus vuoti in alcune ore e
quelli sovraffollati o i treni sovraffollati in altri? Sono
questioni di mezz'oretta che può essere gestita e risolvere dei
grossi problemi. Ecco, questo secondo noi sarebbe qualcosa che si
può fare subito, perché se aspettiamo ferrovie e altri discorsi, lo
sappiamo che sono a lunghissima scadenza, però questo potremmo
farlo subito, è una questione di buonsenso.
Presidente -
Punto 5 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK