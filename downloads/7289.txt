Consiglio Regionale della Valle d'Aosta - Oggetto del Consiglio n. 1792 del 27 gennaio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1792 del 27 gennaio 1986 - Resoconto
OGGETTO N. 1792/VIII - MANTENIMENTO DI ATTIVITÀ INDUSTRIALI
NELLA COMUNITÀ MONTANA DEL GRAND COMBIN E SVILUPPI DELLA VICENDA
MAXEL. (Interpellanza).
PRESIDENTE:
Do lettura dell'interpellanza presentata dai
Consiglieri Millet e Cout:
INTERPELLANZA
AVUTA NOTIZIA che nel corso di un incontro fra Giunta
regionale e Organizzazioni Sindacali si sarebbe ipotizzata una
possibile prosecuzione dell'attività produttiva della Maxel S.p.A.,
almeno per le produzioni a più alto valore aggiunto;
i sottoscritti Consiglieri regionali del Gruppo
Comunista
INTERPELLANO
l'Assessore competente per sapere:
1)
quali sono stati gli ultimi sviluppi della vicenda
Maxel;
2)
in che modo la Giunta intende dare una soluzione al
problema del mantenimento di attività industriali nella Comunità
Montana del Grand Combin.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
L'interpellanza, a differenza della
interrogazione precedente, intende decidere come procede la
situazione alla Maxel e soprattutto cosa intende fare la Giunta a
fronte di questa situazione. Circolano voci secondo cui si sarebbe
ipotizzata una possibile prosecuzione dell'attività produttiva alla
Maxel.
A noi interessa sapere qual'è l'attuale situazione e soprattutto
cosa si pensa di fare in futuro.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Con queste brevi note vorrei mettere al
corrente il Consiglio sugli ultimi sviluppi della vicenda
Maxel.
L'Assemblea straordinaria della Maxel, in data 6.1.1986, ha
riconfermato lo stato di liquidazione, ha stabilito di nominare un
solo liquidatore nella persona del Rag. Boc, anche a seguito della
decisione del Consiglio regionale, ha dato mandato al liquidatore
di ricercare le condizioni per la presentazione al Tribunale della
domanda di concordato preventivo.
Il liquidatore nel frattempo ha provveduto a pagare la
tredicesima e gli stipendi del mese di dicembre 1985 ed relativi
contributi; è proseguita in forma ridotta l'attività produttiva per
completare i prodotti in corso di lavorazione, operazioni che
continueranno sino all'esaurimento dei semilavorati.
Il liquidatore, per esplicito divieto del Codice Civile, non può
intraprendere nuove operazioni, fra cui l'acquisto di materie prime
e pertanto la prosecuzione dell'attività è limitata al
completamento dei semilavorati. In effetti questo mi pare fosse un
interrogativo che durante l'incontro che abbiamo avuto con le
Organizzazioni Sindacali è stato posto, cioè se era possibile
continuare delle lavorazioni responsabilizzando il liquidatore
riguardo all'effettuazione di certe operazioni, tipo l'acquisto di
materie prime, che è condizione primaria per la prosecuzione di
certe attività. Questo tipo di operazione, la cui fattibilità
abbiamo poi verificato, è
impossibilitata proprio per
espresso divieto del Codice Civile.
Ultimo punto: il liquidatore ha tempestivamente, sotto la sua
responsabilità, presentato domanda al Ministero del Lavoro di Cassa
integrazione per tutti i dipendenti, domanda che verrà sottoposta
all'esame del CIPI in una delle prossime riunioni. Nell'incontro
che abbiamo avuto a Roma con il sottosegretario On. Burruso,
abbiamo anche appreso che la richiesta di Cassa integrazione era
pervenuta a Roma proprio in quel giorno e pensiamo che possa andare
alla prima riunione del Comitato.
Alla seconda domanda, cioè in che modo la Giunta intende dare
una soluzione al problema, rispondo che la Giunta regionale intende
mantenere l'attività industriale nella Comunità montana del Grand
Combin, pertanto è impegnata a ricercare imprenditori affidabili
che garantiscano una adeguata attività produttiva e livelli
occupazionali nella zona. Tra l'altro si tratta di utilizzare un
capannone che è di proprietà regionale, relativamente recente come
costruzione, ed una quantità di maestranze che già hanno acquisito
una abilità professionale che non è da sottovalutare.
In tal senso sono già in corso trattative, di concerto con il
liquidatore, con nuovi imprenditori che presenteranno nelle
prossime settimane alla Regione proposte di insediamento nello
stabilimento Maxel.
Per ora le proposte sono nell'ambito della produzione di
materiale ed attrezzi sportivi per gli sports invernali.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
Ringrazio l'Assessore, prendiamo atto
della volontà della Giunta e speriamo che si possa trovare una
soluzione adeguata, in modo da mantenere dei posti di lavoro in
quella comunità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK