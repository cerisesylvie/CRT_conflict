Consiglio Regionale della Valle d'Aosta - Oggetto del Consiglio n. 905 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Nomine
SANITÀ VETERINARIA E ZOOTECNIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 905 del 18 settembre 2019 - Resoconto
OGGETTO N. 905/XV - Interrogazione: "Criteri di valutazione
per la scelta del nuovo Consigliere di amministrazione
dell'Istituto Zooprofilattico Sperimentale di Piemonte, Liguria e
Valle d'Aosta".
Rini (Presidente) -
Punto n. 14 all'ordine del giorno. La
parola all'Assessore Baccega per la risposta.
Baccega (UV)
- Collega Distort, devo dire che questa sua
interrogazione in qualche modo mi ha lasciato perplesso perché mai,
credo mai in passato, si sia usata maggiore trasparenza nel
determinare un membro all'interno di un Consiglio di
Amministrazione. Stiamo parlando dell'Istituto Zooprofilattico
Sperimentale. È proprio nel rispetto del comma 3 dell'articolo 1
della legge regionale n. 11 del 1997, che stabilisce che le nomine
e le designazioni sono effettuate nel rispetto dei requisiti di
esperienza e di professionalità, ovviamente rapportati alla
specificità dell'attività svolta dall'organo e dall'organismo cui
esse si riferiscono, e anche dei criteri di avvicendamento. Non so
se voi avete adottato gli stessi criteri che abbiamo adottato noi
quando, governando, avete nominato - faccio un esempio - il
Presidente dell'ARER.
Ritornando all'oggetto della sua interrogazione, il competente
ufficio della Presidenza della Regione, che gestisce le procedure
relative alla legge regionale n. 11, ha verificato che tutti i
professionisti che avevano presentato la propria candidatura
rispondessero ai requisiti previsti dalla normativa di riferimento
e, in particolare, all'articolo 3 dell'allegato della legge 29
ottobre, ovvero: il diploma di laurea magistrale o equivalente e la
comprovata professionalità ed esperienza in materia di sanità
pubblica, veterinaria e sicurezza degli alimenti. Per effettuare la
scelta è stata espletata una valutazione comparativa dei
curricula
tendenti alla verifica di coloro che avessero già
ricoperto nel passato responsabilità amministrative in enti con
mission
similari all'IZS. Ovviamente tutti in possesso di
requisiti oggettivi per ultimare gli obiettivi di mandato indicati
dalla Regione alla consiliatura del presente CdA (sono gli
obiettivi inviati al Presidente della Giunta del Piemonte e della
Liguria). Questa comparazione ha portato alla nomina del signor
dottor Mario Vevey. Per effetto di una serie di considerazioni, il
dottor Vevey è in possesso delle esperienze amministrative
richieste per aver portato a termine con ottimi risultati
l'incarico affidatogli di Presidente del CdA dell'Institut agricole
régional; inoltre è in possesso della formazione di conoscenze ed
esperienze per aver svolto attività di coordinamento e di
responsabilità varie nella zootecnia regionale utili a tradurre gli
obiettivi della Regione di richiesta all'IZS, di fornire maggiore
supporto e attenzione alle esigenze del mondo dell'allevamento
locale in indirizzi del Consiglio di Amministrazione dell'IZS al
direttore generale dell'ente. Terza questione: il dottor Vevey è in
possesso anche di formazione e di esperienza nella veterinaria
privata, è una figura ovviamente che ha un ruolo di veterinario
aziendale, figura ad alto impatto sulla sanità degli allevamenti
secondo i paradigmi del decreto ministeriale del 7 dicembre 2017 e
secondo la nuova filosofia del regolamento della Comunità europea
625 del 2017, quindi utili per stimolare ed assumere da parte di
IZS quelle decisioni tendenti ad incrementare l'attività
privatistica, settore nel quale l'ente è deficitario rispetto ad
altri IZS e ha ricevuto specifico obiettivo di aumento da parte
delle tre regioni che fanno parte dell'IZS. Il dottor Mario Vevey è
un professionista valdostano. Sicuramente questa Giunta ha adottato
quei criteri di trasparenza e di rispetto dei requisiti di
esperienza e di professionalità che sono appunto indicati e quindi
lo abbiamo nominato con certezza. Non servivano sicuramente
algoritmi, che non erano predisposti, per fare la scelta con i
punteggi. Questo mi sento di risponderle.
Sulla questione delle vostre nomine io ci tornerò sicuramente,
perché poi scopriamo delle cose interessanti quali ad esempio che
il Presidente dell'ARER ha locato alla Lega Vallée d'Aoste e a un
Consigliere regionale qui presente due garage di edilizia
residenziale pubblica. Casomai se mi risponde e mi dice se è vero o
non è vero, così poi faremo tutte le azioni del caso.
Presidente -
La parola al Vicepresidente Distort per la
replica.
Distort (LEGA VDA)
- Per partire dalla conclusione, io
aspetto la sua interrogazione per poter esporre nel prossimo
Consiglio la risposta.
Vede, Assessore, a me non interessa mettere in atto un dibattito
su "io ho fatto questo, noi abbiamo fatto questo, voi avete fatto
quello". A me interessa qualcosa di un pelino più elevato e mi
spiace che lei non l'abbia rilevato e "più elevato" vuol dire il
bene della Valle d'Aosta attraverso un istituto che è assolutamente
fondamentale, l'Istituto Zooprofilattico. Fra l'altro, come ho
detto già nel precedente intervento, quando io avevo portato avanti
l'interpellanza in cui chiedevo la massima attenzione, io
attraverso un percorso di approfondimento su una questione legata
al benessere animale, mi sono trovato ad approfondire il tema e la
figura dell'Istituto Zooprofilattico. È quindi una struttura
estremamente importante per la Valle d'Aosta, interregionale
oltretutto, su temi quali l'allevamento, l'alimentazione, la
salute, le strategie.
Il concetto di meritocrazia per me è quindi assolutamente
fondamentale. Mi permetta comunque di replicare il fatto che io
continuo a non capire i criteri adottati, perché io ho chiesto i
curricula
e li ho ottenuti. Io non sono un tecnico, sono un
semplice architetto prestato con tutta la passione alla politica e
all'Amministrazione; però, quando io prendo e metto in semplice
confronto alcuni curricula, mi rendo conto di divergenze e di
disparità enormi. Senza nulla togliere al designato dottor Marco
Vevey, a cui formo i miei saluti e i miei auguri... auguri, perché
mettere una persona che ha requisiti diciamo inferiori... ma per i
curricula, è una questione oggettiva, non sto facendo alcun
giudizio alla persona, tutt'altro, semplicemente effettuo
un'analisi dei curricula... mettere questa persona in un ruolo così
importante vuol dire anche caricarlo di una responsabilità enorme.
Non è un premio, è un fardello! Mi rendo conto che, leggendo il
curriculum del dottor Vevey - che chiaramente non sto a elencare
nei suoi dettagli, anche perché comunque sono documenti che ritengo
riservati -, vedo una laurea in veterinaria. Benissimo, e poi vedo
il conseguimento del titolo, l'esame di stato per l'abilitazione
alla professione e una serie di incarichi. Prendo un altro
curriculum a caso dove vedo una laurea, vedo una specializzazione,
vedo un corso di formazione manageriale, vedo un corso di
formazione in
management
per dirigenti dei servizi sanitari,
vedo un corso di valutazione di sistema gestione qualità
dell'autorità per la sicurezza, vedo 10 corsi di perfezionamento
superiore a sei mesi, vedo 92 corsi di aggiornamento... insomma, io
vi dico: per me rimane oscura.
Lei controbatte e risponde cercando di mettere a confronto il
nostro
modus operandi
col suo e con quello di questa Giunta.
A me non interessa questo confronto, a me interessava il confronto
tra curricula, perché allora se noi prendiamo e scegliamo sulla
base di requisiti base, allora a cosa serve proporre dei curricula?
Non è così che si agisce, mi permetta di dire! Ma se ci arrivo io,
mi chiedo, com'è che non ci arrivano gli uffici? Devo crederci che
sono gli uffici che non sono stati in grado di darvi gli strumenti
sufficienti? O devo pensare che voi, lei, la Giunta, abbia preso
una decisione su vostra
sponte
su altre strategie che avrei
piacere mi venissero spiegate? Ma la sua risposta non le
spiega!
Vi chiedo - permettetemi di concludere con una battuta che
purtroppo non è proprio una battuta - anche
al
tutor
fornito da Rete Civica, anche a lui è sfuggito, anche a loro sono
sfuggiti questi dettagli sulla strategia, sui sistemi di scelta? Io
non ho avuto ancora risposta. Mi spiace, ma ho piacere di avere
risposta. Ho piacere di vedere la mia Regione amministrata sul
principio della meritocrazia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK