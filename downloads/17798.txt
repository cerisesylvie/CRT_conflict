Consiglio Regionale della Valle d'Aosta - Oggetto del Consiglio n. 960 del 17 novembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 960 del 17 novembre 1999 - Resoconto
OGGETTO N. 960/XI Iniziative per la prevenzione della
diffusione delle droghe sintetiche in Valle d'Aosta.
(Interpellanza)
Interpellanza A conoscenza dell’espandersi del
mercato e spaccio delle nuove droghe sintetiche e in particolare
dell’"Ecstasy";
Constatato che non si conoscono ancora le conseguenze sociali e
sanitarie di questo nuovo pericolo, anche se sta diventando una
trappola mortale per tanti giovani e giovanissimi;
Verificato che l’affermazione di nuove sostanze
stupefacenti impone un rapido adeguamento delle strategie di lotta
e quindi una efficace e diffusa azione di prevenzione;
Ritenuta necessaria una capillare informazione per far conoscere
ai giovani cosa sono le nuove droghe e i rischi che si corrono
assumendole;
I sottoscritti Consiglieri regionali
Interpellano
Il Presidente della Giunta regionale e
l’Assessore competente per conoscere:
- i dati sulla diffusione tra i giovani valdostani delle nuove
droghe sintetiche;
- quali iniziative intende assumere per una efficace opera di
prevenzione per combattere le nuove droghe;
- se non ritiene necessario intraprendere una azione di
preparazione e formazione professionale specializzata da adibire
alla prevenzione, informazione e reinserimento delle vittime;
- se ci sono state iniziative concertate con le forze
dell’ordine, le comunità terapeutiche e servizi
pubblici, le autonomie locali esistenti sul territorio, per
combattere il traffico e lo spaccio della droga nella Regione Valle
d’Aosta.
F.to: Beneforti - Curtaz - Squarzino Secondina
Président
La parole au Conseiller Beneforti.
Beneforti (PVA-cU)
Credo di non dover fare una grande
illustrazione del perché abbiamo presentato quest'interpellanza.
Sono ormai diversi giorni che gli organi d'informazione in video e
stampa ne parlano sviscerando il problema sotto ogni aspetto e
nello stesso tempo richiamando l'attenzione di tutti sul pericolo
che incombe sui nostri giovani sia con le droghe tradizionali che
con quelle nuove oggi sul mercato, le cosiddette "droghe
sintetiche", prese nelle discoteche per sentirsi vivi, agili, per
ballare e divertirsi per un'intera notte.
Abbiamo presentato quest'interpellanza per conoscere se anche in
Valle d'Aosta viene fatto uso di questo tipo di droghe e in quale
misura; se possibile vorremmo conoscere da quando e dove si
consumano droghe come l'ecstasy. Vogliamo sapere se la situazione è
sotto controllo, oppure - come accade spesso - si hanno solo dei
dati approssimativi.
Ma anche se il fenomeno è più o meno esteso, questo ce lo dirà
l'Assessore nella risposta, riteniamo che occorre prendere dei
provvedimenti prima che accadano fatti mortali. Occorre un impegno
innanzitutto umano, istituzionale e sociale sempre maggiore verso
questo problema.
Non voglio creare allarmismi più di quelli che non ci sono, ma
ritengo che non si possa abbassare la guardia perché, come penso
sia avvenuto in questi ultimi tempi, sia per le droghe in generale
che per quelle sintetiche in particolare. Sembra quasi che queste
droghe sintetiche siano piovute all'improvviso senza che nessuno se
ne fosse accorto.
C'è chi sostiene che il problema droga debba essere affrontato a
livello di Stato, a livello italiano, a livello europeo ed
internazionale. Certo ognuno deve esercitare il ruolo che gli
compete, ma riteniamo che anche le regioni debbano fare la loro
parte.
Come Regione Valle d'Aosta credo che nessuno possa dire che
siamo rimasti indifferenti, anche nel passato molto è stato fatto
in questo campo e molto si sta facendo; purtroppo anche noi oggi
registriamo dei ritardi nella prevenzione che io ritengo siano
notevoli, perché non è con la liberalizzazione delle droghe che si
combatte e tanto meno con la repressione. I fatti di questi ultimi
giorni lo dimostrano ampiamente.
Oggi la prevenzione è l'arma principale per battere questo male
che dilaga, ma per fare prevenzione occorre anche essere preparati.
Per questo anche con la nostra interpellanza si richiede se la
Giunta non ritenga opportuno intraprendere un'azione di
preparazione e formazione di quadri specializzati da adibire alla
prevenzione, all'informazione, che è altrettanto indispensabile, e
al reinserimento nella vita attiva dei giovani che sono colpiti da
queste malattie. Oltre alla prevenzione occorre combattere il
mercato, lo spaccio della droga e questo deve avvenire a livello
generale, ma riteniamo che si debba fare anche a livello
locale.
Spesso si sente dire che la situazione è sotto controllo, che
dalle statistiche il numero dei tossicodipendenti come pure i casi
da droga sono diminuiti rispetto magari all'anno precedente, ma
questa ritengo che sia una magra soddisfazione perché c'è sempre
chi si droga e chi muore.
Le statistiche comunque dimostrano una cosa: che il problema è
aperto e che non tende affatto a migliorare per cui la Regione non
può non farsi carico anche del nuovo che viene avanti. Occorre
verificare se le direttive specifiche del Ministero degli interni
sono state messe in pratica, se gli interventi investigativi mirati
di prevenzione e di controllo nelle zone cittadine frequentate da
tossicodipendenti, come nei pressi delle scuole, dei pubblici
esercizi o all'interno delle discoteche, sono stati messi in atto,
saltuariamente o anche in forma continuativa.
La mia esposizione termina qui, penso di avere illustrato gli
obiettivi che quest'interpellanza intende raggiungere, dopo la
risposta dell'Assessore mi riservo d'intervenire in base a quello
che lui dirà.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
L'interpellanza del Consigliere Beneforti è
di estrema attualità perché da qualche settimana su tutti gli
organi di stampa e sui mass media non sentiamo parlar d'altro che
di ecstasy. Speriamo che quest'improvvisa accelerazione su un tema
così delicato non sia un fuoco di paglia, come spesso succede in
Italia, e che alle sacrosante parole che vengono pronunciate in
questi giorni dai massimi responsabili seguano dei fatti perché la
realtà è che drammaticamente abbiamo scoperto che lo Stato è
assolutamente in ritardo sull'argomento specifico delle nuove
droghe e spiegherò perché.
Rispondo puntualmente ai singoli quesiti posti.
Al primo quesito: i dati sulla diffusione tra i giovani
valdostani delle nuove droghe sintetiche, questi dati, per quanto
riguarda gli anni 1998-1999, non sono significativi, come già
anticipava il Consigliere Beneforti, perché il fenomeno della
diffusione delle droghe sintetiche non è infatti ancora rilevato.
Il SERT dell'USL Valle d'Aosta non ha avuto in carico nessun caso
di dipendenza da droghe sintetiche, in special modo ecstasy. Gli
organi di polizia non hanno effettuato nessuna segnalazione
riferita al consumo di ecstasy o di altre droghe sintetiche da
parte di Valdostani ai sensi dell'articolo 75 del DPR n. 309/90:
"Possesso per uso personale di sostanze stupefacenti".
Le operazioni di contrasto del mercato effettuata dalle forze
dell'ordine hanno portato nel solo 1998 al sequestro di 49 grammi
di eroina, 150 grammi di cocaina e 994 grammi di cannabis, mentre
nessun sequestro ha riguardato anfetaminici, fra cui l'ecstasy.
Questo, come giustamente è stato rilevato, non significa che non si
abbia percezione del fatto che il fenomeno è presente anche in
Valle d'Aosta e che non ci si renda conto del fatto che si presenta
in modo non dissimile dal resto d'Italia, significa invece che per
tutte le regioni italiane, anche per quelle che dispongono di
alcuni dati sul numero dei casi e sulla quantità delle nuove droghe
sequestrate, il rilevamento è impreciso e sottostimato.
È comunque difficile anche per altri fenomeni disporre di dati
epidemiologici che abbiano una valenza oggettiva e non siano, ad
esempio, come quelli sulle altre dipendenze, riferiti a una
casistica di decessi, di avvii alle strutture comunitarie per la
terapia e la riabilitazione di utenti in carico ai SERT o di
segnalazioni alle prefetture, dati che sono la punta emergente di
una realtà la cui dimensione è ben maggiore.
Nel 1998 una ricerca sul tema "Adolescenti fra rischio e
benessere", promossa dal Dipartimento di psicologia dell'Università
di Torino, in collaborazione con l'Assessorato istruzione, cultura
e sanità, ha evidenziato, per quanto riguarda l'uso di altre droghe
in Valle d'Aosta, che su un campione di circa 800 adolescenti, il 4
percento farebbe - uso il condizionale - uso di pasticche, il 3
percento di LSD e il 3 percento di ecstasy.
Questi dati non hanno assolutamente un carattere di ufficialità
in quanto sono tratti dalle risposte di un questionario anonimo, ma
possono essere considerati quanto meno indicativi anche se sulla
veridicità di questi questionari - dobbiamo dircelo francamente -
tutti, gli statistici in prima battuta, hanno dei grossi dubbi
perché proprio nella fase dell'età degli adolescenti si tende a
camuffare le risposte. Sembrerebbe che chi fa effettivamente uso di
droga tenda a non dirlo nel questionario, mentre chi ne fa uso
tenda a volte ad esagerare, però questi sono dati che possono
essere quanto meno indicativi.
Ho citato prima i dati a livello nazionale che sono ripresi
dalla relazione annuale al Parlamento sullo stato delle
tossicodipendenze in Italia e vi do lettura solo di 4 dati
complessivi relativi al periodo 11 luglio 1990 - 31 dicembre 1998,
sette anni e mezzo di rilevazione. Il numero delle persone
segnalate in Valle d'Aosta è stato di 871, di cui 793 maschi e 38
femmine; di 793 maschi solo 37 sono minori.
Per quanto riguarda la distribuzione regionale per anni del
numero di soggetti in trattamento presso i SERT, che però, come ho
detto prima, non hanno cognizione del fenomeno delle altre droghe
perché l'aspetto nuovo di queste nuove droghe rispetto alle
classiche è che non darebbero assuefazione, pertanto non
necessiterebbero del metadone e dell'utilizzo del SERT in quanto
non attività di prevenzione, ma attività di cura, i soggetti in
trattamento nel 1994 in Valle d'Aosta erano 294, nel 1995: 289 nel
1996: 341, nel 1997: 337 e nel 1998: 338. La distribuzione
regionale per quantità delle principali sostanze stupefacenti l'ho
già citata prima; risulta anche nel 1998 un 4 grammi di altre
droghe sequestrate in senso generico.
Un ultimo dato: la distribuzione regionale delle persone
deferite alle autorità giudiziarie per tipologia di sostanze
stupefacenti nel 1998; in Valle d'Aosta sono stati 15 soggetti
deferiti per possesso di eroina, 17 per cocaina e 13 per cannabis;
nessuno riguardante le altre droghe.
Mi chiede il Consigliere quali iniziative si intende assumere
per un'efficace opera di prevenzione per combattere le nuove
droghe. Va precisato, come ho detto prima, che paradossalmente
l'ecstasy non è ancora considerata sostanza pericolosa e dannosa
tant'è che recentissime dichiarazioni del Ministro della sanità
Bindi dell'11 novembre scorso vanno nel senso di dire che la
raccomandazione formulata dalla V Commissione del Consiglio
superiore di sanità relativa alla messa al bando delle sostanze
stupefacenti, ecstasy e derivati è stata fatta propria dal ministro
che presenterà al Consiglio dei ministri il decreto operativo.
"Certamente?"
, dice il ministro,
"? il decreto non
risolverà la situazione perché bisogna agire soprattutto sulla
prevenzione?"
; siamo il primo Paese della CEE ad adottare un
provvedimento di questo tipo, ha proseguito il ministro, ciò che
manca è ancora la consapevolezza da parte dei giovani degli effetti
devastanti di queste sostanze.
L'inserimento nella nota tabella A delle sostanze pericolose e
dannose di tutte le anfetamine è un fatto tutto italiano. Questo
significa che verranno inserite a giorni in questa famosa tabella A
perché paradossalmente queste non sono a tutt'oggi considerate
droghe a tutti gli effetti.
Ciò detto, le iniziative intraprese rispecchiano anzitutto la
dimensione internazionale del fenomeno; in applicazione di un
accordo sottoscritto nel 1997 dai Paesi europei anche in Italia si
è posta l'esigenza di attivare un servizio di allerta rapido sulle
nuove sostanze sintetiche, in tal senso è stato costituito presso
il Ministero della sanità un gruppo tecnico chiamato a svolgere
attività di prevenzione, rilevazione, sperimentazione e valutazione
ed attivato con la partecipazione diretta delle regioni, compresa
la Valle d'Aosta.
La Regione Emilia Romagna, capofila delle iniziative regionali -
capofila per evidenti ragioni essendo la realtà dove più è presente
il fenomeno delle discoteche -, in stretto rapporto con il
Ministero della sanità ha predisposto un sistema pilota di
monitoraggio analitico ed osservazionale sulle droghe sintetiche,
le loro caratteristiche, le modalità di consumo, l'impatto sui
servizi sanitari e sociali, le conseguenze sulla sicurezza e sulla
salute. Proprio questa mattina alle ore 10,00 è convocata a Roma,
presso il Dipartimento affari sociali della Presidenza del
Consiglio, una riunione per esaminare le iniziative del Governo in
materia di lotta alle nuove droghe con specifico riferimento al
coinvolgimento delle regioni e degli enti locali.
Gli argomenti all'ordine del giorno sono molteplici. Ripeto, la
prima riunione è questa mattina, poi continuerà nei giorni
successivi e la convocazione è pervenuta direttamente dal Ministero
della sanità, Dipartimento di prevenzione. I punti principali sono
il programma di sensibilizzazione e formazione dei medici di
Medicina generale per la prevenzione primaria e secondaria dell'uso
inadeguato della dipendenza da alcool nonché per la gestione dei
trattamenti in soggetti tossico-alcooldipendenti.
È un tema fondamentale perché è arcinoto che la figura
professionale che meglio conosce i soggetti è sicuramente il medico
di Medicina generale che può avere cognizioni anche da elementi
oggettivi considerati più o meno astratti da altri se il suo
paziente è un paziente che fa uso di droghe o meno, ma si tratta
d'intraprendere una grossissima operazione di formazione dei medici
di Medicina generale che sono oggi impreparati a riconoscere i
sintomi dell'uso o meno delle droghe.
Segue poi l'analisi dei modelli di efficacia degli interventi
psicosociali nei servizi pubblici, il programma di formazione per
gli insegnanti appunto, finalizzato ad incrementare nell'ambito
delle attività svolte nei CIC la trattazione delle problematiche
connesse all'uso inadeguato e all'abuso di alcool; l'attivazione di
un gruppo di lavoro informativo fra istituzioni centrali e
periferiche per lo scambio di esperienze e la formazione permanente
nel campo della tossicodipendenza, l'analisi dei costi degli
interventi socio-sanitari attuati nei servizi pubblici per
l'assistenza ai soggetti tossicodipendenti. Questa è la
dimostrazione che ci si muove con energia e questo dà da
sperare.
L'impegno di quest'Amministrazione, che ha aderito a
quest'iniziativa ministeriale, è operare in stretto contatto con
gli organi dello Stato e collaborare con le altre regioni poiché il
fenomeno non può essere affrontato solo sulla base dell'emozione e
di una generica urgenza, ma piuttosto sulla considerazione che
nessuna regione ha singolarmente il potere d'intervenire in modo
risolutivo.
Ciò non significa che la Valle d'Aosta si debba esimere
dall'intervenire, ma piuttosto che lo debba fare nel quadro di un
intervento complessivo e globale coordinato con tutte le altre
regioni e con lo Stato. È inutile che spendiamo soldi per stampare
un dépliant informativo quando già lo Stato ha predisposto questi
dépliant molto interessanti di due tipi: uno che riguarda
l'informazione per gli operatori, nuove droghe ed un altro che
riguarda l'informazione ai ragazzi, ai possibili utenti. Io li ho
letti, sono molto interessanti perché usano la terminologia dei
ragazzi e possono avere un piccolo significato a livello
informativo presso questa generazione.
Questa considerazione è valida anche rispetto ad un altro fronte
d'intervento che l'assessorato intende attivare per affrontare il
problema e che comporta la consultazione delle forze dell'ordine,
dei gestori delle discoteche valdostane per promuovere
congiuntamente iniziative di prevenzione.
La rappresentante delle discoteche valdostane ha dato la propria
piena disponibilità a farsi portatrice del pensiero della
federazione che raggruppa i gestori delle discoteche italiane
anch'essi preoccupati del diffondersi del fenomeno e disposti ad
impegnarsi a fondo per affrontarlo. A tal fine è previsto un
incontro probabilmente già nel mese di dicembre fra la Questura,
l'Associazione delle discoteche, l'Assessorato della sanità e gli
operatori sociali per concordare le iniziative da assumere a
livello regionale.
L'incontro, se si farà, avverrà nel momento in cui ci saranno
queste indicazioni da parte del ministero per avere elementi di
valutazione maggiori e anche in seguito ad un coordinamento delle
discoteche di tutta Italia che è stato già messo in piedi e che
dovrà andare nell'ottica di definire un cosiddetto "marchio di
qualità" delle discoteche. Vogliamo avere questi elementi di
valutazione per poi rapportarci a livello locale.
Per quanto concerne il terzo quesito:
"se non ritiene
necessario intraprendere un'azione di preparazione e formazione
professionale specializzata da adibire alla prevenzione,
informazione e reinserimento delle vittime"
, bisogna
considerare che le iniziative di formazione degli operatori, le
attività di valutazione e di miglioramento della qualità dei
servizi forniti dal SERT ci sono, forse non sono proposti
all'opinione pubblica in modo eclatante, certo non alimentano né
protagonismi né personalismi, ma ci sono. Nel quadro di una
formazione permanente obbligatoria a cui tutti i vari operatori,
medici e personale del SERT soprattutto, non rifiutano di
applicarsi, bisogna evidenziare che è difficile immaginare di quale
ulteriore diversa preparazione e formazione professionale
necessiterebbero, tuttavia dal coordinamento delle iniziative con
le altre regioni e con lo Stato si evidenzieranno sicuramente nuovi
ambiti di approfondimento e formazione che saranno osservati anche
in Valle d'Aosta.
Ma più che a una diversa formazione degli operatori attualmente
in servizio e che operano prevalentemente nell'ambito della cura e
della riabilitazione dei tossicodipendenti, è necessario
provvedere, come la Regione Valle d'Aosta e altre regioni si stanno
predisponendo a fare, ad individuare nuove figure professionali da
utilizzare soprattutto in azioni di prevenzione.
Stiamo discutendo da tempo dell'operatore di strada; un gruppo
di lavoro si è interessato di questo problema, ma devo dire che non
ha sortito nulla di concreto perché la realtà della Valle d'Aosta è
basata su una territorializzazione dei nostri comuni ed è difficile
pensare ad un operatore di strada che è stato concepito nella
logica della grossa realtà che vada a proporsi sul territorio senza
che sia immediatamente smascherato da coloro che potrebbero essere
i possibili utenti.
È un tema difficile, però dobbiamo puntare a nuove
professionalità perché i convegni, gli incontri, i dibattiti sono
sicuramente utili ai fini della formazione, se ne stanno facendo
continuamente nelle scuole, ma è necessario ricercare una nuova
figura professionale - ancora da individuare: può essere
l'educatore professionale piuttosto che l'assistente sociale - che
dovrebbe essere utilizzata soprattutto in azioni di
prevenzione.
Si tratta di una scelta necessaria, ma difficile in quanto
questa tipologia professionale dovrebbe operare al di fuori delle
consuete modalità di svolgimento del lavoro dipendente, solo in
questo modo sarà vicina alle persone a rischio, in particolare ai
giovani, mescolandosi ad essi, accompagnandoli nei percorsi
complessi della prevenzione volti al non uso delle droghe o al
primo intervento di assistenza e soccorso e alla riduzione del
rischio del danno quando l'uso persiste.
Questo è uno degli obiettivi principali dell'incontro fra
discoteche ed istituzioni perché uno degli obiettivi sarebbe quello
di creare non dico degli "opinion leader", ma dei ragazzi trainanti
all'interno delle discoteche che possano fare da traino nei
confronti dei loro coetanei per dissuaderli dall'uso di droghe. È
evidente che è difficile individuare i contorni precisi di questa
professionalità ed ancora più difficile è individuare le persone da
formare.
Sul quarto punto:
"se ci sono state iniziative concertate con
le forze dell’ordine, le comunità terapeutiche e
servizi pubblici, le autonomie locali esistenti sul territorio, per
combattere il traffico e lo spaccio della droga nella Regione Valle
d’Aosta"
, vanno ricordate due cose: anzitutto il
fatto che in Valle d'Aosta le funzioni prefettizie sono svolte
dalla Presidenza della Giunta e tutto ciò comporta una continua e
stretta collaborazione fra le forze dell'ordine e la Regione
nell'azione di controllo del territorio, del traffico e dello
spaccio delle droghe, a questo proposito il Comitato per l'ordine
pubblico sarà convocato prossimamente proprio per affrontare questa
problematica; in secondo luogo nella citata riunione di Roma è
previsto il consolidamento della rete di collaborazione non solo
fra le regioni, ma anche fra queste e gli enti locali nelle
attività legate al problema delle nuove droghe.
Il SERT dell'USL Valle d'Aosta è presente con proprie iniziative
nelle scuole e collabora strettamente con le forze dell'ordine; nel
mese di dicembre parteciperà ad un'iniziativa di formazione e
informazione sulle nuove droghe e sull'abuso di bevande alcoliche
in relazione al problema della sicurezza stradale, iniziativa
promossa dal sindacato di polizia. Mi pare che già la prossima
settimana ci saranno questi incontri, ad Aosta il primo, il secondo
a Pont-Saint-Martin.
Posso concludere riprendendo due passaggi di stampa, dove il
ministro dice che l'emergenza delle nuove droghe impone di adeguare
rapidamente le strategie d'intervento coordinando le iniziative fra
le istituzioni coinvolte: dagli Affari sociali alla Sanità, dagli
Interni alla Giustizia, alle regioni; che occorre accelerare il
lavoro in corso con un tavolo specifico che affronti i nodi
giuridici ancora aperti e metta in campo una politica d'intervento
a tutto campo, dall'identificazione delle sostanze ai nuovi
linguaggi della prevenzione. Sono inutili le misure necessarie e
peggio l'inasprimento delle pene, meglio il dialogo e
l'informazione su quell'inganno culturale della felicità contro il
mal di vivere, è questo il leitmotiv di giuristi, psichiatri,
sociologi sul fenomeno delle droghe sia leggere che pesanti, sia
artificiali.
Il dibattito è apertissimo, concordo con il Consigliere
Beneforti quando dice che bisogna comunque attivarsi a livello
locale, però vogliamo attivarci in una logica di coordinamento
generale perché rischieremmo di disperdere le forze e questo
vorremmo assolutamente evitarlo.
Non con questo vorrei essere frainteso: il fatto di aspettare
questo coordinamento tecnico, che è un coordinamento tecnico a
livello nazionale, non significa non attivarsi a livello
locale.
Confido molto sull'individuazione di questa figura professionale
che è inesatto definire nuova figura professionale, mi riferisco a
questi ragazzi trainanti che possono dare l'impressione e
trasmettere un senso di segnale positivo. È difficile, ma bisogna
tentare.
Président
La parole au Conseiller Beneforti.
Beneforti (PVA-cU) Prendo atto della risposta che l'Assessore ha
dato alla nostra interpellanza, una risposta molto
particolareggiata che ha fornito anche dei dati. Prego l'Assessore
di darci in copia i dati che ha letto in aula, in modo da fare un
esame più approfondito della situazione.
Prendo atto della volontà espressa dall'Assessore di seguire sì
le indicazioni che vengono dallo Stato e dalla collaborazione con
le altre regioni, ma anche di vedere a livello locale di affrontare
il problema per il ruolo che ci compete.
Io dico che è questo un fatto essenziale; quello di prepararsi a
recepire le indicazioni che vengono dallo Stato o che possono
venire dalle altre regioni in modo da essere pronti a metterle in
pratica, in modo da evitare quei disastri che potrebbero capitare e
che sono capitati anche in altre regioni.
Ritengo che sia indispensabile comprendere che non ci troviamo
di fronte solo alle vecchie droghe contro le quali si era riusciti
più o meno a mettere a punto una serie di misure anche estremamente
efficaci, sia a livello locale sia a livello nazionale.
Con l'affermarsi delle nuove droghe sono cambiati gli effetti, è
cambiata la modalità di consumo, è cambiata la stessa utenza per
cui è necessario rivedere le strategie da mettere in atto,
strategie che pongano al centro di ogni intervento la prevenzione,
intesa soprattutto come informazione. Non dico che se c'è un
opuscolo a livello nazionale, se ne debba stampare uno a livello
locale, ma quell'opuscolo che oggi c'è dobbiamo divulgarlo fra i
giovani per informarli delle conseguenze che queste droghe
sintetiche possono avere.
È in questa direzione che vanno compiuti gli sforzi se vogliamo
anche valutare appieno le conseguenze provocate dall'assunzione di
sostanze quali l'ecstasy e i suoi derivati.
La conoscenza delle conseguenze sanitarie è un passaggio
obbligato per qualsiasi iniziativa che andiamo a prendere e anche
per passare dalle parole ai fatti: o si conosce il fenomeno oppure
si parla senza affrontarlo e risolverlo in maniera concreta.
C'è chi sostiene che occorra adeguare le tabelle delle droghe
dannose e metterle al bando con decreto governativo; certo, ma è un
falso problema vista la natura delle nuove droghe, vista la
facilità di produzione dei nuovi composti.
Oggi il problema principale è la lotta a tutte le droghe, è il
recupero e il reinserimento nella vita da parte dei consumatori per
cui è necessario fornire strutture di supporto e risorse anche
economiche per avviare e continuare una campagna di prevenzione,
formazione ed informazione.
Dove questo deve avvenire? Sui luoghi di lavoro, nelle scuole
tramite il coinvolgimento degli studenti, dei presidi, degli
allievi e dei genitori, deve avvenire nei luoghi d'incontro del
tempo libero, come nelle sale da ballo e nelle discoteche, dove i
giovani si ritrovano e hanno l'occasione, più che altrove, di
drogarsi; deve avvenire sul territorio con il coinvolgimento delle
autonomie locali.
In Valle d'Aosta abbiamo condotto sempre una prevenzione
centralizzata nelle scuole, poco con le famiglie e niente sul
territorio perché da parte delle autonomie locali non è stato
recepito il ruolo che avrebbero dovuto svolgere anche sul
territorio. Il Progetto "Arianna" doveva passare dalla scuola alle
famiglie e poi sul territorio, invece è rimasto bloccato nella
scuola, ha fatto qualcosa con le famiglie, ma è stato purtroppo
assente sul territorio dove con le autonomie locali doveva svolgere
un ruolo diverso da quello che è stato svolto.
Occorre cercare tutti i canali più efficaci di colloquio con i
giovani, l'Assessore ne citava alcuni su cui concordo. Occorre
prevenire la vendita di sostanze stupefacenti tramite la
repressione che devono esercitare le forze dell'ordine nei
confronti di coloro che ne fanno un mercato arricchendosi sulla
pelle degli altri.
Dobbiamo portare avanti una forte azione, Assessore. Forse sarò
un po' troppo idealista e lo dimostro spesso e volentieri, ma per
recuperare i giovani ai valori della vita occorre una linea dura e
leggi severe, ma senza astruse misure di repressione come il
trattamento sanitario obbligatorio che qualcuno invoca per i
tossicodipendenti perché si finirebbe solo per intasare gli
ospedali trasformandoli in carceri, oppure chiudendo le discoteche,
in quanto sarebbe un provvedimento illegittimo e sicuramente
sbagliato.
Cari colleghi, anche se oggi non ci sentiamo toccati fortemente
dal problema delle nuove droghe sintetiche, come ci ha esposto
l'Assessore, il pericolo sussiste.
È necessario dare vita a un "task force" regionale unitamente ai
servizi pubblici, le comunità terapeutiche e gli enti locali per
bloccare questo fenomeno prima che prenda campo come è successo nel
passato per le altre droghe. Nel passato erano pochi i consumatori
di droga, poi via via siamo arrivati alle cifre che l'Assessore
indicava e che per una Regione come la nostra sono cifre fuori dal
normale.
È necessario altresì l'impegno delle famiglie che devono essere
coinvolte nella prevenzione e nell'informazione; le famiglie
possono svolgere un grosso ruolo e noi dobbiamo metterle in
condizione di svolgerlo così come compete alle autonomie locali e
alla Regione.
Concludo augurandomi che l'invito che rivogliamo alla Giunta
regionale venga accolto. Ma propongo anche, Assessore, che sia
presa un'iniziativa per indire un convegno regionale, un incontro,
un seminario, un qualcosa per aprire un confronto per ricercare
insieme una sempre più articolata ed efficace azione di prevenzione
coinvolgendo in quest'iniziativa: gli studenti, i presidi, gli
insegnanti, le autonomie locali e le famiglie. La prevenzione deve
avvenire nella scuola e nelle famiglie, ma anche sul territorio. Se
facciamo un convegno, un seminario, chiamatelo come vi pare,
sicuramente riusciremo a coinvolgere tutte quelle parti che oggi
molte volte rimangono fuori da quel coinvolgimento che invece
sarebbe necessario.
Président
Avec cette intervention nous avons conclu les
travaux de cette matinée du Conseil régional.
Les travaux reprendront à 16 heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK