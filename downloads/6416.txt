Consiglio Regionale della Valle d'Aosta - Oggetto del Consiglio n. 899 del 14 novembre 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 899 del 14 novembre 1984 - Resoconto
OGGETTO N. 899/VIII - AUTORIZZAZIONE ALL'U.S.L. DELLA VALLE
D'AOSTA AD APPORTARE VARIAZIONI AL BILANCIO DI PREVISIONE PER
L'ANNO 1984. - ANTICIPAZIONE DI CASSA.
PRESIDENTE:
Do lettura del testo della delibera:
IL CONSIGLIO REGIONALE
DELIBERA
1°) di autorizzare, in attesa dei previsti provvedimenti
governativi in materia, le variazioni al bilancio di competenza per
l'esercizio 1984 della U.S.L. della Valle d'Aosta onde garantire i
servizi minimi indispensabili;
2°) di autorizzare una anticipazione di fondi alla U.S.L.
della Valle d'Aosta fino alla concorrenza massima di £. 6 miliardi,
da liquidare anche ratealmente su richiesta dell'Assessore
regionale alle Finanze, dando atto che la spesa sarà imputata sul
cap. 52000 (pagamenti per partite di giro diverse) del bilancio di
previsione per l'anno 1984 che, dopo le variazioni di cui al punto
successivo, presenta la necessaria disponibilità con accertamento
della somma stessa sul cap. 12000 (riscossioni per partite di giro
diverse) del bilancio medesimo;
3°) di approvare, ai sensi dell'art. 42 - 7° comma - della
L.R. 7.12.1979, n. 68, le seguenti variazioni in aumento dei
sottoindicati capitoli di partite di giro del bilancio di
previsione per l'anno 1984;
Parte Entrata
Cap. 12000 ("Riscossioni per partite di giro
diverse")
£ 6.000.000.000
Parte Spesa
Cap. 52000 ("Pagamenti per partite di giro diverse")
£ 6.000.000.000
4°) di disporre, ai sensi e per gli effetti dell'art. 42 - 6°
comma - della L.R. 7.12.79, n. 68, che il presente atto sia
pubblicato per estratto nel Bollettino Ufficiale della
Regione.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (A.D.P.):
Anche la nostra U.S.L., come tutte le
altre nel resto del paese, soffre di mancanza di disponibilità
finanziaria e questo ha fatto si che ci siano già stati diversi
incontri tra gli Assessori alla Sanità delle Regioni. Il discorso
relativo alle U.S.L. comunque è già all'attenzione del Parlamento,
il quale in questo momento sta valutando la legge finanziaria.
Per la nostra U.S.L., ad ogni modo, questa carenza di liquidità
fa sì che diversi servizi, compresi gli stipendi, se non interviene
qualche fatto nuovo possono essere in pericolo. Per questo la
Giunta sottopone questo provvedimento all'esame del Consiglio, in
modo da permettere all'U.S.L. di variare il proprio bilancio per
consentire l'erogazione di questi servizi indispensabili ed altresì
di anticipare una quota, fino ad un massimo di circa 6 miliardi,
per poter garantire queste attività ed il pagamento di
stipendi.
Evidentemente si tratta di un anticipo e, quando la situazione
sarà chiarita, si provvederà, come d'altronde si è già fatto lo
scorso anno, a riscuotere la somma che oggi la Regione anticipa
all'U.S.L..
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
A parte la scarsa fiducia nelle
U.S.L. in generale - anche il segretario nazionale del mio partito
ha ribadito che le U.S.L. vanno modificate - per quanto riguarda in
particolare l'organizzazione della U.S.L. in questione ed i servizi
che eroga al cittadino, vorrei dire in premessa che, essendomi
dovuto servire ieri del laboratorio di analisi dell'Ospedale di
Aosta, si fa prima a fare le analisi nel Katanga che in questo
Ospedale!
Poi vorrei chiedere una precisazione all'Assessore alle Finanze:
in questo momento la Regione anticipa delle somme (con un massimo
di 6 miliardi) all'U.S.L. per motivazioni che riesco a ben
comprendere, però vorrei sapere se il rientro da parte dell'U.S.L.
al Fondo regionale avviene con interessi o meno. Lo chiedo perché
non conosco il problema e vorrei avere chiarimenti su questo
punto.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Con questo oggetto si autorizza
l'U.S.L. ad apportare delle variazioni di bilancio e questo è un
punto chiaro: se l'U.S.L. ha bisogno di aumentare la disponibilità
di certi capitoli, con questo provvedimento viene autorizzata a
farlo.
Il secondo elemento è quello di una anticipazione di sei
miliardi all'U.S.L.. Vorrei sapere dall'Assessore se oltre a questo
provvedimento ve ne sono stati altri analoghi, presi
dall'esecutivo, e, in caso affermativo, a quanto ammontano.
Quest'anno nessuno? C'era un provvedimento per aumentare di 43
miliardi la disponibilità delle partite di giro: a quale scopo era
finalizzato? Comunque volevo avere assicurazione che questo era
l'unico intervento per anticipazioni a favore dell'U.S.L..
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (A.D.P.):
Il meccanismo è il seguente: c'è
un'assegnazione da parte dello Stato al Fondo Sanitario Nazionale
che viene erogata alla Regione, la quale la versa all'U.S.L..
Questa anticipazione verrà recuperata man mano che verranno versati
dallo Stato alla Regione i fondi da dare all'U.S.L.. Evidentemente
non si parla di interessi perché siamo a questi livelli.
PRESIDENTE:
Metto in approvazione la delibera in
oggetto:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK