Consiglio Regionale della Valle d'Aosta - Oggetto del Consiglio n. 3092 del 19 marzo 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 3092 del 19 marzo 2003 - Resoconto
OGGETTO N. 3092/XI Determinazioni in merito alla relazione sulla
Cogne Acciai Speciali presentata dall'INAIL per il riconoscimento
del rischio amianto. (Interpellanza)
Interpellanza A conoscenza, tramite gli organi di informazione
della relazione sulla Cogne-Acciai Speciali, presentata dall'INAIL
di Aosta in merito al riconoscimento del rischio amianto;
Rilevato il malcontento venutosi a creare fra i dipendenti e
nelle organizzazioni sindacali a seguito dei contenuti della
relazione stessa, in quanto solo una minima parte delle domande
presentate sarebbe stata accolta e ammessa ai benefici
previdenziali previsti dalle leggi vigenti;
Visto l'incontro avvenuto fra le parti interessate presso
l'Assessorato regionale all'Industria;
il sottoscritto Consigliere regionale
Interpella
l'Assessore competente per conoscere:
1) se condivide i contenuti della relazione sulla Cogne-Acciai
Speciali e il metodo seguito dall'INAIL per il riconoscimento del
rischio da amianto;
2) se, e quali, iniziative intende assumere per evitare
l'apertura di un contenzioso da parte dei lavoratori interessati
nei confronti dell'INAIL, per ottenere il rispetto dei loro
diritti;
3) se, eventualmente, non ritiene opportuno ricorrere, come è
avvenuto in altre regioni e città, in sede di Ministero del Lavoro
a Roma e di incaricare un esperto di parte che esprima una
valutazione tecnica anche sul metodo seguito dall'INAIL per il
riconoscimento del rischio da amianto;
4) se ha provveduto a chiedere all'ex Gruppo Orlando di
ricostruire e di certificare l'esposizione a rischio da amianto dei
48 lavoratori dell'ex Ilssa-Viola che hanno inoltrato la domanda
per beneficiare dei diritti previsti dalle norme di legge in
materia previdenziale.
F.to: Beneforti
Président
La parole au Conseiller Beneforti.
Beneforti (PVA-cU)
Devo dire che questa ulteriore
iniziativa ci è stata sollecitata dai sindacalisti e dai lavoratori
interessati, non è un'iniziativa personale, anche se per ognuno di
noi è doveroso seguire tutte le vicende che si susseguono nella
nostra regione e di portarle nelle sedi opportune. Questa è
l'ennesima iniziativa che presento in questa sede ed ha lo scopo di
riportare, in una sede autorevole come è quella del Consiglio
regionale, una vertenza che, in base alle notizie pervenuteci, non
si chiude nel rispetto della normativa di legge vigente,
tutt'altro. Una cosa sembra certa: la relazione presentata
dall'INAIL contiene delle soluzioni inaccettabili. Fra l'altro, non
si comprende se sono soluzioni e valutazioni dettate dalla
consapevolezza, oppure da una certa ignoranza della materia.
Per questo chiediamo a lei, Assessore, se condivide i contenuti
della relazione. Certamente lei ha mezzi e risorse umane a
disposizione, in grado di ristabilire una certa verità e di
verificare l'esattezza del metodo seguito dall'INAIL per
l'accertamento e il riconoscimento del rischio da amianto, in grado
di determinare o negare l'esposizione al rischio, cosa che non
possiamo fare noi politici o che possono fare i rappresentanti
sindacali. Credo che non si possa - dopo aver affrontato la
vertenza come è stata affrontata - lasciare all'INAIL ogni
decisione e rimettersi ai ricorsi in sede amministrativa e legale,
dopo il parere negativo dell'Istituto infortuni sulle singole
domande. Credo non si possa permettere che l'INAIL svolga la sua
pratica, dica di no, e poi si istruiscano i ricorsi aprendo il
contenzioso.
Penso che, a monte, si sarebbe dovute determinare le valutazioni
da seguire, perché? Perché prima degli interessi della società,
degli interessi dell'Istituto infortuni o dell'Istituto della
Previdenza sociale, noi riteniamo che debbano venire quelli dei
lavoratori! Ritengo pertanto che ogni tentativo debba essere fatto
per rendere giustizia a chi la chiede. Assessore, l'INAIL non può
trincerarsi dietro la cosiddetta "soglia di rischio", dal momento
che vi sono patologie per le quali non è individuabile una dose di
soglia! Qualsiasi soglia può causare un danno alla persona e, se
causa danno, deve essere riconosciuto, non si può far finta di
niente! Del resto, è stato riscontrato che alla "Cogne" esiste il
rischio da amianto, e il rischio da amianto è una cosa seria, visto
che causa malattie anche mortali.
Allora, per non lasciare niente di intentato, credo che anche la
Regione voglia mettere in atto ciò che in altre regioni e province
hanno già fatto da tempo; se necessario, dobbiamo anche andare in
sede ministeriale, a Roma, e ottenere in quella sede il
riconoscimento dei diritti di tali lavoratori. Non siamo mai andati
in sede ministeriale per la "Cogne-Acciai Speciali"; se necessario,
occorre ricorrervi, come singolarmente vi hanno fatto ricorso altre
province e regioni del nostro Paese, altrimenti - e questo è il
problema di fondo - dobbiamo incaricare del problema un esperto
sopra le parti, che possa individuare le soglie di rischio
sussistenti, onde poter ottenere i benefici previsti dalla
legge.
Queste sono le domande alle quali si chiede risposta, tenendo
presente due aspetti di fondo: non deve essere il lavoratore a
presentare la domanda, a farsi carico della prova dell'esposizione
a rischio da amianto, come in certe sedi si pretende; l'INAIL non
può essere condizionata dall'accessibilità ai dati, documenti e
informazioni, che dipendono dalla discrezionalità delle imprese, le
imprese devono collaborare con l'INAIL e non limitare la
possibilità di verifiche da parte dell'INAIL.
Devo dirle, Assessore, che non ci si può scaricare la coscienza
affermando che, forse, le aspettative create fra i lavoratori sono
state superiori alla realtà; mi sembra azzardato fare queste
affermazioni! In tal caso, le domande non si sarebbero dovute
accogliere, se si riteneva che non era valide; ma, dal momento che
sono state accolte e presentate, si devono fare tutti gli
accertamenti per verificare se il diritto sussiste!
L'ultima domanda era quella relativa ai lavoratori dell'Ilssa
Viola, per i quali lei si era impegnato a verificare con il "Gruppo
Orlando" le possibilità esistenti del riconoscimento di questi
lavoratori al rischio da amianto.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Ringrazio il Consigliere Beneforti
per l'interpellanza. Seguiamo questa problematica ormai da più di
un anno e mezzo e, se siamo arrivati a questo punto e se sono stati
attivati tutta una serie di organizzazioni ed enti, questo è dovuto
anche al ruolo di coordinamento e di sollecitazione che la Regione
ha inteso svolgere. Per venire alle singole domande, per quanto
riguarda la relazione INAIL, questa segue una prassi che viene
svolta in modo omogeneo sul territorio nazionale e segue le
indicazioni di una nota tecnica della Direzione nazionale
dell'INAIL del 1995. Si tratta di una specifica procedura che è
stata adottata per la "Cogne", ma che è stata adottata anche per
altri siti. Va sottolineato che per la Valle d'Aosta si è ritenuto
di comprendere nel periodo di calcolo dell'esposizione anche
l'attività svolta nell'intero arco del 1992. In precedenza si è
giunti in altre situazioni - parlo di Taranto, quindi non di
situazioni marginali - ad includere solo attività svolte fino al
1990 e in alcuni casi fino al 1989; quindi, dal punto di vista
della copertura temporale, vi sono delle posizioni
apprezzabili.
Per quanto riguarda i risultati, non entro nel merito dei
risultati che sono stati espressi. La riunione di presentazione è
stata fatta nel nostro Assessorato, ho sentito quali sono state le
argomentazioni dell'INAIL e quali le controdeduzioni delle
organizzazioni sindacali; sulla base di quanto si è visto, si è
deciso di attivare un tavolo tecnico con la partecipazione del
sindacato e dell'INAIL, per verificare alcuni aspetti della
relazione legati alla necessità di approfondire le tipologie di
alcune figure professionali specifiche dello stabilimento di Aosta
che non venivano riconosciute in prima lettura, utilizzando dei
parametri derivanti dalla procedura nazionale. Su questo si è
convenuto di fare delle ulteriori verifiche; in una prima riunione
di questo comitato è stato redatto anche un verbale di riunione che
puntualizza tutta una serie di questioni.
Mi preme dire che l'INAIL ha sottolineato che, per alcune di
queste figure professionali che possono usufruire dei benefici
previsti dalla legge n. 257/1992, non si esclude la possibilità di
una sospensione del giudizio, anche in considerazione di eventuali
problemi lessicali, che potrebbero aver fatto definire le mansioni
con terminologia diversa da quella comunemente utilizzata. Al di là
della dizione in "burocratese" di questa frase, l'INAIL ha
dichiarato la propria disponibilità a riconsiderare i dati presenti
nella relazione del Contarp e di non considerare questi come dati
definitivi. Di conseguenza, nella stessa relazione alcune posizioni
venivano indicate come posizioni aperte, necessitanti ulteriori
approfondimenti.
Da questo punto di vista, la disponibilità dell'Istituto è stata
quella di dichiarare la propria volontà di acquisire tutti gli
elementi utili, per avere ulteriori dati, e quindi si è deciso di
fare in questa settimana un incontro con "Fintecna", che è una
società che detiene i dati relativi all'inquinamento da amianto
alla "Cogne", per cercare di acquisire maggiori dati a supporto
ovviamente delle tesi di chi sostiene che questa situazione va
sanata e risolta. Ora, le soglie le pone la legge, cioè le mille
fibre litro le pone la legge, così come i tempi di esposizione
all'amianto; quindi questa non è materia di trattativa, ma si
tratta di applicare le norme e credo sia intenzione di tutti fare
in modo che le norme vengano applicate in modo corretto: questo è
quanto si sta cercando di fare. Per quanto riguarda la seconda
domanda, al momento è aperto un confronto con il sindacato, è stata
fatta un'assemblea con i lavoratori, c'è stato un impegno unitario
del sindacato a coinvolgere le strutture nazionali del Patronato,
dell'INAS, dell'ITAL e dell'INCA, e di interessare anche le
strutture tecniche di questi patronati per valutare la relazione
stessa e tutte le iniziative che possono essere intraprese. In
"materia amianto", come ci ricorda spesso il Consigliere Beneforti,
non è un esempio pilota quello della "Cogne", semmai viene dopo
esperienze già fatte a livello nazionale, quindi si tratta di
utilizzare una competenza tecnica che strutture e sindacati
nazionali hanno sicuramente maturato.
Quanto al ricorso alle sedi ministeriali, noi intendiamo - lo
abbiamo detto - perseguire tutte le vie, quindi va bene il
coinvolgimento nazionale degli organismi nazionali del sindacato,
ma siamo anche in contatto con i Parlamentari, i quali hanno
chiesto un incontro al Ministero del Welfare, per verificare la
volontà del Governo ad applicare gli atti di indirizzo ministeriali
specifici per un singolo stabilimento, come era avvenuto nel
passato. Gli unici ad aver applicato questi atti di indirizzo sono
stati quelli del "Governo dell'Ulivo", con il Sottosegretario
Caron, che si è occupato di Terni e di Taranto; spero che vi sia la
volontà da parte dell'attuale Governo di seguire questo tipo di
iniziativa. In ogni caso questa è una via che assolutamente non
lasciamo cadere…
(interruzione del Consigliere Lattanzi, fuori
microfono)
… parlavo della "questione amianto",
non pensavo di mandare a casa nessuno, mi pare sia un po' fuori
tema! Ho fatto la cronaca: un governo ha fatto una cosa, un altro
non la fa; mi sono limitato alla descrizione dei fatti! Tornando
alle nostre questioni, per quanto riguarda "l'Ilssa Viola", ho
scritto a "Europa Metalli" di Firenze, che è la società
proprietaria dopo essere subentrata all'ex gruppo "SMI", chiedendo
di ottenere certificazioni e documentazioni utili per ricostruire
l'attività e l'esposizione all'amianto dei lavoratori. "L'Europa
Metalli" ha dichiarato la propria disponibilità a fornire gli
elementi a sua disposizione; l'INAIL, da parte sua, ha dato anche
una disponibilità ad esaminare delle certificazioni e le
indicazioni che i patronati stanno raccogliendo, sulla base delle
testimonianze e della documentazione - che è possibile raccogliere
in loco - sentendo dirigenti e comunque tecnici che hanno operato
nello stabilimento. Pertanto, da questo punto di vista, stiamo
cercando di raccogliere dei dati e degli elementi, tenuto conto del
fatto che si tratta, purtroppo, di uno stabilimento che ha chiuso
nel 1986 e che non ha una tenuta degli archivi pari a quella delle
ex aziende a partecipazione statale.
Per quanto concerne la "questione amianto", è stato coinvolto
anche lo stabilimento di Verrès e l'INAIL si è impegnata a definire
i propri pareri entro il mese di aprile per quanto riguarda le
domande che sono state fatte per lo stabilimento di Verrès. In
questa vicenda vorrei sintetizzare cosa è stato fatto.
Innanzitutto, a fronte di una situazione che rischiava di andare in
ordine sparso, da parte dell'Assessorato è stato attivato un tavolo
con la presenza di tutti i soggetti interessati alla questione: i
patronati, l'INAIL, l'INPS e l'Ufficio del lavoro. La dimensione
del problema è grande, sono circa 660 le domande solo per la
"Cogne", e credo che sia interesse di tutti che, una volta fatta la
domanda, questa venga affrontata seriamente e verificata e, sulla
base delle certificazioni che vi sono, venga emesso un
giudizio.
La costituzione di questo tavolo ha consentito di sollecitare e
accelerare i lavori, sia nei confronti di "Fintecna", che ha
presentato la relazione tecnica che doveva presentare, sia nei
confronti anche dell'INAIL, che ha assunto dei tempi precisi per
dare delle risposte. Risposte che oggi non vengono - come è stato
detto - sicuramente giudicate generalmente positive, però credo che
si tratti di continuare con questo tipo di lavoro, attivando anche
altre soluzioni di cui riferivo prima: per questo siamo in contatto
con i Parlamentari per quanto riguarda anche un'iniziativa
politica, di carattere più generale, a livello ministeriale.
Si può dire pertanto che si sta operando perché questa
situazione venga al più presto chiarita. Ovviamente
l'Amministrazione svolge un ruolo istituzionale da questo punto di
vista, non può e non credo che nessuno chieda - ma neanche il
Consigliere Beneforti ha chiesto questo - che si sostituisca né
alle parti sociali, né ai patronati. Il nostro ruolo è quello di
mantenere e di verificare che le operazioni si svolgano nell'ambito
di una normale correttezza e soprattutto di fare in modo che i
lavoratori, che hanno delle aspettative, abbiano in tempi certi
delle risposte motivate. Dopodiché - come diceva il Consigliere
Beneforti - è sempre aperta la strada del contenzioso; quello che
cerchiamo di fare, è vedere se è possibile governare questa
questione, sapendo che purtroppo, in una vicenda come questa, tutti
soddisfatti non lo saranno mai! Noi abbiamo i dati della "Breda" di
Sesto S. Giovanni, che era uno stabilimento simile a quello della
"Cogne", in cui le attestazioni INAIL sono ancora al di sotto di
quanto l'INAIL non ha fatto nella situazione di Aosta. La
situazione quindi, sicuramente, non è semplice; per parte nostra la
stiamo seguendo con grande attenzione e adotteremo tutte le misure
necessarie perché abbia un esito positivo, nel pieno rispetto delle
norme vigenti in questo Paese.
Président
La parole au Conseiller Beneforti.
Beneforti (PVA-cU)
Ringrazio l'Assessore per la risposta
che ha dato, molto dettagliata. Non ho, anche nella mia
esposizione, messo in dubbio le iniziative che sono state prese
come Regione, unitamente alle organizzazioni sindacali di fabbrica
e fuori dalla fabbrica, e con i patronati sindacali, e apprezzo
l'impegno che ha preso a perseverare nell'azione che è iniziata,
per fare in modo che la "vertenza amianto" si concluda nel migliore
dei modi. Nonostante quanto è stato fatto e quello che vi siete
impegnati a fare, unitamente alle organizzazioni sindacali e ai
patronati, ancora non si intravedono risultati favorevoli ai
lavoratori, se l'INAIL non cambia strada rispetto alla relazione
che ha presentato.
Oggi la relazione dell'INAIL sulla "CAS" - lo dicevo in premessa
- non è accettabile, e se vi sono tutte quelle iniziative che avete
previsto anche voi come Regione e con le organizzazioni sindacali,
vuol dire che qualcosa non va in quella relazione presentata
dall'INAIL. Infatti sono convinto che se si segue quel metro di
misura con cui l'INAIL considera l'esposizione a rischio da
amianto, pochi saranno i lavoratori che godranno dei benefici
previsti dalla legge. Con questo non si deve pensare che si
pretenda che il rischio sia riconosciuto a tutti quanti hanno
presentato domanda; noi chiediamo, come chiedono i lavoratori, che
vengano rispettate le norme di legge.
Qualcuno ha affermato però che le aspettative create attorno
alla "vicenda amianto" sono state superiori al ritorno: può essere,
ma le aspettative non devono essere inferiori al ritorno! Vede,
Assessore, abbiamo avuto l'impressione, anche leggendo la
documentazione, che l'INAIL di Aosta - e vorrei essere smentito dai
fatti - tende, forse su sollecitazione della sede nazionale, ad
anticipare la strada che il Governo romano sta seguendo in
"Commissione lavoro e previdenza" del Senato. In quella sede sono
all'ordine del giorno i cambiamenti alla legislazione inerente
l'amianto, cambiamenti proposti dal Ministro del lavoro.
Alla proposta del Governo sono stati presentati una valanga di
emendamenti, ben 41 dalla stessa maggioranza di Governo e 121
dall'opposizione. Gli emendamenti presentati raccolgono le
obiezioni e le critiche delle organizzazioni sindacali al
provvedimento governativo. Il Ministero del lavoro, su una materia
così delicata e foriera di tensioni sociali, seguito in questo caso
dall'INAIL di Aosta, si è mosso più con i piedi che con la testa!
L'INAIL di Aosta non ha abbandonato il confronto e il dialogo
sociale, come ha fatto il ministro, ma ha dato attuazione alle
nuove norme ancor prima che divenissero legge dello Stato, questa
almeno è l'impressione.
Questo perché si vogliono risparmiare pochi denari sulla pelle
di chi rischia di essere colpito da malattie incurabili, che sono
causate dall'amianto e che accorciano, purtroppo, la vita dei
lavoratori. Non possiamo permettere che questo accada; se vi sono
dei diritti, devono essere rispettati, come devono avere
soddisfazione i 48 lavoratori della "Ilssa Viola". Non è pensabile
che questi 48 lavoratori che hanno presentato la domanda, siano
solo persone che approfittano della situazione per ottenere dei
benefici; occorre andare fino in fondo e se gli "Orlando" non danno
risposta, l'autocertificazione o le iniziative che ha citato prima
lei devono essere la strada da seguire!
Assessore, le ho sempre dato atto del suo interessamento e
glielo do anche oggi, ma di fronte al nuovo che sta andando avanti
- e ricordavo quanto sta avvenendo in sede di ministero e le
proposte di cambiamento del Ministro del lavoro - credo occorra
fare molto di più: non possiamo abbandonare i lavoratori
interessati e rimetterci al buon cuore dell'INAIL o di qualsiasi
altro!
Noi, da domani, porteremo a conoscenza dei lavoratori che ci
hanno dato il mandato e chiesto di intervenire, l'esito di questo
confronto consiliare. Con loro decideremo la strada da seguire, in
appoggio a quanti in sede sindacale e delle istituzioni vorranno
tener conto e sostenere gli obiettivi che è giusto realizzare con
questa vertenza. Se è necessario, ripeteremo le azioni resesi
necessarie nel passato per altri invalidi del lavoro che l'INAIL
aveva mortificato nella loro dignità e nei loro diritti.
Assessore, prima di chiudere tutta la partita in sede locale,
chiedo di vedere se vi è la possibilità di un incontro in sede
ministeriale, come sono andate in sede ministeriale tutte le altre
regioni e province, perché molti sono gli accordi sostenuti in
quella sede. A questa vertenza purtroppo è mancato un coordinamento
nazionale: ogni provincia e regione è andata per conto proprio,
ognuna ha trattato per sé, ha manifestato, ha fatto scioperi e
azioni sindacali per proprio conto; è mancato, in sede sindacale,
un coordinamento della vertenza. Forse è stato detto che ogni
provincia o regione è un caso a parte, però le linee di indirizzo
credo che debbano essere per tutti uguali! Torno anche al discorso,
sul quale lei non mi ha dato risposta, della necessità di ricorrere
ad un esperto per verificare certi punti della relazione che
l'INAIL ha presentato e che, sia noi politici, che le
organizzazioni sindacali, non siano in grado di approfondire.
Credo che per poter controbattere l'Istituto infortuni, occorra
fare una verifica fino in fondo. Valutate attentamente, non
scendete sul piano dell'INAIL, che ci spinge a mettere in atto i
cambiamenti alla legge, proposti, come dicevo, dal Ministro del
lavoro in sede di "Commissione lavoro" del Senato, legge alla quale
sono stati presentati circa 200 emendamenti da maggioranza e
opposizione. Noi, in Valle d'Aosta, non seguiamo quell'esempio;
forse l'INAIL di Roma indicherà alla sede locale che quella è la
strada da seguire ma, se viene seguita quella strada, si arriva ad
una certa fiscalità e si risparmiano dei denari sulla pelle dei
lavoratori!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK