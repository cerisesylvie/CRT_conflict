Consiglio Regionale della Valle d'Aosta - Oggetto del Consiglio n. 969 del 15 gennaio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 969 del 15 gennaio 2015 - Resoconto
OGGETTO N. 969/XIV - Reiezione di risoluzione: "Provvedimenti
urgenti per la verifica della regolarità delle concessioni
all'utilizzo a fini idroelettrici e adozione di provvedimenti ai
fini della revisione dei canoni e dell'applicazione delle sanzioni
a carico dei trasgressori".
Presidente -
Chi vuole illustrare la risoluzione? Chiede
la parola il Consigliere Ferrero, ne ha facoltà.
Ferrero (M5S)
- Grazie Presidente.
In seguito all'interpellanza che abbiamo presentato oggi, noi
gradiremmo una conferma degli impegni da parte della Giunta
regionale, riguardo ai provvedimenti che devono essere adottati,
per far chiarezza sull'utilizzo delle acque a fini idroelettrici.
Ci sono, secondo noi - ma direi che ormai è una certezza quasi
matematica ed è solo da fare l'accertamento da parte delle
competenti autorità - degli abusi che comportano guadagni di
milioni, milioni e milioni di euro, superiori a quelli che sono
consentiti dalle concessioni.
Non possiamo far finta di niente, non possiamo continuare a
lasciare andare avanti questa situazione di irregolarità
permanente. Di conseguenza chiediamo semplicemente - nulla di
straordinario - che sia fatta chiarezza, che sia fatto un controllo
a tappeto su tutti gli impianti idroelettrici, che siano erogate le
necessarie multe o sanzioni dove necessario e che nei casi più
gravi si provveda alla revoca delle concessioni.
Chiediamo, inoltre, che si vada già a emettere un ulteriore
provvedimento di proseguimento della moratoria per la concessione
di ulteriori autorizzazioni per lo sfruttamento delle acque e che
si faccia anche un adeguamento dei canoni di concessione, perché è
una vergogna che la Regione alla fine si prenda dallo 0,83 all'1
percento del guadagno che un privato o una società privata si
mettono in tasca. Penso che questa - possiamo dire che avviene con
la nostra complicità - è una cosa che, in questo momento storico in
cui il bilancio è così problematico, non ha ragione di essere.
Io mi rivolgo sia al Presidente della Regione che all'Assessore
competente. C'è da parte nostra la volontà di affrontare in maniera
calma, riflessiva e cosciente i risvolti che ci possono essere
nell'economia valdostana, rispetto a un intervento di questo
genere. È ovvio che, se da parte vostra non vediamo nessun impegno
e nessun gesto di buona volontà, faremo a modo nostro, ma vi faremo
male, eh! Vi faremo male e anche tanto! Io chiedo da voi una scelta
di responsabilità: noi non vogliamo creare un putiferio, né fare
scoppiare delle cose in questo momento; noi vogliamo recuperare i
soldi dei valdostani. Quei soldi che adesso vanno ai privati, noi
li vogliamo rimettere nel bilancio regionale, li vogliamo rimettere
per tutto quello che è stato tagliato indebitamente: contributi
alle badanti... Io parlavo oggi, prima di venire qui, con un
agricoltore che fa parte di una latteria turnaria regionale: prima
non pagavano nessun affitto, mentre adesso si trovano
improvvisamente a dover pagare migliaia di euro di locazione e
hanno in pratica l'acqua alla gola. Ecco: togliamo l'acqua alla
gola! Prendiamo quello che è dovuto dai privati, i quali finora
hanno usufruito di un trattamento di favore. Secondo noi è venuto
il momento di cambiare rotta.
È un invito bonario, cosciente dei problemi e delle
problematiche che ci sono sotto, però non voglio e non vogliamo,
come Movimento Cinque Stelle, sentire parlare in questo momento di
qualsiasi atto amministrativo o di altro tipo, che vada a prevedere
delle specie di, tra virgolette, sanatorie per incrementi della
produzione oltre le concessioni. Se voi andrete in questa
direzione, vi assicuriamo sarà une guerra, ma sarà una guerra vera
e propria! Perché qui parliamo di decine di milioni di euro che
possono essere recuperati. Per quanto ci riguarda è una mano tesa.
Vedremo qual è la vostra risposta.
Presidente
- Ci sono altre richieste di intervento? La
parola all'Assessore Baccega, ne ha facoltà.
Baccega (SA)
- Grazie Presidente.
La risoluzione ci dà l'occasione per ribadire alcuni concetti
che sono stati espressi ieri, in occasione della risposta
all'interrogazione, laddove abbiamo detto che i controlli vengono
effettuati e che nei casi di supero di prelievo vengono comminate
le contravvenzioni previste, da parte del Corpo Forestale, per le
violazioni che la struttura demanio indica e segnala. Vengono
richieste e vengono incassate le somme dovute, a titolo di canone e
sovracanone, da parte della struttura. Abbiamo provveduto con la
delibera di dicembre ad aumentare i canoni di derivazione e un
percorso si è avviato.
Per questo motivo noi chiediamo di rinviare al tavolo della
Commissione il dibattito in argomento, tenuto conto che è in
previsione, a tempi brevissimi, il confronto sul piano di tutela
delle acque, che è l'argomento chiave che va a determinare tutto il
percorso. Sarà un'occasione per avere sicuramente dei dati certi da
parte degli uffici, sui quali fare delle valutazioni e adottare gli
adeguati approfondimenti. Quindi, chiediamo un rinvio al tavolo
della Commissione e in caso contrario, su questo tipo di
risoluzione, noi chiederemo il voto di astensione, però con
l'impegno di portare comunque in Commissione tutti i dati chiari,
per poter fare i migliori approfondimenti del caso, andando nella
direzione della chiarezza.
Presidente
- Grazie Assessore. Chiede la parola il
Consigliere Viérin, ne ha la facoltà.
Viérin L. (UVP)
- Merci Monsieur le Président.
Émile Chanoux disait "La Vallée d'Aoste est fille de ses eaux".
Donc l'eau a depuis toujours représenté pour notre région une
ressource et une opportunité. Dans notre histoire, dans un moment
historique où nous avons eu la possibilité de redevenir
propriétaires de nos eaux que le fascisme nous avait enlevées, nous
avons vu que cette prérogative peut représenter pour la Vallée
d'Aoste, même dans un moment où l'autonomie est mise en discussion,
un moment qui fait comprendre que les valdôtains peuvent
effectivement être maîtres chez eux.
Le risorse idriche della Valle d'Aosta, ricche e che si prestano
alla possibilità di sfruttamento, vanno contemperate con la tutela
del nostro territorio, pur riconoscendo la possibilità anche per i
privati di accedere a questa possibilità di utilizzo e di
sfruttamento: questo è ciò che l'Amministrazione ha sempre cercato
di fare, almeno nelle sue intenzioni. Negli anni questi utilizzi,
soprattutto a seguito della regolamentazione delle disposizioni in
materia idroelettrica, hanno avuto un'espansione non solo in Valle
d'Aosta. Oggi i colleghi portano all'attenzione momenti che possono
vedere la degenerazione di un sistema e che vanno assolutamente
rivisti, ma questa espansione nel tempo porta oggi a fare una
riflessione molto accurata, perché effettivamente ci sono state -
le delibere di Giunta di tutti questi anni sono qui per
testimoniarlo - tantissime richieste, ci sono state tantissime
concessioni, ci sono stati tantissimi aumenti di confronto per
contemperare l'utilizzo equo delle acque e soprattutto la tutela
del nostro territorio, evitando che lo sfruttamento esagerato
portasse altre conseguenze, contemperando anche una realtà che è
patrimonio di tutti i valdostani, che è la Compagnia Valdostana
delle Acque. Se fino ad un certo momento storico lo sfruttamento
autonomo delle risorse dei valdostani poteva essere ininfluente,
oggi può effettivamente essere presente e in modo anche massiccio,
ma soprattutto dopo la nascita della Compagnia Valdostana delle
Acque, che è un patrimonio di tutti i valdostani, va contemperato
anche con questa realtà, affinché sia un patrimonio di tutti, come
giustamente è stato sottolineato, e che non vada a sottrarre
risorse che possono, soprattutto in un momento di difficoltà,
essere utilizzate per la comunità in generale.
Sull'utilizzo si può discutere, perché anche su questo ci
andrebbe una condivisione, su quello che oggi è il tesoro della
Compagnia Valdostana delle Acque, affinché le risorse rimangano in
Valle d'Aosta, magari studiando dei piani speciali di intervento
che facciano rimanere qui le risorse, che alimentino l'indotto,
inteso in particolare come settore edilizio, e che possano far
ripartire anche l'economia. Oggi la risorsa acqua può
effettivamente rappresentare per il futuro una delle opportunità
per andare a supplire i tagli di bilancio o comunque le
ristrettezze economiche.
Noi sicuramente sosteniamo e abbiamo aderito sottoscrivendo il
documento dei colleghi del Movimento Cinque Stelle, perché crediamo
che l'attenzione debba rimanere alta, affinché un patrimonio di
tutti non diventi uno sfruttamento di pochi. Il nostro obiettivo
come amministrazione e come amministratori è quello di cercare di
valorizzare ciò che la Valle d'Aosta ha in tutti i settori come
patrimonio, operando dal punto di vista delle norme, ma anche e
soprattutto dal punto di vista della vigilanza, perché una volta
che si sono fatte le norme, se nessuno controlla si rischia
effettivamente di degenerare. Noi da un punto di vista di fondo,
anche ideologico, condividiamo un motto che negli anni 70-80 ha
contraddistinto questa comunità, che era quello di conservare il
territorio, non in termini negativi o fanatici, intesi come il non
poter utilizzare nulla di ciò che la Valle d'Aosta ha, ma oggi è
necessario evitare che ci siano delle degenerazioni in termini di
sfruttamento di un territorio che può dare tanto e che soprattutto
può dare tanto a tanti. Grazie.
Presidente
- Grazie. Ha chiesto la parola il Consigliere
Donzel, ne ha la facoltà.
Donzel (PD-SIN.VDA)
- Grazie Presidente.
È con grande piacere che oggi intervengo su argomenti che nella
passata legislatura non sembravano di interesse generale o limitati
a una piccola parte dell'opposizione. Devo dire con molta
soddisfazione che il concetto dell'acqua in quanto bene comune,
così come alcuni temi che magari venivano ridicolizzati, oggi non è
solo un patrimonio di persone che in qualche modo venivano
etichettate come quelle che scendono in campo con la falce e il
martello, ma mi sembra sia diventato un concetto universale che, al
di là delle diverse sensibilità politiche, accomuna tutte le
comunità. Vorrei ricordare che il tema fu portato all'attenzione,
perché si andava incontro anche a fenomeni molto gravi di
variazione climatica e a un ridursi significativo delle acque. Poi,
paradosso dei paradossi, mentre noi lanciavamo queste cose qui,
l'hanno scorso è stata un'annata piovosissima, per cui se
continuiamo a parlare di siccità, può darsi che continuiamo a far
venir la pioggia; magari riuscissimo a far venir la neve! Al di là
delle battute, c'è un surriscaldamento della Terra e in tutto il
pianeta l'acqua è di grandissimo interesse ed è un bene che ha
sempre più addosso l'attenzione degli operatori economici e delle
istituzioni pubbliche, quindi il fatto di tutelare questo bene
comune è già un principio fondamentale per noi.
In passato sono state fatte delle scelte che andavano
probabilmente nell'indirizzo dello sviluppo, però probabilmente non
si è fatta quell'attenzione necessaria ai controlli sui prelievi.
Noi chiedemmo già nell'altra legislatura che ci fossero sistemi
elettronici di controllo del deflusso minimo vitale e anche del
controllo del prelievo. Per anni ci si è concentrati molto sull'
importanza che ci fosse il mantenimento del deflusso minimo vitale,
ma si è controllato poco quanto invece si andava a prelevare.
Magari uno prelevava anche di più di quello che era previsto dalla
concessione e questo, per esempio, è una cosa che merita
l'attenzione, perché in qualche modo quello è un bene pubblico, non
è di proprietà di quel privato: quel privato ha diritto a tot, è
giusto che questo diritto gli venga garantito, però se prende di
più e produce di più quello è un bene pubblico che dovrebbe andare
alla comunità tutta.
Ho così l'occasione per introdurre il concetto che il pubblico
non è soltanto la Regione, il pubblico possono essere i Comuni, ma
bisognerebbe guardare con attenzione anche ai consorzi di
miglioramento fondiario. Ci sono state delle iniziative dei
consorzi di miglioramento fondiario che hanno fatto delle
richieste, per avere delle concessioni o per sfruttare le loro
acque, e qui abbiamo visto il tentativo di mettere i bastoni tra le
ruote ai nostri consorzi di miglioramento fondiario. Questo è un
fatto che personalmente non riesco a capire e che non mi convince,
nel senso che spesso, se c'è già un'attività, non è che i consorzi
di miglioramento fondiario si inventano una centrale idroelettrica,
ma sfruttano l'acqua per irrigare i campi. Se nelle canalizzazioni
possono intervenire con delle centrali che valorizzano il bene
acqua, io penso che sia un indirizzo che va nella direzione giusta,
anche perché continuiamo a chiedere finanziamenti ai consorzi di
miglioramento fondiario, che non li hanno, quando possono
autofinanziarsi; noi invece diciamo no, è meglio che sia un privato
a operare in quella direzione.
Ognuno poi ha i toni e i modi di dire le cose, però sicuramente
questa è una questione urgente e il problema dell'acqua crescerà
sempre di più. Abbiamo visto che pure l'acqua potabile è un vero e
proprio problema, quindi controllare il sistema del prelievo delle
acque a fini idroelettrici è anche importante per avere proprio un
controllo complessivo delle acque. Abbiamo visto cosa succede in un
Comune come Aosta, in mezzo alle montagne, che deve prelevare
l'acqua dai pozzi, con costi altissimi: bisogna fare su questo dei
ragionamenti complessivi, che siano quelli di monitorare la risorsa
idrica e di capire quella che può essere sfruttata. Ci sarà una
parte che giustamente spetta all'economia privata, ma non
dimentichiamo che l'acqua è un bene pubblico e quindi, al di là del
mantenimento di quella che è la giusta concessione, qui non
possiamo continuare a svendere questo bene pubblico ai privati,
come è stato fatto. Torniamo quindi a riaffermare il principio che
già aveva cercato di fare nella passata legislatura, cioè di
fermare questa corsa di pochi all'oro bianco e di tornare a fare
dell'acqua un bene comune della nostra comunità.
Presidente
- Ha chiesto la parola il Consigliere Roscio,
ne ha facoltà.
Roscio (ALPE)
- Grazie Presidente.
Tento di cercare di capire qualcosa in più su questa questione,
che forse ha un aspetto più generale da cui bisognerebbe comunque
partire, prima di calarsi nei casi particolari. Credo che tutti qua
dentro - almeno me lo auguro - condividano la questione che l'acqua
sia una bene comune. In Italia è stato fatto anche un referendum,
che fortunatamente è stato vinto, e credo che su questo punto
nessuno abbia dei dubbi sui quali ritornare. Credo che anche dal
punto di vista ambientale nessuno voglia agevolare dei danni
ambientali a carico della nostra Regione, o danni anche economici
ai danni del pubblico. L'indicatore che stabilisce se c'è stato un
danno è il famoso DMV, il deflusso minimo vitale, ma su questo
bisognerebbe chiarire che forse nel caso in questione il DMV è
stato rispettato, quindi sarebbe prima da capire quale danno
ambientale c'è stato, per riuscire poi a prendere i provvedimenti
del caso. L'Assessore credo che abbia ricordato che il Piano delle
acque è in fase di revisione e di concertazione, quindi da quello
forse bisognerebbe partire.
Un'altra questione è la gestione pubblica delle acque in Val
d'Aosta. Lì forse bisognerebbe fare un approfondimento, nel senso
che mi risulta che in Val d'Aosta gran parte delle acque abbiano
comunque un utilizzo pubblico, nel senso che il Gruppo CVA, fino a
prova contraria, dovrebbe essere una società pubblica e credo che
una parte importante nell'utilizzo delle acque sia quello. Poi il
fatto che la CVA non sempre dia delle risposte in favore del
pubblico, è un'altra questione, ma che gestisca le acque pubbliche
per una parte non trascurabile, credo che quello non si possa
negare. Nel caso in particolare dei consorzi, che giustamente si
sentono in difficoltà e delegittimati, senza il controllo di
derivazioni, credo che bisogna riconoscere loro quello che è del
consorzio e credo che su questo, se c'è stato un danno, va
ripagato: se il danno è stato a carico della Regione bisogna
ripagarlo; sulle sanzioni e sui canoni credo che ci sia un impegno
da parte dell'Assessore di riuscire a recuperare tutti i danni
economici a tutti i soggetti che ne hanno subiti. Su questo ALPE ha
anche lavorato in passato, con delle mozioni che andavano
nell'ottica della moratoria, oppure sulle centraline. In questa
legislatura abbiamo fatto delle iniziative per chiedere di andare
oltre la moratoria, cioè di non limitarsi a un periodo triennale,
ma di fare una progettazione più a lungo respiro, magari neanche
più nell'ottica della moratoria: superare la questione della
moratoria, intervenendo per individuare delle zone vincolate e
nelle altre regolamentare l'utilizzo che si può fare.
Ovviamente un concetto di base dev'essere quello dello sviluppo
sostenibile, cioè quanto i nostri torrenti e i nostri corsi d'acqua
sono in grado di sostenere, senza avere un danno ambientale, per
fare dello sviluppo. Su questo bisogna davvero confrontarsi. Quel
tavolo di confronto che è stato ricordato: è anche da lì che
bisogna ripartire, ma non limitandosi ad avere un tavolo di
confronto tra l'Assessorato e Confindustria, che alla fine
rappresenta solo ed esclusivamente i produttori di energia
elettrica; forse bisognerebbe allargare quel tavolo a tutti i
portatori di interessi, coinvolgendo anche la Commissione e quindi
il Consiglio, per riuscire veramente a dare una soluzione a questo
problema, che poi alla fine forse non è di così semplice soluzione.
Il problema della sovrapproduzione di energia elettrica nei periodi
in cui c'è molta acqua è legato anche al fatto che i concessionari
hanno dei problemi nel fare quello che alla fine viene concesso
loro in maniera legittima. Il tavolo dev'essere allargato e deve
prospettare delle soluzioni, deve capire cosa vuole fare e credo
bisogna trovare una condivisione la più ampia possibile, come ho
già detto, tramite la Commissione e il Consiglio. Alzando un po' il
problema rispetto al caso particolare e cercando di allargare un
po' la questione, forse si può trovare una soluzione che veramente
faccia una sintesi tra tutte le posizioni. Io chiederei veramente
all'Assessore un impegno in questo senso. Grazie.
Presidente
- Grazie Consigliere Roscio. Ha chiesto la
parola il Consigliere Ferrero, ne ha facoltà.
Ferrero (M5S)
- Grazie Presidente.
Purtroppo qui si trattava semplicemente di dare un impegno, che
secondo noi è anche un impegno abbastanza generico, ma su un
orientamento che era preciso. Giustamente l'Assessore ricopre la
sua carica da poco tempo, quindi non gli si può imputare i dieci
anni pregressi, perché nel caso che abbiamo esaminato parliamo di
dieci anni di trasgressione continua. Però dobbiamo capire bene
che, a fronte di una decina di anni - si può discutere sui 100 mila
euro in più o in meno; noi abbiamo quantificato in maniera
prudenziale un ricavo che va dai 2 milioni e 200 mila ai 2 milioni
e 800 mila euro - pagare poi 60 mila euro di multa, beh, io penso
che qualsiasi soggetto privato sarebbe tranquillamente disponibile
a rifare quello che ha fatto precedentemente, di fronte a una
sproporzione di queste dimensioni.
Sentire parlare di un tavolo con Confindustria che chiede di
aumentare il volume del turbinato, quando noi non abbiamo ancora
definito tutte le situazioni, che sono situazioni critiche, da
parte di alcuni soggetti che potrebbero essere in situazioni
irregolari, beh, io dico: prima ci date quello che ci dovete, prima
pagate le multe, prima vi rimettete a posto e dopo semmai ci
mettiamo a parlare se darvi di più, perché ci saranno le persone
oneste, quelle un pochettino meno oneste e poi ci sono i pirati,
come in qualsiasi ambito economico. Sappiamo che non sono tutti dei
santi e non sono tutti dei ladri: ci sono diverse fattispecie, però
noi non vogliamo che le persone oneste siano trattate al pari di
quelli che hanno fatto cose irregolari. Quindi parlare di aumentare
il turbinaggio adesso, secondo noi è una cosa che effettivamente
non sta né in cielo né in terra.
Un'altra cosa che chiediamo, a prescindere da quello che farete,
è di fare una distinzione. Attenzione: i consorzi irrigui non
devono essere trattati come dei delinquenti, perché spesso chi li
amministra non ha, diciamo tutte le cognizioni tecniche per fare
certe verifiche, che giustamente delega, perché ci sono le
convenzioni, al soggetto privato che gestisce la centralina. Quindi
non si può poi impallinare il responsabile del consorzio tal dei
tali e magari farla far franca alla società, perché sappiamo bene
come funziona. Potrei anch'io fare il presidente di un consorzio
irriguo, non è che ci voglia chissà che cosa, però è ovvio che nel
momento in cui faccio la convenzione io delego tutta una serie di
atti al gestore della centralina. Non vorrei che alla fine si
prendessero di mira quelli che non dovrebbero essere presi di mira.
Non si sbagli: quando si mira, miriamo bene e cerchiamo, ovviamente
tra virgolette, di impallinare chi effettivamente non è stato
onesto.
Presidente
- Altre richieste di intervento? Se non ci
sono altre proposte mettiamo in votazione. Votazione aperta.
Votazione chiusa.
Esito della votazione:
Presenti: 35
Votanti: 17
Favorevoli: 17
Astenuti: 18 (Baccega, Bianchi, Borrello, Farcoz, Follien,
Fosson, Isabellon, La Torre, Lanièce, Marguerettaz, Marquis,
Péaquin, Perron, Restano, Rini, Rollandin, Testolin, Marco
Viérin)
La risoluzione è respinta.
Possiamo passare al punto 27.03.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK