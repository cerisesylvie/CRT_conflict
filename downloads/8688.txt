Consiglio Regionale della Valle d'Aosta - Oggetto del Consiglio n. 3189 del 11 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3189 del 11 novembre 1987 - Resoconto
OGGETTO N. 3189/VIII - AUMENTO DELLE TARIFFE DEI TRASPORTI
PUBBLICI IN AOSTA. - (Interrogazione)
PRESIDENTE
: Do lettura dell'interrogazione in oggetto,
presentata dai Consiglieri Millet e Bajocco:
INTERROGAZIONE
VENUTI A CONOSCENZA di numerose lamentele per l'aumento del
prezzo dei biglietti sui trasporti pubblici di Aosta e circondario
(aumento del 50% sugli abbonamenti da 50 corse, da 10.000 a 15.000
lire ed aumento del 25% sui biglietti di corsa semplice nella città
di Aosta, da 400 a 500 lire);
RICORDATO che oggi gli abbonamenti vengono consegnati
soltanto ai lavoratori attivi e agli studenti e con validità
mensile;
RITENUTO opportuno che i predetti abbonamenti possano essere
liberamente acquistati da tutti i cittadini e che la validità degli
stessi sia prolungata per periodi più lunghi;
i sottoscritti Consiglieri regionali del gruppo
comunista
INTERROGANO
l'Assessore regionale competente per conoscere:
1)
quali sono le ragioni che hanno indotto ad
aumentare il costo dei biglietti;
2)
perché gli abbonamenti sono stati riservati
soltanto ai lavoratori ed agli studenti e con validità
mensile;
3)
quali controlli vengono esercitati dalla Giunta
regionale sia sui costi del servizio che sul rispetto degli orari
degli autobus.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Rispondo alle tre domande
dell'interrogazione, cominciando dalla prima, che chiede le ragioni
dell'aumento del prezzo dei biglietti.
L'aumento da 400 a 500 lire del costo dei biglietti degli
autoservizi pubblici di Aosta, approvato con deliberazione della
Giunta regionale n. 8062 del 18 settembre 1987, è dovuto ai forti
aumenti verificatisi nel settore, specie in riferimento al costo
della mano d'opera, dei materiali di ricambio e del gasolio, nonché
alle disposizioni stabilite nella legge finanziaria dello
Stato.
Bisogna comunque tener presente che la tariffa di 500 lire è
valida anche per la rete suburbana e non solo per quella
strettamente urbana, la quale, per rispettare l'adeguamento
previsto, sarebbe dovuta giungere a 600 lire, mentre noi abbiamo
preferito adottare una tariffa unificata, valida sia per la rete
urbana che per quella suburbana.
In conseguenza dell'unificazione tariffaria e degli obblighi
imposti dalle disposizioni della legge finanziaria dello Stato, è
aumentato a 15.000 il prezzo dell'abbonamento per 50 corse (50
corse per 500 lire costerebbero 25.000, invece delle 15.000
stabilite con un abbattimento del 40 per cento). Non è stato
possibile limitare questo adeguamento del prezzo, obbligatorio, al
25 per cento, perché il prezzo di ogni corsa è di 500 lire, per cui
il totale assomma a 15.000 e non più a 10.000 lire.
Rispondendo alla seconda domanda, ricordo che gli abbonamenti
sono riservati soltanto ai lavoratori ed agli studenti, perché le
tariffe preferenziali, con uno sconto del 40 per cento
sull'abbonamento mensile, sono riservate, per legge, ai lavoratori,
agli studenti ed ai militari. Questa disposizione è sancita
dall'articolo 42 della legge n. 32, nonché, per quanto riguarda la
società concessionaria SVAP, dalle disposizioni impartite dal
disciplinare del Ministero dei Trasporti che stabilisce:
"Dovranno essere rilasciati abbonamenti con riduzione non
inferiore al 40 per cento sulla tariffa ordinaria a favore delle
seguenti categorie: operai, studenti, insegnanti, impiegati
pubblici e privati ".
Né per legge, quindi, né per disciplinare, gli abbonamenti
possono essere acquistati dalla generalità dei cittadini.
Nel merito della validità degli abbonamenti, è sempre la legge a
stabilire che la stessa non possa essere superiore al mese e che il
numero minimo di corse effettuabili non sia inferiore alle 50
nell'ambito del mese, escluse le domeniche. Per questo occorre
rifarsi all'articolo 43 della legge regionale n. 32 del 15 luglio
1982, che è analogo alla normativa statale.
Alla terza domanda, che si riferisce ai controlli esercitati
dalla Giunta regionale, rispondo dicendo che i concessionari sono
tenuti ad effettuare, con la periodicità stabilita dalla legge, le
dichiarazioni relative sia ai proventi che ai costi, mentre i
controlli sono attuati dal competente Servizio dei trasporti, nei
limiti dell'attuale situazione del Servizio, che stiamo pensando di
ristrutturare per adeguarlo alle aumentate esigenze.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
L'interrogazione è stata motivata da una
serie di proteste che ci sono giunte in seguito all'adozione di
questi aumenti.
Secondo noi, questo aumento piuttosto eccessivo, da 10.000 a
15.000 lire, è giustificato solo dai mancati aumenti del passato.
La gente presta attenzione solo alla differenza tra il vecchio ed
il nuovo abbonamento e non si preoccupa certamente, dei calcoli o
delle ragioni che ne stanno alla base.
Noi abbiamo l'impressione che non si faccia il possibile per
rendere efficiente il servizio di trasporto pubblico. Se è vero che
gli abbonamenti, come ha detto l'Assessore, che io ringrazio per
tutti i riferimenti citati, devono rispettare le prescrizioni
legislative e normative, è altrettanto vero che esistono spazi per
altri tipi di abbonamento, che prevedono una riduzione magari
diversa da quella del 40 per cento e che, del resto, sono già
praticati in altre parti d'Italia.
Lo scopo, infatti, è quello di riuscire a trasportare sul mezzo
pubblico più gente possibile, affinché la differenza, pagata dalla
Regione o dallo Stato, possa essere contenuta al massimo.
L'interesse delle ditte concessionarie, in materia, è relativo,
perché, per loro, è importante che qualcuno paghi, sia esso il
cittadino o l'ente pubblico.
Vorremmo sollecitare la Regione a prevedere l'introduzione di
altre forme di abbonamento, con sconti magari anche inferiori al 40
per cento, per l'acquisto di biglietti per l'utilizzo di mezzi di
trasporto pubblici urbani e suburbani.
Vorrei far notare, inoltre, che, in tema di trasporti, c'è
ancora la questione di non poco conto legata al rispetto degli
orari: chi si serve del mezzo pubblico vuole passaggi certi e
puntuali. Le linee di Aosta, del resto, non sono molto lunghe, ma
si riducono a percorsi di circa 5 o 6 chilometri, per cui la
perdita o il ritardo di 10 o 15 minuti non incentiva, sicuramente,
l'uso del mezzo pubblico.
Come ultimo suggerimento, mi sento di proporre un'ipotesi di
circolare tra Aosta ed i comuni limitrofi, in modo da garantire a
questi ultimi un servizio più efficiente dell'attuale.
Non so se, nell'ambito della conferenza dei trasporti, ci sarà
anche spazio per l'analisi del trasporto urbano ed extraurbano di
Aosta, ma ritengo che sarebbe un tema degno di approfondimento,
anche perché potrebbero emergere utili suggerimenti per ovviare ai
molti inconvenienti del trasporto pubblico di Aosta, come quello
cui vanno incontro gli abitanti del Quartiere Dora, che, per
recarsi al cimitero, devono pagare addirittura due biglietti,
quando, con un biglietto a tempo, già utilizzato altrove, ne
potrebbero pagare uno solo.
L'unico obiettivo da raggiungere è quello di avere più utenti,
grazie anche al minor prezzo dell'abbonamento. Noi riteniamo
opportuno cercare di incentivare al massimo l'uso del mezzo
pubblico, anche qui in Valle d'Aosta, dove il costo del trasporto
con il mezzo privato è inferiore che altrove, per la presenza dei
buoni carburante.
Del resto, poiché il servizio pubblico ha un costo continuo,
perché i mezzi di trasporto sono sempre in funzione, sia con pochi,
sia con tanti passeggeri, e questo costo da qualcuno deve essere
sopportato, o dal singolo o dall'ente pubblico, chiedo
all'Assessore di dedicare una certa attenzione anche al tema dei
trasporti urbani ed extraurbani, o nel corso della conferenza dei
trasporti oppure immediatamente dopo.
PRESIDENTE
: L'oggetto n. 18 all'ordine del giorno verrà
discusso unitamente al n. 25 e, pertanto, si procede con l'oggetto
n. 19.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK