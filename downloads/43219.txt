Consiglio Regionale della Valle d'Aosta - Oggetto del Consiglio n. 647 del 27 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 647 del 27 maggio 2021 - Resoconto
OGGETTO N. 647/XVI - Interpellanza: "Modalità di inserimento
delle scelte operate in merito all'area sanitaria temporanea di
Variney nell'ambito della riorganizzazione dell'assistenza
sanitaria territoriale".
Bertin (Presidente)
- Punto n. 56. Per l'illustrazione,
il consigliere Aggravi.
Aggravi (LEGA VDA) -
Questa interpellanza parte nelle
premesse dalla deliberazione della Giunta regionale 1333/2020
avente oggetto l'approvazione della attivazione di un'area
sanitaria temporanea presso la struttura residenziale di
Variney.
Considerato, per l'appunto, che nell'ambito del perdurare
dell'emergenza sanitaria le parti coinvolte abbiano ritenuto
necessario - parliamo in questo caso in particolare dell'Azienda
USL - delineare in modo definitivo i rapporti anche nella
prospettiva di avviare un percorso previsto già dalla delibera
citata, e qui mi scuso, non è il punto 8 ma è il punto 9, per
precisazione, che prevede di dare mandato all'Azienda USL della
Valle d'Aosta di mettere in atto, al termine delle esigenze
connesse all'emergenza sanitaria, tutte le azioni necessarie
all'attivazione, quale sede di un'unità di RSA e un'unità UAP
presso la struttura di Variney.
Andiamo poi al 26 aprile scorso in cui la Giunta dell'Unité des
Communes valdôtaines Grand-Combin ha approvato la bozza di
convenzione con la USL, regolante gli aspetti organizzativi
concernenti la gestione dell'area sanitaria temporanea presso la
struttura residenziale appunto di Variney per l'accoglienza di
pazienti positivi al Covid in condizioni di stabilità clinica,
nonché i rapporti tra Unité e USL al fine appunto di realizzare
presso la struttura di Variney la sede di unità di RSA e di
UAP.
Nella citata bozza di convenzione si conferma la volontà di
salvaguardare i livelli occupazionali a seguito della
riorganizzazione dei servizi delle Unités, prevedendo che la USL
s'impegni in tal senso all'assunzione di personale OSS in esubero
dichiarato dall'Unité medesima.
In ultimo, considerato che nell'ambito dell'attuazione
dell'assunzione del personale OSS in esubero da parte dell'USL
l'Unité provvederà a un iniziale comando del personale presso la
USL.
L'interpellanza ha tre domande: la prima, per comprendere a
quanto ammontino per singola tipologia i costi attuali e
prospettici di attuazione della citata convenzione per la USL, "se
sia già stato stimato dall'Unité Grand Combin l'esubero di
personale da destinare a assunzione presso la USL e, in caso
contrario, "quando e come avverrà tale stima" e una terza domanda
più ampia, che in realtà ha una storia legata ad alcune precedenti
interpellanze che ha presentato il mio Gruppo e anche a una
richiesta d'intervento, o meglio di approfondimento in V
Commissione, ovvero "quali siano gli intendimenti del Governo
regionale nell'ambito della complessiva riorganizzazione
dell'assistenza sanitaria territoriale al termine della fase
emergenziale alla luce delle scelte operate con la convenzione in
oggetto".
Cerco di spiegarmi su questo aspetto. Perché diamo importanza
agli intendimenti futuri? Primo, perché è bene comprendere, pro
futuro, cosa s'intenda fare, poi perché, ho già avuto modo di
concentrare l'attenzione sul futuro anche di un'altra struttura
importante direttamente legata a questa vicenda, che è appunto la
Casa di riposo Festaz.
Vede, Assessore, è vero che leggendo il DEFR a pagina 64 in
parte le risposte già le troviamo, ovvero il fatto che alcune delle
strutture residenziali territoriali socio-sanitarie e
socio-assistenziali dovranno necessariamente essere convertite in
strutture socio-sanitarie con una gestione diretta da parte della
Azienda USL e, giustamente -sempre all'interno del DEFR - indicate
che nel 2021 la riorganizzazione delle strutture residenziali per
anziani si avvierà con il passaggio della struttura di Variney a
unità socio sanitaria dopo l'attività svolta in qualità di area
sanitaria temporanea e vi riferite a Morgex, a Perloz e a una
possibile ulteriore struttura socio-sanitaria da realizzare nella
Media Valle, però questo si lega anche con quanto già discusso, se
non erro, lo scorso Consiglio, quando chiedevamo appunto dei
dettagli sulla situazione e anche sul futuro della Casa di
riposo.
In Commissione - oggi arenata per le note vicende - contiamo che
quanto prima si possano discutere questi dettagli e siamo anche in
attesa di una valutazione circa la congruità del contributo che
veniva dato alla Casa di riposo.
La casa da riposo non è slegata da questa considerazione perché,
se nel complesso bisogna riorganizzare, rivedere i servizi del
territorio, è bene comprendere come si muovono e qual è il futuro
di ogni tassello che viene ovviamente considerato, perché
altrimenti rischiamo di risolvere un problema da una parte, crearne
un altro e viceversa. Alla fine il serpente si morde la coda e non
riusciamo a trovare una vera soluzione, o meglio, rischiamo di
avere dei problemi da risolvere.
È vero che l'interpellanza è incentrata sulla struttura di
Variney, però ben sappiamo che le due strutture in sé hanno un
legame e vorremmo capire come verrà gestito nel complesso l'intero
sistema di assistenza territoriale perché, ripeto, nel DEFR si cita
quello che ho detto, ma ovviamente non si ha una visione completa
di tutte le strutture, di tutte le incombenze e soprattutto dei
costi e dei livelli di qualità, perché spesso e volentieri, anche
chi come me è affezionato ai numeri, sa che dietro ai numeri ci
sono anche livelli di qualità soprattutto quando si parla di
assistenza sanitaria.
Presidente -
Per la risposta, l'assessore Barmasse.
Barmasse (UV) -
Con riferimento all'oggetto
dell'interpellanza, in risposta al primo punto, illustro i costi
relativi alla convenzione tra l'Unité des Communes valdôtaines
Grand-Combin e l'Azienda USL della Valle d'Aosta, secondo le
informazioni fornite dall'azienda medesima.
Con deliberazione del direttore generale n. 503 in data 30
dicembre 2020, l'azienda USL ha impegnato per il rimborso delle
spese da parte dell'Azienda medesima all'Unité des Communes
valdôtaines Grand-Combin, così come è indicato all'articolo 5 e
nell'allegato 3 della convenzione medesima, la spesa presunta
mensile di euro 130.433 euro, importo per il periodo dal primo
gennaio 2021 al 31 marzo 2021: 391.299.
Nel dettaglio: spese di personale 79.200 euro oltre Iva se
dovuta importo mensile, 237.600 euro oltre Iva se dovuta importo
per l'intero periodo; spese per la gestione e l'utilizzo
dell'immobile 48.833 euro importo mensile, 146.499 euro importo per
l'intero periodo; spese pasti dipendenti 2.400 euro oltre Iva,
7.200 euro oltre Iva se dovuto all'importo per l'intero
periodo.
Le spese relative all'eventuale sostituzione di personale e ai
costi indiretti di gestione dovranno essere verificate
all'occorrenza, previo confronto tra gli uffici competenti della
Azienda USL e dell'Unité.
Il prospetto che segue da utilizzarsi laddove sia necessario
scendere maggiormente nei dettagli. Ho un prospetto con le spese
nei dettagli che, se vuole, ovviamente le faccio avere.
Per quanto riguarda la situazione del personale, si evidenzia
che le OSS di Variney sono diciannove, i posti vacanti delle Unités
(Roisan 2) sono sette, la mobilità è una, quindi i posti in esubero
sono undici. I Somministrati Adest sono quattro, le OSS sono otto e
le OSS... sono due.
In merito al personale, informo inoltre che da parte del
Dipartimento personale e organizzazione dell'Amministrazione
regionale della direzione della struttura complessa e sviluppo
delle risorse umane, formazione e relazioni sindacali dell'Azienda
USL e dei competenti uffici del Celva, sono in fase di
perfezionamento le tabelle di corrispondenza delle categorie e
posizioni - ai fini della definizione dei profili professionali
nell'ambito delle procedure di mobilità volontaria, mediante
cessione del contratto individuale di lavoro previsto dall'articolo
43 comma 4bis della legge regionale sul personale 22/2010 - e che a
breve si svolgeranno i necessari confronti con le organizzazioni
sindacali per la loro condivisione; tali tabelle di corrispondenza
saranno quindi messe a disposizione del personale delle Unités,
affinché il medesimo possa svolgere sin da subito le proprie
valutazioni, al fine di decidere se accettare o meno le possibilità
di trasferimento presso l'Azienda USL.
Infine, in merito all'ultimo punto dell'interpellanza, informo
che gli uffici competenti dell'Assessorato stanno ultimando la
stesura del documento relativo alla prima bozza del piano della
salute e del benessere sociale 2021-2025, che illustrerà in
dettaglio anche la complessiva riorganizzazione dell'assistenza
sanitaria regionale.
A tale proposito, informo inoltre che le competenti strutture
dell'Assessorato stanno partecipando attivamente al gruppo di
lavoro interregionale assistenza territoriale della cabina di regia
Patto per la salute 2019-2021 coordinata dal Ministero della Salute
e da Agenas, dove è in corso la definizione del cosiddetto DM71
volto a definire le linee strategiche di riorganizzazione
dell'assistenza territoriale in termini di ridefinizione dei
setting assistenziali: standard dei servizi da differenziarsi per
territorio, modelli organizzativi, modelli di funzionamento,
portafoglio servizi, epidemiologia di riferimento, gestione dei
flussi eccetera.
Pertanto il documento è in fase di definizione in relazione al
piano della salute e del benessere sociale a livello regionale e
terrà già conto delle indicazioni aggiornate che verranno approvate
a breve a livello nazionale.
In tale quadro, la struttura di Variney, quella di Perloz e
presto anche quella di Morgex rappresenteranno dei primi presidi
socio-sanitari territoriali già contemplati nella più complessiva
riorganizzazione dell'assistenza territoriale della nostra regione
in fase di programmazione.
Per quanto riguarda la Casa di riposo J.B. Festaz diciamo che la
struttura socio-sanitaria non verrà più utilizzata, verrà quindi
trasferita a Variney, e questo l'avevamo già detto.
L'eventuale riconversione di quei posti letto è oggetto di una
proposta da parte del J.B. Festaz e verrà valutata in base alle
esigenze espresse da coloro che operano nell'area territoriale,
sarà pertanto da rivalutare un utilizzo diverso dei posti letto
della RSA, anche se è più corretto parlare di struttura
socio-sanitaria e non socio-assistenziale.
Presidente -
Per la replica, consigliere Aggravi.
Aggravi (LEGA VDA) -
Io a questo punto prendo atto che
vedremo nel piano della salute del benessere il futuro del
territorio, come si chiama.
Sinceramente avrei preferito - non solo su questa interpellanza
ma anche sulle altre, laddove si parlava di scelte più ampie, più
strategiche, più di respiro, anche di scelte politiche - da parte
sua una maggior libertà rispetto a quello che preparano gli uffici
o a quello che le indicano gli uffici.
Voglio darle questo... la collega Spelgatti lo chiamerebbe
"stimolo", io sinceramente preferirei dire indicazione, perché
glielo dico soprattutto pro futuro: io sinceramente sono un po'
preoccupato - forse questo si è capito e spero che in Commissione
si possa approfondire - per una motivazione molto chiara, ho
chiesto un approfondimento sulle entrate e sulle spese della Casa
di riposo, come lei già sa, perché se da una parte c'è un problema
di spesa, come spesso avviene sul discorso sanitario, io voglio
anche capire quali possono essere dalla parte delle entrate le
evoluzioni rispetto alle scelte che vengono fatte - perché ciò che
viene tolto sappiamo che può implicare una minore entrata - e
quindi valutare poi nel complesso la sostenibilità.
Mi sarei aspettato da parte dei suoi uffici - e gliela do come
indicazione rispetto al documento trasmesso alla V Commissione, che
quindi anche i colleghi hanno potuto vedere - una vera valutazione
e non una missiva di indicazione. Questo lo dico perché forse c'è
un documento di valutazione puntuale di entrate e di uscite di
quelli che possono essere gli scenari, però io oggi non l'ho visto
e quindi, se non è previsto, io consiglio vivamente - non soltanto
gli uffici - visto che è il responsabile di questa delega di
richiederlo ai suoi uffici perché delle scelte, soprattutto se
implicano delle scelte future, è bene che siano sostenute da delle
valutazioni puntuali e che tengano conto non solo del momento e non
solo dell'uscita da un'emergenza come questa ma anche del futuro,
non soltanto perché la spesa sanitaria è la spesa principale del
nostro bilancio, ma perché soprattutto nei prossimi anni avremo la
necessità, come abbiamo già detto, di aumentare molto probabilmente
non soltanto gli stanziamenti ma anche l'efficienza di questi
stanziamenti perché i problemi saranno sempre maggiori.
Per quanto poi riguarda il complesso anche delle strutture,
abbiamo parlato e lei giustamente ricordava Morgex, Perloz, a
questo punto Variney ed eventualmente anche un'altra, io spero che
nel piano o comunque annesso al piano ci sia anche una valutazione
di sostenibilità del nuovo sistema, del nuovo assetto, e torno
sempre sui numeri, perché come abbiamo visto nella storia passata a
un certo punto queste strutture, soprattutto con l'invecchiare
della popolazione e con l'aumentare dei costi dovuti a sistemi di
sicurezza, di qualità dei servizi e quant'altro, incombono sugli
enti che devono finanziare, soprattutto sulle tariffe che vengono
riscontrate e ristornate a queste strutture.
Dico questo perché anche in questo caso io mi auguro che sia
fatta una valutazione di sostenibilità, almeno nel medio periodo,
perché altrimenti non saremmo di fronte a una riorganizzazione ma,
come spesso è avvenuto, a uno spostamento del problema un po' più
avanti che, spesso e volentieri, in termini bilancistici e di
qualità dei servizi determina ulteriori problemi che devono essere
risolti.
Mi auguro che queste mie iniziative possano esserle utili per
tenere sotto controllo non soltanto il sistema complessivo ma anche
affinché gli uffici le possano fornire tutte le valutazioni
necessarie che poi si rispecchiano sulle Commissioni, su questo
Consiglio ma soprattutto sulla vostra Giunta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK