Consiglio Regionale della Valle d'Aosta - Oggetto del Consiglio n. 2250 del 14 luglio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
CAVE, MINIERE E TORBIERE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2250 del 14 luglio 2016 - Resoconto
OGGETTO N. 2250/XIV - Interpellanza: "Richiesta di informare
la Commissione consiliare competente in merito all'andamento dei
lavori di bonifica delle ex cave di amianto nel comune di
Emarèse".
Rosset (Presidente) -
Punto n. 21 dell'ordine del giorno.
Per l'illustrazione ha chiesto la parola il Consigliere Roscio; ne
ha facoltà.
Roscio (ALPE) -
Questa nostra iniziativa ha uno scopo
davvero ispettivo e conoscitivo, nel senso che della bonifica dei
siti minerari e delle annesse discariche contenenti amianto di
Emarèse è da qualche anno che se ne parla. Da una personale ricerca
che ho fatto sulla base dei dati del Consiglio se ne parla poco in
questo Consiglio, ma a nostro parere è un'attività di una certa
rilevanza non solo economica, ma anche ambientale; economica perché
i fondi destinati superano i 13 milioni e costituiscono gran parte
dei fondi che l'Assessorato dell'ambiente e territorio deve
gestire. Dall'altro lato, l'iter di caratterizzazione, di studio e
di progettazione che ha avuto questo sito si è concluso con il
riconoscimento di un interesse nazionale, perché oggi il sito è
proprio di interesse nazionale e, in virtù di questo, ha avuto
questi finanziamenti.
Ormai la pericolosità dell'amianto è cosa accertata, soprattutto
se viene disperso nell'aria. Diverse iniziative, diversi studi e
diverse azioni sono stati fatti per cercare di eliminarlo dai
luoghi di lavoro, per cercare di bonificare i manufatti già
esistenti, soprattutto quelli degradati, e vorrei ricordare che
addirittura il recente piano di gestione dei rifiuti, approvato in
questo Consiglio alla fine del 2015, contiene proprio espressamente
una parte dedicata alle bonifiche, in particolar modo dei siti
contenenti amianto, dove viene richiamato anche il sito di
Emarèse.
Analizzando le diverse delibere prodotte che sono richiamate
nell'interpellanza, ma anche i provvedimenti dirigenziali che
seguono passo passo l'evoluzione dei lavori e certificano che i
lavori sono stati eseguiti in un certo modo perché si possa
autorizzare poi il pagamento di quanto dovuto, su questo però
rimane la necessità, almeno dal nostro punto di vista, di una
condivisione e un approfondimento maggiori che gradiremmo
avvenissero nel luogo che noi riteniamo deputato: la commissione.
Questo vale per ALPE, ma pensiamo che anche gli altri colleghi
Consiglieri siano interessati a capire l'andamento delle bonifiche
e ad accertare che tutto si svolga nel migliore dei modi, proprio
per bonificare la zona e, se possibile, per recuperare nella piena
sicurezza dei cittadini, anche con il controllo che i soldi siano
spesi nel migliore dei modi. Siccome dalle delibere e anche dai
provvedimenti si può arrivare fino ad un certo punto perché non
siamo sul campo a constatare e a monitorare costantemente
l'andamento, noi chiediamo una disponibilità in tal senso e, se vi
è, non potremmo che esserne contenti.
Presidente -
Per la risposta ha chiesto la parola
l'Assessore Bianchi; ne ha facoltà.
Bianchi (UV) -
In riferimento all'interpellanza in
oggetto che chiede se c'è l'intenzione di riferire in commissione
in merito all'andamento dei lavori di bonifica e messa in sicurezza
del sito di interesse nazionale di Emarèse, confermo la
disponibilità a relazionare in merito allo stato di fatto dei
lavori riguardanti le attività di prima fase di bonifica e messa in
sicurezza definitiva delle miniere e delle discariche di amianto
presenti nel comune di Emarèse, nonché alla progettazione in fase
di istruttoria presso il Ministero per l'esecuzione delle opere di
completamento della seconda fase.
Posso anticipare alcune informazioni che lei già in parte ha
detto: che il sito è inserito nel programma nazionale di bonifica
delle aree contaminate dal decreto ministeriale del 2006. Il primo
finanziamento concesso per i lavori fatti e che si stanno facendo
ammonta a 4,243 milioni di euro e con tale finanziamento sono stati
eseguiti in sintesi le seguenti attività: la progettazione
preliminare generale di tutti gli interventi della zona
interessata; la progettazione definitiva delle opere di bonifica e
messa in sicurezza permanente della prima fase che hanno
interessato una parte; la realizzazione delle opere di cui alla
progettazione definitiva. Il secondo finanziamento di 13,604
milioni che menzionava lei, collega Roscio, ci permetterà di
bonificare in maniera definitiva l'intera zona; tale finanziamento
sarà possibile non appena saranno rientrati nella perimetrazione
riapprovata dal Ministero in via definitiva con il decreto del 26
giugno 2016, quindi poco tempo fa. Nella seconda fase operativa è
stata predisposta la progettazione definitiva; il progetto è stato
inviato per le approvazioni al Ministero dell'ambiente, il quale ha
convocato la prima Conferenza dei servizi di istruttoria per il 15
luglio 2016, quindi domani. Pertanto direi al Presidente della III
Commissione che entro fine luglio o la prima settimana di agosto si
possa sicuramente venire in commissione a relazionare, in maniera
da avere un quadro specifico proprio dopo le Conferenze dei
servizi.
Presidente -
Per la replica ha chiesto la parola il
Consigliere Roscio; ne ha facoltà.
Roscio (ALPE) -
La disponibilità dell'Assessore non può
che trovarci favorevoli e ringraziamo di questa disponibilità.
Anzi, chiediamo anche al Presidente della commissione di attivarsi
per calendarizzare, visto che i tempi ci sono e siamo proprio in
una fase in cui si passa dalle parole ai fatti. Diventa
interessante soprattutto seguire e monitorare l'iter dei lavori che
dovrebbero consentire la messa in sicurezza definitiva, quindi
dovrebbe essere una cosa del tutto tombale.
Presidente -
Credo che ci sia il tempo per fare ancora
un'interpellanza. Riguardo all'illustrazione del punto n. 22 il
Consigliere Gerandin ha avuto un'urgenza in ospedale, e non vedo
neanche il Consigliere Bertin per l'illustrazione del punto n. 23,
per cui passiamo al punto n. 24.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK