Consiglio Regionale della Valle d'Aosta - Oggetto del Consiglio n. 2573 del 25 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2573 del 25 gennaio 2017 - Resoconto
OGGETTO N. 2573/XIV - Interpellanza: "Proposte di modifica
della legge regionale 18/2015 sull'inclusione attiva e sostegno al
reddito".
Rosset (Presidente) -
Punto n. 19 dell'ordine del giorno.
Per l'illustrazione, chiede la parola la collega Certan, ne ha
facoltà.
Certan (ALPE) -
Questa iniziativa che proponiamo come
gruppo ALPE insieme al Gruppo Misto vorrebbe fare un po' di luce,
avere dei dettagli riguardo alla legge n. 19/2015, legge regionale
definita "Misure di inclusione attiva e di sostegno al reddito",
che è stata attivata da una delibera regionale nel gennaio 2016.
Dopo un anno di sperimentazione vorremmo avere dei dati esatti
sulla funzionalità e su come ha funzionato per il primo anno questa
legge, che andava a toccare un aspetto molto importante, che viene
riconosciuto anche tra gli obiettivi della Commissione europea: la
crescita inclusiva è uno degli obiettivi per il 2020 che si pone la
Commissione europea, quindi sia in Italia che in Valle d'Aosta
abbiamo intercettato quest'obiettivo importante e sensibile. È vero
però che poi le modalità con le quali si portano avanti questi
obiettivi possono decretare il successo o l'insuccesso di una
legge. Noi l'avevamo definita una misura con un intervento un po'
timido; avevamo detto che questa legge e questa misura che si era
messa in più poteva anche essere incardinata nella legge n.
23/2010, poteva essere in qualche modo prevista o rivista anche lì.
Il Consiglio regionale aveva deciso di portare avanti la legge n.
18. Noi riteniamo che sia importante e sia molto attuale, pertanto
sia importante fare un
focus
su questa legge, perché
crediamo che l'indice di povertà, soprattutto la povertà relativa,
non sia così
standard
e non sia così facile da definire a
livello nazionale: dipende in effetti dalle condizioni anche di
ogni territorio e quindi, a mio avviso, va calibrata in base ai
servizi e alle qualità del territorio stesso.
Sull'indice di povertà l'ISTAT non sta dando dei risultati così
positivi per quanto riguarda la Valle d'Aosta, che ha circa 9000
persone in povertà relativa ed è un dato in aumento, questo nel
2016. Dice che sono 9167 i valdostani in povertà relativa nel 2015
secondo le stime dell'ISTAT e il dato è aumentato dello 0,8
percento. Su queste percentuali, su questo aumento quindi credo sia
importante capire in che modo sono complementari tutte le misure.
C'è poi da aggiungere che, a livello di Governo italiano, il
Ministero del lavoro e delle politiche sociali a settembre ha
varato anche un'altra misura: la SIA (Sostegno per l'Inclusione
Attiva) ed è interessante capire anche questo intervento dal
Ministero come viene integrato nella nostra Regione: se è già stato
previsto qualcosa, se come Giunta e come Governo avete già previsto
di integrare la legge n. 18, oppure come viene calcolato. Delle 500
persone che intercettava la legge n. 18...con le misure SIA si
interviene su 1000 persone oppure si va a dare in misura diversa
sempre alle 500? Le possibilità di accesso sono sempre per quei
500, si interviene su una popolazione delicata maggiore oppure no?
A nostro avviso, una delle falle che poteva avere questa legge n.
18 era proprio di lasciare fuori troppe persone, di intercettare
troppe poche famiglie. Avevo sottolineato già prima che non è
chiaramente l'indice di povertà il modo in cui si calcola quali
sono le famiglie bisognose che cambiano e variano in base a molti
parametri. Non possono essere calcolate in modo frettoloso, ma
necessitano anche di sperimentazione: ecco perché noi veniamo oggi
a chiedere di avere in dettaglio la situazione.
In particolare, nella nostra interpellanza chiediamo soprattutto
nel punto 1: quanti siano stati i beneficiari - nella legge si
prevedeva un percorso di reinserimento nel lavoro - che hanno
potuto interrompere il percorso di disoccupazione, che abbiano
avuto una possibilità di lavoro. Chiediamo poi quale coinvolgimento
concreto è stato fatto della rete del terzo settore e quale
complementarietà è stata attivata per coordinare l'intervento con
il SIA del Ministero delle politiche del lavoro. Da come abbiamo
sentito nella conferenza stampa, in particolare che avete fatto
come gruppo del PD ad inizio anno, c'è l'intenzione di intervenire
su questa legge, vorremmo capire da parte del Governo regionale, se
vi è l'interesse di andare ad apportare delle modifiche a questa
legge, quali sono queste modifiche proprio a seguito sia
dell'intervento del Ministero delle politiche del lavoro di
settembre con la SIA e poi, in seguito alla sperimentazione di
questo primo anno, quali sono le modifiche che pensate essere
utili.
Presidente -
Ha chiesto la parola l'Assessore Donzel, ne
ha facoltà.
Donzel (PD-SIN.VDA) -
Gentile collega, la ringrazio,
ringrazio anche la collega Morelli e il collega Gerandin per
l'attenzione che hanno messo su questo tema che ci consente di
anticipare di qualche settimana una relazione conclusiva di tutta
l'attività, ma lo dico in senso positivo. È evidente, chiarisco che
in questa sede intervengo come Assessore facente parte di un
Governo e quindi a nome del Governo regionale, pertanto non esprimo
posizioni legate al mio gruppo.
Io credo che sia questa legge una grande soddisfazione per tutto
il Consiglio regionale per la modalità con cui vi ha lavorato con
una grande partecipazione collettiva, perché con la successiva
delibera, che ha avuto la collaborazione dei funzionari sia
dell'Assessorato, Dipartimento politiche del lavoro, e
dell'Assessorato della sanità e dei servizi sociali, è stato messo
in piedi un provvedimento che posso definire con orgoglio tra i
migliori che in questo momento sono in circolazione nel nostro
Paese. Andremo poi a vedere quante risorse ci sono, come lo si può
implementare, ma le modalità con cui ha funzionato questa legge
sono sicuramente punto di riferimento anche per le cosiddette
"misure" che adesso anche lo stesso Stato - lei bene ha richiamato
con i colleghi nell'interpellanza - si sta attivando con delle
misure di sostegno, la Valle d'Aosta le ha anticipate. I dati che
vi presentiamo ovviamente sono ancora parziali perché non si è
ancora completato l'iter
definitivo. Abbiamo firmato tutti i
patti di inclusione, sono stati approvati, ma ci sono i primi
cinque mesi, poi c'è una valutazione, la proroga dei tre mesi.
Alcuni patti sono stati siglati poco tempo fa, quindi c'è ancora un
percorso da compiere. La maggioranza però di questi patti è in fase
di proroga e dobbiamo aspettare: nel mese di febbraio si dovrebbero
concretizzare anche le prime assunzioni derivanti dall'accordo
sperimentale con l'azienda Core Informatica, perché dentro questo
progetto in più abbiamo inserito anche un accordo sperimentale con
un'azienda.
L'altra premessa doverosa sta nelle dinamiche che caratterizzano
il mercato del lavoro e delle politiche attive. È giusto che noi
diciamo che gli interventi sono certamente stati promossi e aiutati
dal Dipartimento politiche del lavoro, dai centri per l'impiego,
dagli sportelli degli assistenti sociali, però alcuni lavoratori
hanno magari trovato delle soluzioni anche per conto loro, quindi
non vogliamo dire che tutto il successo della misura è frutto del
nostro lavoro, però è vero che la misura ha rimotivato delle
persone alla ricerca del lavoro, di per sé quindi non è detto che
sia tutto lavoro fatto dalle assistenti sociali, dai centri per
l'impiego, dalle associazioni di volontariato, ma la misura è stata
decisamente sbloccante per molte famiglie. In ogni caso i dati
parziali dicono che successivamente alla stipula del patto sono
state non completate 64 domande, di cui però 35 - questo è un dato
importante - perché i richiedenti risultavano occupati con
contratti di lavoro superiori a 180 giorni. Chi lavorava, per
esempio, con un
voucher
quindi non è che veniva tagliato
fuori dalla misura, ma chi raggiungeva quell'obiettivo.
È evidente che tutti i firmatari dei patti sono però stati
colloquiati dai centri per l'impiego, oltre che dai servizi
sociali, e sono stati avviati ad attività previste dai singoli
patti quali: colloqui d'incontro domanda/offerta, laboratori di
orientamento, tecniche di ricerca attiva, tirocini, partecipazioni
ai lavori di utilità sociale (LUS), tutte azioni finalizzate alla
riattivazione dei disoccupati nella ricerca di un'occupazione. Va
anche segnalato che nel periodo compreso tra maggio e dicembre
2016, quindi per adesso solo in quel periodo, dei 450 richiedenti
che hanno stipulato il patto di inclusione 119 hanno avuto almeno
un rapporto di lavoro a tempo determinato e 13 di questi - e
mancano ancora quelli del contratto con la Core - hanno avuto
un'assunzione a tempo indeterminato. Lo dico perché spesso abbiamo
detto di non fare misure che siano sempre le solite misure del
contributo sociale; qui per una ventina di famiglie alla fine di
questo percorso c'è l'uscita dalla condizione di povertà o vicino
alla povertà, quando si dice: "non abbiamo dato solo il pesce,
abbiamo dato la canna da pesca e insegnato a pescare a queste
persone". Complessivamente sono 267 le comunicazioni obbligatorie,
quindi avviamenti al lavoro a tempo determinato e indeterminato,
assunzioni nei LUS e tirocini, quindi vuol dire che più della metà
delle persone hanno avuto un'esperienza lavorativa durante
quest'esperienza del reddito d'inclusione. La forza di tutto questo
sta nel gruppo che ha lavorato al patto di inclusione, che ci è
costato molta fatica scriverlo, e qui riconosco il grande lavoro
delle commissioni e del Consiglio regionale, però poi è stata la
vera differenza rispetto a misure che vengono attuate in altre
regioni.
In questo primo anno di sperimentazione della legge n. 18 la
rete del terzo settore è stata coinvolta nella realizzazione di
attività inserite nei patti di inclusione, in particolare dai
servizi sociali. Questa collaborazione...mentre sul Dipartimento
politiche del lavoro c'erano più rapporti con le imprese e con il
mondo del lavoro...è stato importante il lavoro congiunto dei due
settori, per cui, dal mio punto di vista, se c'è una proposta da
avanzare, è di continuare a farli lavorare insieme perché fanno una
sinergia positiva su questi temi. Nello specifico l'inserimento
nelle attività di volontariato ha riguardato un totale di 116
persone, di cui 99 richiedenti le misure direttamente e 17 i
familiari coinvolti nel piano di inclusione. La distribuzione
territoriale vede 81 persone iscritte al Centro per l'impiego di
Aosta, 32 a Verrès e 3 a Morgex. I progetti hanno avuto esito
positivo perché costruiti
ad hoc
tra assistenti sociali e
associazioni di volontariato in base alle caratteristiche del
beneficiario da inserire. Ad oggi non è stato ancora definito un
percorso per l'attivazione dei progetti di volontariato sociale: si
basa sull'iniziativa dei servizi sociali che sollecitano nel
territorio il coinvolgimento di associazioni o altri soggetti in
base alle modalità condivise di volta in volta. Visti gli esiti
estremamente positivi dei progetti già realizzati e la necessità di
far svolgere ore di volontariato sociale, in particolare per le
persone che non possono essere orientate verso il mondo del lavoro
per problemi fisici, o sanitari, o di età, come prossima azione
migliorativa si potrebbe inserire nelle modifiche alla legge n. 18
che saranno portate avanti...il Consiglio, la Commissione
consiliare, secondo me, dovrebbero valutare sulla base di una serie
di proposte che noi siamo pronti ad avanzare, naturalmente sempre
di concerto con l'Assessorato della sanità e ai servizi sociali,
quindi da discutere insieme, non da prendere oggi la decisione
ultimativa, però era per dire che abbiamo delle idee che sia sul
piano politico che sul piano tecnico sono maturate durante
l'esperienza...si prevede di individuare procedure e modalità
organizzative che regolarizzino l'attivazione e la gestione delle
attività di volontariato sociale, in particolare: l'attenzione alla
questione della copertura assicurativa, elenco degli enti
disponibili, comunicazione e registrazione delle ore realizzate a
favore dei beneficiari delle misure di inclusione. Il terzo
settore, attraverso le cooperative sociali, ha poi avuto un ruolo
attivo in particolare nell'ambito dei LUS, impiegando 31
richiedenti delle misure in qualità di operai e ospitando in
tirocinio altri 33 richiedenti.
Purtroppo è suonato il gong, il tempo è finito, c'è però una
risposta che do velocissima, ma do la disponibilità di essere in
aula. Rispetto alla questione del rapporto con il SIA, questo a
livello nazionale non sta funzionando bene, quindi la nostra idea è
di integrare le misure del SIA con il reddito di inclusione, perché
il SIA non risponde alle persone che abbiamo incluso noi: per
esempio, i
single
; c'è bisogno di avere una famiglia e dei
bimbi piccoli, quindi esclude moltissime persone. Ha una soglia
ISEE solo di 3 mila e poi ha un sistema di qualificazione di
punteggi che esclude praticamente tutte le domande. Di 132 domande
fatte in Valle d'Aosta solo 25 possono essere accolte secondo i
criteri SIA. È importante quindi per noi lavorare ad una misura di
integrazione e per farlo bisognerà fare un accordo con il Ministero
come ha fatto il Friuli Venezia Giulia.
Dalle ore 16:02 assume la presidenza il Vicepresidente
Farcoz
.
Farcoz (Président) -
Pour la réplique, la parole à la
collègue Certan.
Certan (ALPE) -
Grazie Assessore per le risposte. Vado un
po' velocemente perché poi magari integrano la replica anche i
colleghi.
Credo sia interessante soprattutto l'ultimo passaggio, al di là
dei dati che magari sono una goccia, però intanto sono una goccia,
quindi, per carità, non svalutiamo nulla. Tra le altre cose il
nostro gruppo aveva partecipato più che attivamente anche a tutto
il percorso di questa legge: l'avevamo trovato un intervento troppo
timido e in parte questa nostra percezione è stata confermata.
Sicuramente però, come ha detto lei, ha attivato tutta una serie
anche di coordinamenti fra vari servizi e di tutte le associazioni
di volontariato che noi prendiamo come base di partenza positiva,
quindi su questo credo di poter dire che non è sicuramente un dato
di secondo piano.
Quello che però, a nostro avviso, è importante è proprio quanto
ha detto lei: se su 132 domande solo 25 rispondono al modello SIA,
dà l'idea di quante persone siano escluse...
(interruzione di un Consigliere, fuori microfono)
...sì, il SIA è nazionale, 132 domande sono comunque
significative e, a mio avviso, questo dà anche l'idea
dell'importanza e della necessità ancora di coordinare. Noi in V
Commissione negli ultimi mesi abbiamo affrontato molto
en
passant
e proprio in bozza e solo a livello di idee...ad
esempio, abbiamo sentito dichiarazioni dell'Assessore, e sarebbe
interessante capire anche quale coordinazione c'è fra i vari
Assessorati, perché sulla dichiarazione, ad esempio, su questa
volontà di fare una misura unica per la famiglia che era stata
fatta sarebbe interessante capire come va ad integrarsi con
questo.
L'altra cosa interessante è la mappa del
welfare
. Si è
parlato in commissione di questa mappa, dove si va a fare, dopo
tutti gli
audit
e tutta una serie di raccolta dati, una
mappa del welfare che come misura di inclusione è complementare,
penso, e quindi come si inseriscono queste misure in questa mappa.
Sarebbe interessante capire come stanno lavorando i due
Assessorati.
In ultimo anche il piano del lavoro credo che abbia in qualche
modo a che fare con questo, o comunque sia integrativo di queste
misure. Sarebbe importante avere ancora più chiaro, ma anche noi
come commissione, magari lei ce l'ha, il Governo regionale ce l'ha,
siamo solo noi che non abbiamo questa mappatura e non abbiamo
ancora tutti gli elementi per poter vedere una coordinazione fra
tutti questi aspetti. Credo che lo studio che c'è sul mercato del
lavoro, comunque sull'occupazione oggigiorno sia interessantissimo.
Non è detto che chi ha un lavoro sia escluso da questa fascia di
povertà perché stanno cambiando anche altri parametri. Allo stesso
modo non è detto che chi ha un titolo di studio o una laurea abbia
un lavoro. Tutti questi dati che non sono banali, a mio avviso,
quindi andrebbero incrociati ancora di più; trovate delle misure
ancora più aderenti, ma sicuramente che siano complementari,
inglobanti, invece di avere tante misure, se riusciamo ad avere un
cerchio e una mappatura generale, a mio avviso, e chiaramente anche
l'obiettivo di dove vogliamo andare per combattere la soglia di
povertà, meglio è. Presidente, se può concedere un minuto ai
colleghi...
Président -
Le temps est terminé, je suis désolé.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK