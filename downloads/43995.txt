Consiglio Regionale della Valle d'Aosta - Oggetto del Consiglio n. 1096 del 2 dicembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1096 del 2 dicembre 2021 - Resoconto
OGGETTO N. 1096/XVI - Interpellanza: "Valutazioni finalizzate
all'applicazione sul territorio valdostano della Direttiva Quadro
sulle acque".
Bertin (Presidente) -
Alla presenza di 33 consiglieri,
possiamo riprendere l'analisi dell'ordine del giorno. Punto n. 34.
Per l'illustrazione dell'interpellanza, il consigliere Aggravi ne
ha facoltà.
Aggravi (LEGA VDA) -
Questa interpellanza pone l'accento
sull'applicazione, a partire da gennaio 2022 nei Paesi membri
dell'Unione EUROPEA, della direttiva quadro sulle acque, che quale
principale novità introduce per l'appunto il deflusso ecologico. A
livello nazionale, ma anche europeo, c'è una grande preoccupazione,
in particolare per quelle che possono poi essere o quelle che sono
le stime dell'applicazione di questo quadro normativo nell'ambito
dell'utilizzo energetico, quindi della produzione dell'industria
idroelettrica, ma anche per quello che riguarda l'utilizzo a scopi
civili e quindi agricoli, turistici e comunque anche ambientali. Ci
sono delle stime abbastanza impattanti fatte da ambiti
amministrativi. Ad esempio, sulla Provincia di Treviso è stata
condotta una valutazione che ha visto un calo stimato del 70
percento della presenza d'acqua all'interno del reticolo idraulico
di riferimento e anche danni stimati per più di 500 milioni di
euro. Poi ci sono tutta una serie di stime fatte dai principali
operatori energetici. Tra l'altro - visto che spesso e volentieri
ne facciamo anche delle bandiere, qua stiamo parlando di energia
rinnovabile che, come tutte le energie rinnovabili, ha degli
impatti, perché nessun tipo di insediamento umano non genera
impatti - ha stimato anche in questo caso una pesante ricaduta
dell'applicazione di questa normativa, in particolare e tra l'altro
in un periodo non facile per l'energia idroelettrica, perché dalle
stime e le valutazioni, ad esempio fatte a livello nazionale per
settembre, la produzione idroelettrica italiana è risultata
inferiore al 23 percento rispetto allo stesso periodo dello scorso
anno. Quindi, checché se ne dica, c'è comunque un problema di
riferimento. In particolare, quello che si è notato, proprio perché
parlavo prima delle valutazioni fatte dalla Provincia di Treviso, è
anche una problematica che si ripercuote sull'intero sistema idrico
di riferimento di un'area, perché, come ci insegna sia
l'osservazione della conformazione dei sistemi idrici sia quello
che è il principio dei vasi comunicanti, laddove ho un impatto su
un punto, si ripercuote su tutto il sistema.
Alcune forze politiche, tra cui tra l'altro anche la Lega, a
livello nazionale hanno rilanciato l'idea di implementare un piano
di invasi, perché spesso e volentieri ci si dimentica anche che
l'utilizzo degli invasi può essere funzionale a riequilibrare i
flussi e soprattutto permettere anche di creare delle importanti
riserve d'acqua, considerato che le precipitazioni, e spesso ce lo
siamo detto, rispetto al passato sono ben inferiori.
Quindi, quello che qualcuno chiama "petrolio blu" può avere una
ricchezza maggiore, non soltanto in termini di risorse economiche
prodotte dall'energia idroelettrica, ma anche e soprattutto per il
suo utilizzo dico civile ma, per capirci, in agricoltura e, perché
no, anche nel sistema turistico.
A fronte di questo interpelliamo il Governo regionale per
conoscere se sia mai stata condotta una valutazione di impatto
sull'introduzione delle previsioni della citata direttiva sul
contesto valdostano, per quanto attiene non soltanto la produzione
di energia, bensì anche all'uso agricolo e civile delle fonti
d'acqua. In caso positivo, vorremmo capire quali sono le
conclusioni; in caso negativo, se siano mai stati valutati anche
parzialmente potenziali effetti distorsivi dell'applicazione della
direttiva sul nostro contesto regionale. Perché poi sappiamo che
queste direttive hanno una visione ampia, macro e spesso costruita
su realtà ben differenti dalla nostra, quindi c'è da capire se,
ancorché non ci sia una valutazione complessiva, se si è cercato di
comprendere, ad esempio, per quello che è il discorso degli invasi,
se ci sono state delle valutazioni a tal riguardo. E soprattutto
quali azioni intenda porre in essere il Governo regionale, a fronte
della completa entrata in vigore della direttiva europea, per
contemperare gli effetti distorsivi in termini di produzione
elettrica, nonché dell'utilizzo delle nostre acque.
Dico questo anche perché, quando è stata scritta
l'interpellanza, si era già iniziata una valutazione sul DEFR. Non
è che abbiamo visto dei grandi aspetti, per carità, non per forza
dedicati soltanto all'effetto della direttiva, ma del discorso
degli invasi spesso e volentieri se ne è parlato; ovviamente non
stiamo parlando di opere faraoniche, ma sistemi anche di piccoli
invasi strategici, soprattutto in determinate aree della regione,
potrebbero implementare tutto un settore. Mi viene in mente quando
parliamo di innevamento artificiale, quando parliamo dei consorzi
di miglioramento, quando parliamo di tutto un sistema che in realtà
è collegato ed è direttamente attinente a quello che è nel suo
complesso il sistema idrico. Quindi, per capire che cosa è stato
fatto, se qualcosa è stato fatto, per capire eventualmente quali
sono gli effetti sulla nostra regione dell'applicazione di questa
direttiva.
Presidente -
Risponde l'assessore Marzi, a lei la
parola.
Marzi (SA) -
I principi espressi dalla direttiva quadro
sulle acque del 2000, recepita nell'ordinamento nazionale con il
decreto 152 del 2006, non differiscono in modo sostanziale in
ordine alla necessità di valutare, a livello di bacino idrografico,
le diverse problematiche legate alle risorse idriche, in termini di
qualità e quantità della risorsa, rispetto a quanto è già stato
previsto dalla legge 183 del 1989.
La legge del 1989 aveva già previsto sia l'esame delle
problematiche a livello di bacino idrografico, sia l'introduzione
del concetto di deflusso minimo vitale, cioè di quantitativo di
acqua da rilasciare a valle delle derivazioni irrigue,
idroelettriche o potabili, per garantire genericamente la
continuità della vita del corso d'acqua. In relazione a questo
obbligo normativo, già nel 1995 il Consiglio regionale aveva
approvato le modalità per determinare le portate di DMV, quindi di
deflusso minimo vitale, per le nuove subconcessioni di derivazione
di acqua a scopo idroelettrico. Nel 2006, in contemporanea con
l'approvazione del sopra citato decreto, il Consiglio regionale ha
approvato il piano regionale di tutela delle acque, che ha recepito
i principi della direttiva quadro acque, cioè sia nella visione di
bacino idrografico delle analisi, sia disciplinando i criteri e le
modalità di definizione delle portate di deflusso minimo vitale per
le derivazioni esistenti e nuove a scopo idroelettrico, rinviando
al 2015 l'adeguamento per quelle a scopo irriguo.
Le modalità di determinazione del deflusso minimo vitale,
secondo il piano regionale di tutela delle acque, sono ispirate al
concetto di deflusso ecologico della direttiva quadro la cui
procedura di determinazione tiene in debito conto gli aspetti
biologici ed ecosistemici del corso d'acqua. I principi della
direttiva quadro sono attuati a livello nazionale attraverso
l'approvazione dei piani di gestione del distretto idrografico che,
per quanto ci riguarda, dal 2010 sono regolarmente approvati
dall'autorità del distretto del fiume Po.
Il piano regionale del 2006 è sempre stato riconosciuto come
coerente e conforme a tali piani di gestione. Nel 2016 ne è stato
avviato l'aggiornamento per coordinarlo alla classificazione della
qualità delle acque e alle misure di tutela del piano di gestione
di distretto che, a sua volta, nel medesimo periodo ha visto
avviarsi una revisione complessiva che si ultimerà a brevissimo con
l'approvazione dell'ultimo piano di gestione delle acque, nel
quadro della scadenza del 2027 stabilito dalla direttiva quadro.
Considerata la sostanziale congruità del precedente piano di tutela
del 2006 con i principi comunitari, l'aggiornamento del piano
regionale di tutela delle acque è stato quindi impostato per
concludersi con la nuova approvazione del piano di gestione di
distretto, al quale sarà completamente coerente.
Con riferimento, pertanto, al primo quesito l'attuale disciplina
regionale di gestione dei prelievi idrici dal 2006 è totalmente
coerente e applicativa dei principi della direttiva quadro acque,
infatti la gestione della risorsa idrica tutela non solo la
risorsa, ma anche l'ecosistema idrico, così come richiesto dalla
direttiva stessa.
Con riferimento al secondo quesito, l'aggiornamento del piano
regionale, per il quale entro la fine dell'anno siamo nelle
possibilità di avviare la procedura di approvazione in concomitanza
con la conclusione di quello del piano di gestione di distretto del
quale rappresenterà l'attuazione a livello regionale, stabilisce
gli obiettivi di tutela della risorsa idrica sia dal punto di vista
qualitativo che da quello quantitativo. In buona sostanza,
contempera attentamente le esigenze di tutela con quelle di
utilizzo economico della risorsa idrica a scopo idroelettrico e
irriguo.
In prospettiva devo ricordare che i pericoli maggiori da
considerare, che l'aggiornamento del piano di tutela individua e
affronta, derivano dalle conseguenze dei cambiamenti climatici che
determinano, in via generale, la progressiva diminuzione delle
precipitazioni nel periodo estivo e il conseguente aumento dei
rischi di fenomeni siccitosi prolungati, come tra l'altro da lei
richiamato nella presentazione della recente interpellanza.
Aggiungo anche, a margine di tutto ciò, che è in corso di
definizione un piano sostanziale di investimenti, che di fatto
potrebbe incorrere nella possibilità di dare risposte a questioni
soprattutto sull'acqua potabile, ferme da parecchi lustri, che
potrebbe in tal senso essere un percorso parallelo per quanto da
lei richiamato e soprattutto per la sensibilità che la sua
iniziativa porta in Consiglio.
Presidente -
Per la replica il consigliere Aggravi.
Aggravi (LEGA VDA) -
La ringrazio, Assessore, per la
risposta, ma ho capito che una vera valutazione non è stata fatta.
Anche la cronistoria che lei ha fatto è interessante. Spesso e
volentieri, poi ne parleremo anche in bilancio, qui parliamo di
tanti piani, però il piano tutela delle acque a oggi langue ancora
negli uffici e quindi speriamo che il prossimo anno porti bene su
questo aspetto.
Ben venga, e lo abbiamo anche letto dal DEFR, il piano di
investimenti sul discorso acqua potabile. Sinceramente, però, io
penso che qualche approfondimento debba essere fatto rispetto a
tutta una serie di effetti e di valutazioni che queste novità, o
comunque la generazione di potenziali effetti distorsivi, possono
avere su tutti i settori di cui abbiamo parlato prima. Forse è
meglio che anche la Commissione competente possa analizzare un po'
di più l'aspetto, perché mi sembra che la sua sia una risposta
molto standard e molto definita di quello che è. Capisco benissimo,
però qualcosa in più è necessario che sia fatto.
Probabilmente il momento di maggiore approfondimento sarà quando
finalmente il piano tutela delle acque tornerà a disponibilità, o
meglio
à la une
, nei lavori della Commissione e del
Consiglio e quindi avremo la possibilità di approfondire e di
capire quello che è stato fatto, o meglio, quello che si dovrà fare
per capire gli effetti eventuali e le ricadute sul nostro sistema
idrico, anche in termini di effetti del cambiamento climatico,
perché abbiamo una strategia che, anche lì, giace in un cassetto
per ora, su cui sicuramente bisognerà trovare coerenza e adeguati
investimenti per il futuro.
Presidente -
Il consigliere Distort per i restanti due
minuti.
Distort (LEGA VDA) -
Soltanto una precisazione, assessore
Marzi, l'esposizione, ben espressa dal collega Aggravi, conteneva
richieste di intenzioni di questo Governo, nella direzione del
potenziamento dei sistemi di stoccaggio. Questa è la lettura
dell'interpellanza, la quale chiede le intenzioni. Lei non ha
risposto a un'interpellanza, ha risposto a un'interrogazione, cioè
ha dato soltanto un elenco di dati sulla base della normativa
vigente, ma quale visione abbia questo Governo sotto il profilo
dello stoccaggio, delle politiche di stoccaggio, della
configurazione di progetti di potenziamento e di rinnovo di nuove
formule non è dato, quindi manca questa visione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK