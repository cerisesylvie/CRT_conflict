Consiglio Regionale della Valle d'Aosta - Oggetto del Consiglio n. 1510 del 25 luglio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 1510 del 25 luglio 1995 - Resoconto
SEDUTA POMERIDIANA DEL 26 LUGLIO 1995
OGGETTO N. 1510/X Disegno di legge: "Disciplina dell'assistenza
sanitaria in forma indiretta".
Articolo 1 (Finalità)
1. In conformità a quanto previsto dall'articolo 25 della legge
23 dicembre 1978, n. 833 (Istituzione del servizio sanitario
nazionale) e dall'articolo 3 della legge 23 ottobre 1985, n. 595,
(Norme per la programmazione sanitaria e per il piano sanitario
triennale 1986-88), gli iscritti negli elenchi degli assistiti
dell'Unità sanitaria locale della Valle d'Aosta (USL) possono
richiedere il rimborso parziale delle spese relative all'assistenza
ospedaliera in forma indiretta presso case di cura private ubicate
sul territorio nazionale per prestazioni diagnostiche, curative e
riabilitative non erogabili nelle strutture ospedaliere della
regione, ovvero non ottenibili tempestivamente o adeguatamente
nelle suddette strutture.
2. Gli iscritti negli elenchi degli assistiti dell'USL, con
difetti della miopia a partire da 5 diottrie, ovvero i soggetti
affetti da anisometria uguale o superiore a 4 diottrie, possono
altresì richiedere il rimborso parziale delle spese relative
all'assistenza ambulatoriale in forma indiretta presso case di cura
private ubicate sul territorio nazionale, limitatamente agli
interventi di correzione della miopia effettuati con la metodica
del laser ad eccimeri.
Articolo 2 (Definizioni)
1. Ai fini dell'articolo 1, è considerata non ottenibile
tempestivamente in forma diretta la prestazione per la cui
erogazione presso le strutture pubbliche o private convenzionate
con il Servizio sanitario nazionale è richiesto un periodo di
attesa superiore a quello previsto, per ciascuna patologia, nei
decreti del Ministro della sanità 24 gennaio 1990, pubblicato nella
Gazzetta ufficiale 2 febbraio 1990, n. 27 e 30 agosto 1991,
pubblicato nella Gazzetta ufficiale 12 settembre 1991, n. 214,
modificati dal decreto del Ministro della sanità 17 giugno 1992,
pubblicato nella Gazzetta ufficiale 11 agosto 1992, n. 188. Per le
patologie non contemplate dai decreti ministeriali sanità 24
gennaio 1990 e 30 agosto 1991, modificati dal decreto ministeriale
sanità 17 giugno 1992, il tempo di attesa deve essere superiore a
trenta giorni.
2. Ai fini dell'articolo 1, è considerata non ottenibile
adeguatamente la prestazione che richiede specifiche
professionalità, ovvero apparecchiature e metodiche non presenti o
non praticate, proprie solo di centri di alta specializzazione.
Articolo 3 (Autorizzazione preventiva)
1. Gli iscritti negli elenchi degli assistiti dell'USL che si
ricoverano presso istituti o case di cura private hanno diritto,
purché preventivamente autorizzati al ricovero, ad un rimborso
parziale delle spese secondo le modalità previste nell'articolo
5.
2. La domanda di autorizzazione al ricovero deve essere
presentata all'ufficio dell'USL competente in materia di assistenza
indiretta, deve essere accompagnata dalla prescrizione del medico
curante su modulario unico regionale e deve indicare i motivi del
ricovero e l'istituto di cura prescelto.
3. Nei casi di ricovero d'urgenza, i soggetti interessati sono
comunque tenuti a presentare, entro il termine perentorio di
sessanta giorni dall'avvenuta dimissione, domanda di autorizzazione
al ricovero compilata dal medico curante su modulario unico
regionale, che attesti e documenti l'urgenza delle prestazioni
erogate. La presentazione della domanda oltre il termine prescritto
comporta il mancato rilascio dell'autorizzazione ai fini del
rimborso.
4. L'autorizzazione al ricovero è rilasciata dalla Commissione
sanitaria, che valuta la sussistenza dei presupposti sanitari per
usufruire delle prestazioni richieste. La Commissione sanitaria è
così composta:
a) il Direttore sanitario dell'USL, o suo delegato, con funzioni
di presidente;
b) il responsabile dell'unità operativa ospedaliera competente
in rapporto alla branca specialistica interessata dalle prestazioni
richieste, o suo delegato;
c) il responsabile dell'Unità operativa di assistenza sanitaria
di base dell'USL, o suo delegato.
5. La Commissione sanitaria è nominata con deliberazione del
Direttore generale dell'USL e si riunisce su convocazione del
presidente. Le decisioni della Commissione sanitaria sono assunte a
maggioranza dei voti, alla presenza di tutti i componenti. Le
funzioni di segretario sono svolte da un funzionario dell'USL.
6. Per ogni domanda di autorizzazione, deve essere redatto
apposito verbale di istruttoria, sottoscritto da ciascun componente
e dal segretario.
7. L'esame delle domande di autorizzazione da parte della
Commissione sanitaria deve essere effettuato entro quattordici
giorni dalla presentazione delle stesse. L'ufficio dell'USL
competente in materia di assistenza indiretta deve dare
comunicazione all'interessato del rilascio o meno
dell'autorizzazione entro tre giorni dalla avvenuta decisione della
Commissione sanitaria.
Articolo 4 (Ricorsi)
1. A seguito del diniego dell'autorizzazione al ricovero da
parte della Commissione sanitaria, l'interessato, entro trenta
giorni dalla data della notifica, può presentare all'ufficio
dell'USL competente in materia di assistenza indiretta il ricorso,
con eventuale documentazione integrativa.
2. L'esame del ricorso è effettuato dalla Commissione sanitaria
di seconda istanza, composta da:
a) il responsabile dell'Unità operativa di medicina legale
dell'USL, con funzioni di presidente;
b) il responsabile dell'Unità operativa di medicina d'urgenza e
accettazione dell'USL;
c) il dirigente del Servizio sanità e tutela sanitaria
dell'ambiente dell'Assessorato della sanità e assistenza
sociale.
3. Per la nomina ed il funzionamento della Commissione di
seconda istanza si applicano le disposizioni di cui all'articolo
3.
Articolo 5 (Modalità di rimborso)
1. La domanda di rimborso deve essere presentata all'ufficio
dell'USL competente in materia di assistenza indiretta, entro il
termine perentorio di novanta giorni dalla data di dimissione e
deve essere corredata della seguente documentazione:
a) fatture quietanzate, in originale, o documentazione
equipollente in conformità alle vigenti disposizioni finanziarie,
riportanti le spese sostenute;
b) copia della cartella clinica;
c) scheda regionale nosologica di ricovero.
2. L'USL, tramite l'Unità operativa di medicina legale, può
esercitare il controllo sui soggetti assistiti, a mezzo di sanitari
all'uopo incaricati. Il rifiuto di sottoporsi alle visite di
controllo determina la decadenza dal diritto alle prestazioni
assicurate dall'USL ai sensi della presente legge.
Articolo 6 (Determinazione della quota di rimborso)
1. Il rimborso delle spese sanitarie sostenute per i ricoveri è
deliberato dal Direttore generale dell'USL, in conformità a quanto
determinato dalla Commissione sanitaria, nelle misure di seguito
indicate:
a) nel caso di tariffazione effettuata dalla casa di cura, ai
sensi del decreto del Ministro della sanità 14 dicembre 1994,
pubblicato sulla Gazzetta ufficiale 24 dicembre 1994, n. 300,
rimborso della tariffa prevista per il ricovero ordinario, fino ad
un massimo complessivo di lire 37.800.000;
b) nel caso di fatturazione da parte della casa di cura delle
spese di degenza, assistenza ospedaliera e delle prestazioni
medico-chirurgiche ed anestesiologiche, fino ad un massimo di lire
37.800.000:
1) ottanta per cento delle spese di degenza e di assistenza
ospedaliera;
2) cento per cento delle spese relative alle prestazioni
medico-chirurgiche ed anestesiologiche di sala operatoria inerenti
all'intervento chirurgico.
2. Per i ricoveri concernenti prestazioni di litotripsia extra
corporea viene rimborsata, fino al momento in cui l'USL non sarà in
grado di garantire presso la propria struttura ospedaliera tali
prestazioni, una somma pari:
a) all'intera spesa sostenuta, nel caso in cui la stessa non
superi lire 4.000.000;
b) a lire 4.000.000 nel caso in cui la spesa sia superiore.
3. Nel caso di particolari interventi chirurgici, per i quali
esistano forme di convenzionamento fra l'USL e istituti di cura
privati, vanno applicati, per i ricoveri in forma indiretta, gli
importi previsti dalle convenzioni, nel limite della spesa
effettivamente sostenuta, fermo restando il limite massimo
consentito, ai sensi del comma 1.
4. Sono comprese nell'ambito delle spese ammesse a rimborso
esclusivamente le protesi non mobili impiantate con interventi
chirurgici effettuati nel corso del ricovero. Tali protesi sono
rimborsate secondo i prezzi stabiliti nel vigente nomenclatore
tariffario delle protesi e, ove non comprese, sulla base
dell'importo risultante dalla fattura o quietanza di pagamento
rilasciata dalla ditta fornitrice e intestata al ricoverato.
5. Sono esclusi dal rimborso gli oneri relativi a trattamenti
supplementari di tipo alberghiero o di particolare conforto
ambientale, quali le forme supplementari di assistenza
infermieristica, le spese per accompagnatori, le spese di viaggio,
le spese telefoniche, gli oneri fiscali.
Articolo 7 (Liquidazione dei rimborsi)
1. I rimborsi devono essere deliberati, di norma, non oltre
novanta giorni dalla presentazione della relativa domanda. Prima di
procedere alla liquidazione dei rimborsi, al fine di accertare
l'avvenuto ricovero e le prestazioni sanitarie usufruite, nonché di
valutare le spese rimborsabili, è necessario acquisire il parere
vincolante della Commissione sanitaria, integrata da un funzionario
dell'Amministrazione regionale, designato dalla Giunta regionale, e
dal Direttore amministrativo dell'USL.
Articolo 8 (Prestazioni in regime di day hospital)
1. Per le prestazioni diagnostiche, curative e di riabilitazione
non erogabili nelle strutture sanitarie regionali usufruite in
regime di day hospital, preventivamente autorizzate dalla
Commissione sanitaria, è previsto un rimborso delle spese sostenute
e documentate, con le modalità di cui all'articolo 5, nelle misure
sottoindicate:
a) nel caso di tariffazione effettuata dalla casa di cura, ai
sensi del decreto ministeriale sanità 14 dicembre 1994, rimborso
della tariffa prevista per il ricovero di un giorno;
b) nel caso di fatturazione da parte della casa di cura delle
spese di degenza, assistenza ospedaliera e delle prestazioni
medico-chirurgiche e anestesiologiche:
1) quaranta per cento delle spese di assistenza ospedaliera,
quali farmaci, sangue per trasfusioni, prestazioni mediche ed
infermieristiche;
2) cinquanta per cento delle spese riguardanti le prestazioni
medico-chirurgiche ed anestesiologiche in occasione di interventi
chirurgici.
Articolo 9 (Interventi di correzione della miopia)
1. Per gli interventi di cui all'articolo 1, comma 2, la domanda
di autorizzazione preventiva deve essere corredata di un
certificato medico rilasciato da uno specialista in oculistica in
servizio presso una struttura sanitaria pubblica.
2. La Commissione sanitaria, prima di rilasciare
l'autorizzazione, può accertare l'entità del difetto visivo.
3. Per gli interventi autorizzati è previsto un rimborso delle
spese sostenute e documentate, attribuito secondo le disposizioni
di cui agli articoli 5 e 6, fino al limite massimo complessivo di
lire 2.500.000 per ciascun occhio, comprensivo delle spese per
l'esame denominato "corneal map".
Articolo 10 (Centri di altissima specializzazione
all'estero)
1. Per i ricoveri presso centri di altissima specializzazione
all'estero si applicano le disposizioni previste dal decreto del
Ministro della sanità 3 novembre 1989, pubblicato nella Gazzetta
ufficiale 22 novembre 1989, n. 273, modificato dal decreto del
Ministro della sanità 13 maggio 1993, pubblicato nella Gazzetta
ufficiale 12 giugno 1993, n. 136, e dei decreti ministeriali sanità
24 gennaio 1990 e 30 agosto 1991, modificati dal decreto
ministeriale sanità 17 giugno 1992.
2. Al rilascio dell'autorizzazione preventiva prevista
dall'articolo 4 del decreto ministeriale sanità 3 novembre 1989 per
ottenere le prestazioni erogabili presso i centri di altissima
specializzazione all'estero provvede la Commissione sanitaria.
3. Per quanto riguarda l'autorizzazione al ricovero ed i ricorsi
contro il diniego della stessa, si applicano le disposizioni di cui
agli articoli 3 e 4.
4. Il parere preventivo di cui all'articolo 6, comma 3, del
decreto ministeriale sanità 3 novembre 1989 è espresso dalla
Commissione sanitaria. Tale parere preventivo deve essere altresì
richiesto ai fini della corresponsione dell'acconto di cui
all'articolo 6, comma 13, del decreto ministeriale sanità 3
novembre 1989.
5. Per la liquidazione dei rimborsi relativi ai ricoveri presso
centri di altissima specializzazione all'estero si applicano le
modalità di cui all'articolo 7.
6. Le disposizioni di cui al presente articolo, limitatamente
alle procedure per l'autorizzazione, si applicano anche al
trasferimento per cure in ambito comunitario in base alla normativa
di cui all'articolo 22 del Regolamento (CEE) n. 1408 della
Commissione del 14 giugno 1971, relativo all'applicazione dei
regimi di sicurezza sociale ai lavoratori subordinati e ai loro
familiari che si spostano all'interno della Comunità.
7. All'accertamento delle classi di patologie e delle
prestazioni di cui ai decreti ministeriali sanità 24 gennaio 1990 e
30 agosto 1991, modificati dal decreto ministeriale sanità 17
giugno 1992, provvede la Commissione sanitaria, salvo che per i
casi di ustione, per i quali si procede tramite i centri di
riferimento della regione Piemonte.
8. Il rimborso delle spese viene attribuito con deliberazione
del Direttore generale dell'USL secondo le disposizioni di cui
all'articolo 6 del decreto ministeriale sanità 3 novembre 1989.
Articolo 11 (Disposizioni transitorie)
1. Fino a quando il presidio ospedaliero dell'USL non avrà
raggiunto lo standard di posti letto determinato dalla normativa
nazionale vigente, i ricoveri effettuati in Italia e non
autorizzati dalla Commissione sanitaria ai sensi della presente
legge sono ammessi esclusivamente ad un contributo onnicomprensivo
nelle spese sanitarie sostenute e documentate, fino ad un massimo
complessivo di lire 18.909.505, nelle misure sottoindicate:
a) lire 240.245 per ogni giornata di degenza per ricoveri che
non hanno comportato interventi chirurgici;
b) per ricoveri che hanno comportato interventi chirurgici e/o
accertamenti e trattamenti medici e/o chirurgici di neoplasia
maligna, ivi compresi i trattamenti di chemioterapia e
radioterapia, per ciascuna giornata di degenza:
1) lire 346.170 per i primi undici giorni;
2) lire 240.245 dal dodicesimo giorno in avanti.
2. L'importo da liquidare per i ricoveri di cui al comma 1 non
può comunque superare l'ottanta per cento della spesa sostenuta e
documentata ammessa a contributo.
3. Per l'attribuzione del contributo di cui al presente articolo
si applicano le disposizioni di cui all'articolo 5.
Articolo 12 (Revisioni periodiche degli importi)
1. Gli importi di cui alla presente legge possono essere
rideterminati dalla Giunta regionale, con proprio provvedimento,
sulla base delle variazioni dei tassi di inflazione
programmati.
Articolo 13 (Disposizioni finanziarie)
1. Gli oneri derivanti dall'applicazione della presente legge
sono a carico dei bilanci di parte corrente dell'USL, che vi
provvede utilizzando la quota del bilancio regionale destinata al
finanziamento delle spese sanitarie di parte corrente.
Presidente Ha chiesto la parola il relatore, Consigliere
Perron.
Perron (UV) En croyant d'interpréter bien la volonté des
collègues conseillers, je donnerai par lue la relation que vous
avez eue, seulement en soulignant que ce projet de loi contient des
dispositions qui sont en vigueur depuis plusieurs années et
actuellement sont réglementées par des délibérations ou du
Gouvernement ou du Conseil régional.
En quelque sorte la répétition de tout cela dans une loi me
paraît un signal important, le signal d'une précise volonté de
mettre de l'ordre dans cette matière, de rendre plus transparente
et accessible de la part de tous la concertation des normes
relatives à ce secteur délicat, complexe, tel que celui de
l'assistance sanitaire.
Si dà atto che dalle ore 19,08 assume la Presidenza il
Vicepresidente Aloisi.
Presidente É aperta la discussione generale. Qualcuno chiede la
parola? Se nessuno chiede la parola, si passa all'esame
dell'articolato.
Sull'articolo 1 ha chiesto la parola il Consigliere
Marguerettaz.
Marguerettaz (PpVA) Per dichiarazione di voto. Questa legge,
così come è stata formulata, all'interno della V Commissione ha
trovato il convincimento di ben pochi commissari, non per la
materia, ma proprio sul come è stata stesa.
L'Assessore ha avuto il suo bel daffare per spiegarci che si
tratta di una trasformazione in legge di delibere che venivano
normalmente assunte dalla Giunta, ha avuto il bel daffare per
spiegarci che la commissione preposta all'esame dei vari casi è
intransigente, severissima e attentissima; tuttavia, almeno per
quanto concerne la mia forza politica, crediamo che davvero questa
legge non sia stata redatta nella maniera migliore. Presta il
fianco a tantissime e diverse interpretazioni, tanto che leggendo
la legge così come è stata stesa, senza i chiarimenti che
l'Assessore poi doverosamente ci ha portato in commissione, appare
che tutte le prestazioni sanitarie in qualsiasi situazione, in
qualsiasi istituto, pubblico o privato che sia, hanno diritto ad un
rimborso, seppur parziale che esso sia.
Indubbiamente so che le cose non andranno così, ma andranno
secondo lo spirito che l'Assessore intende dare a questa legge, ma
come avevo già avuto occasione di dire in commissione, essendo noi
qui chiamati a votare un atto che è una legge regionale, riteniamo
di doverci astenere su questo atto.
Presidente Pongo in votazione l'articolo 1.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 2.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 3.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 4.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 5.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 6.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 7.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 8.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 9.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 10.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 11.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 12.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione l'articolo 13.
Presenti: 26
Votanti e favorevoli: 20
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Presidente Pongo in votazione la legge nel suo complesso.
Presenti: 28
Votanti e favorevoli: 22
Astenuti: 6 (Collé, Lanièce, Linty, Marguerettaz, Tibaldi,
Viérin M.)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK