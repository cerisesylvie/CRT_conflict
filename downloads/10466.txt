Consiglio Regionale della Valle d'Aosta - Oggetto del Consiglio n. 1459 del 17 ottobre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1459 del 17 ottobre 1990 - Resoconto
OGGETTO N. 1459/IX - Presa d’atto delle
dimissioni rassegnate dai Consiglieri regionali Faval Renato,
Milanesio Bruno e Trione Silvio da componenti del comitato
promotore per il sostegno della candidatura della città di Aosta
per l’organizzazione dei giochi olimpici invernali
1998 e loro sostituzione.
Presidente - Colleghi Consiglieri, la proposta che fa la
Presidenza è di fare una discussione unica, quindi farei leggere i
tre oggetti che sono in discussione e poi ovviamente le votazioni,
le dichiarazioni di voto sono tutte separate.
Per la forma dovrei essere io il relatore di questi tre oggetti,
penso che voi non aspettiate da me una relazione di carattere
analitico. Le relazioni sono depositate e sono state trasmesse a
tutti i Consiglieri, non mi resta altro che chiedere che il
Consiglio si pronunci, o qualcuno chieda la parola per aprire il
dibattito.
Ha chiesto di parlare il Consigliere Faval, ne ha facoltà.
Faval (UV)
- Je demande donc au Conseil régional de bien
vouloir accepter ma démission de membre du comité pour la promotion
de la candidature de la ville d’Aoste aux Jeux
Olympiques de 1998, que j’ai présentée à la date du
4 septembre dernier, pour les raisons qui ont été illustrées dans
le communiqué de presse de l’Union Valdôtaine.
Presidente
- Ha chiesto di parlare il Consigliere Trione,
ne ha facoltà.
Trione (DC)
- Molto brevemente. Anticipo, visto che fra
poco si parlerà del ricorso, che le dimissioni sono strettamente
collegate anche a questo fatto.
Voglio però subito dire che le dimissioni sono state date anche
per cercare di facilitare quello che poteva essere
l’iter di una nuova legge, che veniva a sostituire
la n. 67. Ad esse sono state date delle interpretazioni di tipo
abbastanza strano, vorrei dire che soprattutto
l’obiettivo era quello di cercare di facilitare
l’iter di questa legge. Comunque - come dicevo -
ritornerò sull’argomento, visto che mi è stato detto
poco fa che potrò intervenire, quanto meno a difesa rispetto al
ricorso del Consigliere Riccarand.
Presidente
- Ha chiesto di parlare il Consigliere
Milanesio, ne ha facoltà.
Milanesio (PSI)
- Intendo svolgere alcune considerazioni
supplementari rispetto a quelle che sono state fatte dal
Consigliere Faval e dal Consigliere Trione.
Certamente queste dimissioni da parte del Consigliere Trione e
mia hanno un significato politico ed è quello che ha prima
enunciato molto efficacemente e semplicemente, il Consigliere
Trione. Vale a dire, si tratta di un gesto distensivo, di un gesto
di buona volontà dettato dal fatto che c’erano state
le dimissioni del Consigliere Faval di cui condividevamo in parte
le motivazioni.
La Giunta regionale aveva successivamente presentato un nuovo
disegno di legge con il quale si andava a disciplinare in modo
diverso la materia e quindi ci saremmo trovati oggi, se non ci
fossero stati un po’ di ingorghi nelle Commissioni,
in questo Consiglio a discutere della nuova proposta di legge; la
proposta di legge comportava e comporterà sostanzialmente la revoca
della risoluzione consiliare con la quale è stato nominato il
comitato, quindi per buona pace di Riccarand ritenevamo corretto di
dover rassegnare le nostre dimissioni dal comitato.
Però su questo vorrei dire qualche parola, perchè in effetti
l’interpretazione, quando viene presentato un
ricorso per decadenza nei confronti di qualche Consigliere, è un
po’ dubbia, non si sa se questi Consiglieri possono
partecipare alla discussione che riguarda
l’argomento. E visto che ritengo di avere un
po’ di cose da dire, non voglio privarmi di questa
possibilità, caro Riccarand, quindi, fermo restando che poi
discuteremo il suo ricorso, vorrei solo cercare molto semplicemente
di dire al Consiglio regionale in quale situazione ci troviamo e
poter illustrare con un minimo di efficacia al Consiglio regionale
tutta la procedura e l’iter attraverso il quale si è
arrivati alla composizione del comitato, al suo insediamento, alla
lettera inviata al Presidente della Giunta regionale nella quale
abbiamo spiegato perchè il comitato non intendeva accettare i
poteri che gli erano stati conferiti e poi successivamente le
nostre dimissioni.
Voglio ricordare che su questa vicenda il Consiglio dovrebbe
fare delle valutazioni di ordine istituzionale, non si tratta di
valutazioni politiche. Vorrei ricordare al Consiglio regionale che
in data 13 luglio veniva approvata una risoluzione con un certo
numero di voti favorevoli, tutti i presenti ad eccezione del
Consigliere Riccarand che votava contro. Voglio ricordare che,
quindi, il Consiglio regionale ha approvato una legge, ha
accompagnato questa legge con una risoluzione ed ha dato un mandato
preciso a tre Consiglieri regionali di adempiere a questa volontà
espressa dal Consiglio regionale. Quando il Consiglio regionale
delibera, fa una legge, questa impegna tutto il Consiglio
regionale, l’istituzione, ed è fatto obbligo ai
cittadini di osservarla e di farla osservare, sia per le leggi sia
per le risoluzioni.
E’ abbastanza singolare che, per ragioni che a me
sfuggono ma che non riguardano certo la tutela delle istituzioni,
un Consigliere regionale ancorchè non consenziente sulla proposta
presenti una istanza di decadenza sostenendo delle pretese ragioni
di incompatibilità o di ineleggibilità sopravvenuta. Sarebbe come
dire che il Consiglio regionale, che è sovrano in certe sue
decisioni, poi contraddice .....
Presidente
- Siccome il Consigliere Riccarand ha
interrotto e chiede di cosa si sta parlando, credo che il
Consigliere Milanesio stia spiegando le ragioni per cui arriva alle
sue dimissioni, quindi è pertinente il suo intervento.
Milanesio (PSI)
- Certo, sto spiegando le ragioni per cui
sono arrivato alle mie dimissioni e voglio spiegare perchè secondo
me il ricorso presentato dal Consigliere Riccarand è un ricorso
pretestuoso che tende a far pronunciare il Consiglio regionale su
una questione sulla quale il Consiglio si è espresso in un certo
modo, ha dato un mandato preciso, ha dato un ordine. Adesso il
Consigliere Riccarand vuole utilizzare in modo distorto secondo me
norme e procedure, per arrivare a far sostenere al Consiglio
regionale delle conseguenze che non potrebbero comunque ricadere
dalla decisione presa dal Consiglio stesso.
Voglio ricordare solo che le nostre dimissioni sono state date
per sgomberare il terreno da una polemica di carattere politico,
quindi il Consigliere Riccarand si assume la responsabilità di ciò
che fa, ci mancherebbe! Voglio solo dire che nella presentazione
del suo ricorso il Consigliere Riccarand dice il falso, perchè mi
sembra che un Consigliere, sia pure nella ricerca di una polemica
di carattere politico, quando però questa polemica si riferisce a
degli aspetti istituzionali dovrebbe perlomeno avere la correttezza
e l’accortezza di fare riferimenti a situazioni
esistenti, cosa che invece non ha fatto. Per esempio, nel suo
ricorso il Consigliere Riccarand non dice che c’è
stata una risoluzione del Consiglio regionale che dava un mandato
preciso a dei Consiglieri regionali, e questo mi sembra sia una
mancanza di riguardo per il Consiglio regionale, per la nostra
memoria, ma soprattutto per la verità storica.
Omette anche di dire il Consigliere Riccarand che il Presidente
della Giunta aveva letto, quella mattina io ero assente, una
lettera ad egli stesso indirizzata, datata 30 luglio 1990 che è
stato l’unico atto compiuto dal comitato promotore.
Per maggiore cognizione del Consiglio io la rileggerò, perchè
probabilmente il Consigliere Riccarand era distratto quando questa
è stata letta. Così recita l’unico atto compiuto dal
comitato e indirizzato al Presidente della Giunta regionale:
Oggetto: Deliberazione del Consiglio regionale n. 1339/IX in
data 13.7.1990, attività del comitato promotore olimpico.
In ottemperanza alla risoluzione del Consiglio regionale in data
13.7.1990, relativa alla costituzione del comitato promotore della
candidatura olimpica di Aosta, i Consiglieri regionali Faval,
Milanesio e Trione, unitamente al Consigliere comunale di Aosta
Tonino, hanno costituito con un atto notarile in data 17 luglio il
comitato sopra menzionato in forma di associazione senza scopo di
lucro.
Nell’interpretare la risoluzione consiliare e il
disegno di legge n. 202 approvati dal Consiglio, sono sorti fondati
dubbi circa la compatibilità fra i poteri attribuiti al comitato
promotore, poteri di spesa, maneggio del denaro e obbligo di
rendiconto e la carica di Consigliere regionale.
Nel suggerire all’onorevole Presidente della
Giunta regionale di voler acquisire un autorevole parere
sull’argomento e, se del caso, assumere le opportune
iniziative per ovviare gli inconvenienti temuti, ci permettiamo in
caso di esito positivo invitarla a sospendere la pubblicazione ecc.
ecc.
Nella presente fase - si diceva poi -
il comitato, tenuto
conto delle motivazioni di indifferibilità ed urgenza che hanno
indotto il Consiglio regionale ad approvare il provvedimento di
sostegno alla candidatura olimpica di Aosta e della Regione, è
disponibile ad agire come organo consultivo della Giunta
regionale.
Nell’attesa - aggiungevamo - qualunque decisione
od iniziativa mirante al sostegno della nostra candidatura olimpica
potrà essere gestita direttamente dall’Assessorato
regionale del turismo almeno fino al momento in cui, con il nuovo
atto legislativo, siano meglio definiti i compiti e i poteri del
comitato promotore.
Nel dichiararci a vostra disposizione, cogliamo
l’occasione per porgere distinti saluti.
Credo che sia fondamentale che il Consiglio regionale sappia
quali sono i passi che sono stati compiuti in questa vicenda, per
evitare che se ne abbia una distorta rappresentazione, direi
volutamente distorta.
Non ho altro da aggiungere, se non che riteniamo che questa
vicenda debba essere trattata dal Consiglio regionale con la
dignità e la responsabilità che compete all’organo
istituzionale e che queste vicende, per quanto possibile, possano e
debbano essere sottratte a delle meschine strumentalizzazioni che
tendono all’imbarbarimento della lotta politica.
Pertanto non ho altro da aggiungere, nel chiedere al Consiglio di
voler cortesemente prendere atto delle nostre dimissioni, se non
questo: parafrasando Corneille che l’aveva
"mess’in bocca" ad un personaggio di una tragedia e
gli faceva dire:
"Si vous êtes romain, soyez digne de
l’être",
vorrei dire al Consigliere Riccarand:
"Si vous êtes Conseiller, soyez digne de
l’être".
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Volevo fare solo due osservazioni, la
prima riguarda il modo con cui vengono condotti i lavori di questo
Consiglio. Faccio un appunto specifico al Presidente del Consiglio
per il modo in cui conduce questo dibattito, perchè ha consentito
tranquillamente che quello che era un punto che riguardava le
dimissioni di Consiglieri da un comitato si trasformasse in una
cosa ben diversa, cioè nell’atto di difesa di un
Consigliere rispetto ad un ricorso, punto che si era chiesto di
rimandare dopo queste cose.
Mi sembra un modo di condurre il Consiglio regionale scorretto,
comunque ne prendo atto e invito il Presidente ad essere più
corretto nel modo di condurre i lavori.
La seconda considerazione che faccio è questa: ho letto su
La
Stampa,
il giorno dopo che erano state presentate le dimissioni
dei Consiglieri Trione e Milanesio, delle dichiarazioni del
Consigliere Milanesio che dicevano:
"Le dimissioni che
presentiamo al comitato non hanno nulla a che vedere con il
ricorso, ma sono determinate da altre motivazioni".
Dopo di che
mi sorprendo a sentire tutto un intervento del Consigliere
Milanesio che collega queste dimissioni al fatto del ricorso e che
fa una autodifesa non richiesta credo in questa sede e
anticipatrice rispetto ad un altro dibattito.
Quanto alle accuse di falso fatte dal Consigliere Milanesio, non
me ne rammarico assolutamente perchè quello che ho scritto è
talmente limpido, talmente chiaro e talmente lineare che non mi
sento toccato da queste accuse; temo purtroppo che chi è abituato a
dire il falso poi prenda l’abitudine a vedere il
falso dappertutto, anche dove non c’è.
Presidente
- Ha chiesto di parlare il Consigliere Viérin,
ne ha facoltà.
Viérin (UV)
- Je voudrais ajouter à ce qui a déjà été
dit, une considération d’ordre générale de nature
politique.
Au mois de juillet dernier nous n’avons pas voté
la résolution du Conseil portant composition de ce comité, en
effet, nous avions proposé une composition différente. Par la suite
nous avons dénoncé l’impossibilité de fonctionnement
du même comité et nous avons également affirmé que si cette
situation se prolongeait, le comité serait voué à une totale
impuissance. Par conséquent, il était nécessaire de modifier sa
composition; au cas contraire il n’aurait jamais pu
agir de façon autonome.
Nous prenons acte aujourd’hui du bien fondé de
nos déclarations. Nous regrettons simplement pour un véritable
soutien de la candidature de la ville d’Aoste à
l’organisation des Jeux Olympiques
d’hiver, que les démissions des Conseillers
Milanesio et Trione soient arrivées si tard - et je voulais
souligner cet aspect, parce que je pense qu’au cours
de la discussion, nous aurons encore l’occasion
d’y revenir suite aux différentes accusations de
retarder ou d’entraver cette candidature - et
qu’elles soient aujourd’hui, en
raison de ce retard, une des causes d’empêchement
pour discuter et pour mener de bon train la candidature de la ville
d’Aoste aux Jeux Olympiques.
Presidente
- Pongo in votazione le dimissioni del
Consigliere Faval:
Esito della votazione:
Presenti, votanti e favorevoli: 32
Il Consiglio approva all’unanimità.
---
Pongo in votazione le dimissioni del Consigliere Milanesio:
Esito della votazione:
Presenti, votanti e favorevoli: 32
Il Consiglio approva all’unanimità.
---
Pongo in votazione le dimissioni del Consigliere Trione:
Esito della votazione:
Presenti, votanti e favorevoli: 32
Il Consiglio approva all’unanimità
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK