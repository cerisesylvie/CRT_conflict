Consiglio Regionale della Valle d'Aosta - Oggetto del Consiglio n. 524 del 7 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 524 del 7 aprile 2004 - Resoconto
OGGETTO N. 524/XII - Predisposizione di una differente
organizzazione della distribuzione dei generi alimentari
contingentati. (Interpellanza)
Interpellanza
Richiamata la D.g. 285 del 7 febbraio 2000 avente per
oggetto: "Approvazione di un incarico alla Finaosta S.p.A. per la
realizzazione di uno studio finalizzato all'analisi e alla
individuazione di possibili soluzioni delle problematiche di
utilizzo e di gestione dei contingenti di beni in esenzione
fiscale. Impegno di spesa";
Tenuto conto che i beni di genere alimentare contingentati
quali alcool, birra e zucchero sono amministrati tramite il sistema
delle tessere con "bollini";
Accertato che negli ultimi anni si è verificata una
progressiva disaffezione degli utenti nei confronti di tale
sistema, sia per la gestione desueta e macchinosa, sia per il
valore economico ormai irrisorio delle stesse tessere;
Sottolineato che con la delibera di cui sopra è stata
valutata la necessità di avviare uno studio finalizzato alla
verifica delle possibilità di creare dei sistemi alternativi a
quello attualmente in vigore;
Considerato che da alcuni anni l'Amministrazione regionale ha
introdotto l'utilizzo della "Carte Vallée" per quanto riguarda la
gestione e la vendita del contingente dei carburanti per
autotrazione.
I sottoscritti Consiglieri regionali
Interpellano
La Giunta regionale per sapere:
1) se ritiene opportuno valutare e predisporre una differente
organizzazione della distribuzione dei generi alimentari
contingentati, in quanto risulta, spesso e volentieri, più
conveniente approfittare delle offerte proposte dai supermercati
che presentano prezzi migliori rispetto a quelli applicati, con i
"bollini", sugli stessi generi alimentari contingentati;
2) se ritiene opportuno valutare la possibilità di utilizzare
la "Carte Vallée" o sistemi simili anche per la gestione e la
vendita dei generi alimentari contingentati;
3) quali sono gli intendimenti in merito, alla luce anche
delle proposte emerse dallo studio richiamato in premessa.
F.to: Lanièce - Stacchetti
Président - La parole au Conseiller Lanièce.
Lanièce (SA) - Con questa iniziativa abbiamo voluto riportare in
aula un problema che già nel 2000 avevo sollevato con analoga
iniziativa. Infatti il problema dell'utilizzo dei cosiddetti
"bollini" per l'acquisto dei generi alimentari contingentati porta
la nostra Regione un po' indietro negli anni. Mentre la Regione usa
un sistema alquanto avanzato per la gestione del carburante in
esenzione fiscale, per i generi alimentari contingentati stiamo
ancora lavorando con forbici e colla, evidenziando un paradosso.
Questo disinteresse nell'automatizzare la gestione dei bollini può
essere inteso come un chiaro segno di evidenti limiti nell'utilizzo
degli stessi, visto poi che presentano un valore commerciale che
non arriva, secondo quanto mi è stato riferito, ad un risparmio
totale di circa 1 euro per quanto riguarda la tessera dei bollini
senza il buono alcool e di 3,80 euro nel caso in cui nella tessera
vi sia anche il buono alcool. Inoltre l'utilizzo risulta essere
sempre più in calo anche a causa della procedura gestionale e
contabile dello stesso, che risulta desueta e macchinosa.
È evidente, considerato il valore ben più alto dei buoni
carburante, che, per la gestione e la vendita di questo tipo di
contingente, l'Assessorato regionale abbia introdotto l'utilizzo
della Carte Vallée. Tramite questa interpellanza riportiamo
all'attenzione dell'Assessore l'eventualità riguardante l'utilizzo
della Carte Vallée o di un sistema simile anche per la gestione e
la vendita dei beni alimentari contingentati. Si potrebbe quindi
applicare lo stesso sistema già in uso per i buoni carburante, una
sorta di POS ricaricabile sulla stessa tessera, specificando
gestione e distribuzione; mi sono informato e in effetti sulla
Carte Vallée esiste una zona, detta "free zone", che potrebbe
essere utilizzata anche per quanto riguarda i generi alimentari
contingentati.
Nella nostra interpellanza abbiamo richiamato anche la
deliberazione del 7 febbraio 2000 con la quale l'Assessorato si era
fatto carico di conferire a "Finaosta" un incarico per uno studio
finalizzato all'analisi e all'individuazione di possibili soluzioni
delle problematiche di utilizzo e di gestione dei contingenti dei
beni in esenzione fiscale. Proprio leggendo la deliberazione, si
constatava quello che ho appena detto io - e cioè la gestione
desueta e macchinosa, problematica, di questi beni contingentati -
e si riteneva opportuno affidare questo studio per cercare di
individuare nuove soluzioni; fra l'altro, nella delibera si
richiedeva uno studio della normativa vigente e degli adempimenti
connessi, anche perché qualsiasi modifica comporterebbe la modifica
del regolamento del 1973, l'impostazione di una o più alternative
di amministrazione dei contingenti, l'indicazione per il
miglioramento delle modalità di gestione con definizione delle
finalità e delle caratteristiche dei sistemi proposti, un'analisi
economica e organizzativa dei nuovi sistemi proposti, e infine si
indicava il tempo di effettuazione. Penso che questo studio sia
stato ultimato e sia stato portato all'attenzione della Giunta;
quindi, in base anche alle risultanze di questo studio, chiediamo
che cosa si intende fare e ribadiamo questa proposta, e qui
permettetemi una battuta: a differenza di quello studio che è
costato 84 milioni, la nostra è una proposta gratuita, quindi vale
la pena valutarla. Ovviamente, come già allora avevo detto, bisogna
analizzare i costi e i benefici per vedere se è possibile
utilizzare la Carte Vallée anche per questi beni contingentati.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Ringrazio il Consigliere Lanièce per la
collaborazione e per l'apporto gratuito, devo dire però che il
gruppo di lavoro aveva esaminato anche questa possibilità di
utilizzare i POS su questo ritorno. Innanzitutto una precisazione:
oggi per i residenti in Valle con meno di 21 anni il vantaggio
derivante dai generi contingentati è 2,34 euro che sale per i
maggiorenni, proprio perché possono utilizzare i buoni dell'alcool
e della birra, a 7,80 euro.
Rispetto alle questioni, condivido l'impostazione; ricapitolo
brevemente come si è svolta la questione, nel senso che era stato
affidato, come ha ricordato il Consigliere Lanièce, uno studio a
"Finaosta", che era stato consegnato nel 2000 ed erano state messe
a punto due questioni. La prima riguardava la necessità di
approfondire gli elementi di rilevante difficoltà presentata
dall'attuale sistema di gestione amministrativa dei generi
contingentati, quindi un sistema ampiamente superato, e di
calcolare anche le ricadute del medesimo sul tessuto economico,
produttivo e sociale locale, perché questi sono i benefici che
vanno ai cittadini, ma poi vi sono anche i benefici che vanno alle
imprese, soprattutto per quanto riguarda la questione dell'alcool.
Erano state individuate 5 possibili soluzioni: una era stata subito
considerata non praticabile ed era la revisione della legge n.
623/1949; un'altra era quella di sostituire il bollino cartaceo con
un sistema informatizzato basato su carte a microprocessore (Carte
Vallée); vi era poi la possibilità di introdurre una Carte Vallée
che valesse per tutti i cittadini, ma non aveva senso perché
avremmo dovuto mettere in ogni negozio un POS, una cosa folle dal
punto di vista dei costi; l'altra invece era quella di utilizzare
sempre i POS e le carte però solo a livello di dettagliante, che la
utilizzava nei confronti del distributore e non nei confronti del
cliente finale; vi erano altre soluzioni: quella di concentrare su
un unico soggetto l'intera commercializzazione dei beni
contingentati, perché l'obiettivo di tutto è di consentire agli
utenti di avere il beneficio dall'esenzione, e quella di un duplice
utilizzo del contingente, in parte per la distribuzione in Valle
d'Aosta di alcuni beni fungibili e di largo consumo affidata ad un
operatore privato tramite procedura di appalto, in parte per
l'utilizzo in processi di produzione nei limiti del massimale
previsto dalla normativa dell'Unione europea.
Successivamente, nel 2001, "Finaosta" ha presentato un ulteriore
documento che rappresentava un approfondimento, in particolare la
possibilità di utilizzare i POS da parte dei grossisti e dei
trasformatori di beni in esenzione fiscale. Il nuovo sistema
ipotizzato dovrebbe fondarsi su una tracciatura dei quantitativi
introdotti in esenzione fiscale dal momento dell'introduzione nel
territorio regionale fino alla fase di commercializzazione al
dettaglio. L'approfondimento è stato condotto mediante un'analisi
operativa che ha valutato i principi fondamentali del nuovo
sistema, ispirati a quelli attualmente utilizzati per
l'amministrazione dei contingenti di carburanti per autotrazione,
con l'individuazione dei soggetti coinvolti e delle caratteristiche
di base da mantenere per la gestione di ogni genere in esenzione
(quindi utilizzare il modello sostanzialmente Carte Vallée).
L'alternativa considerata - POS e monitoraggio - dovrebbe
assicurare un pieno controllo amministrativo delle quantità di beni
contingentati fino a livello di dettagliante o piccolo utilizzatore
con una semplificazione. Di ben più difficile controllo, e quindi
su questo andava fatto un ulteriore approfondimento, era la
variabile prezzi, soprattutto data l'immissione in consumo di beni
alla libera vendita, perché il meccanismo presupponeva che,
arrivati al dettagliante, i prodotti fossero messi in libera
vendita. Quello che andava evitato era che il vantaggio di
esenzione fiscale andasse al commerciante e non all'utente. Al fine
di assicurare che il vantaggio fiscale si trasferisca al
consumatore finale, dunque si ritiene opportuno prevedere un
sistema di monitoraggio dei prezzi con periodiche analisi di
mercato e apposite comunicazioni da parte dei soggetti
legittimati.
A seguito delle conclusioni presentate da "Finaosta", il
servizio competente in materia di generi contingentati, di concerto
con le competenti strutture regionali del Dipartimento sistema
informativo e della pianificazione, investimenti e politiche
strutturali - ora politiche comunitarie -, ha sollecitato le
seguenti ulteriori verifiche: fattibilità tecnica del sistema
informatico di trasferimento dei dati dagli operatori economici
alla struttura competente dell'Amministrazione regionale;
compatibilità dell'alternativa proposta con le regole stabilite
dagli organi esecutivi dell'Unione europea in materia di aiuti di
Stato. In seguito a formale richiesta da parte della struttura
competente del Dipartimento sistema informativo, è stato realizzato
da parte della società INVA, incaricata del progetto, un apposito
studio di fattibilità tecnica del sistema in argomento in cui sono
stati evidenziati i costi e tempi di realizzazione della soluzione
ipotizzata, i costi di avviamento - compreso acquisto dei "POS" -
ed i probabili costi di gestione, nonché la previsione di eventuali
possibili soluzioni alternative, quali ad esempio lo sviluppo di un
sistema operante sul "web" e in grado di gestire transazioni
cosiddette "on-line". Si sta valutando se non sia il caso, invece
di dare ai grossisti i "POS", di utilizzare i computer che hanno
tutte le aziende, quindi tramite linee internet fare il
trasferimento di dati, visto che con la firma elettronica è
garantita anche la validità delle transazioni.
Per quanto riguarda il quesito n. 2, siamo pienamente d'accordo
di avvalerci di un sistema che utilizza tecnologie nuove, se è la
Carte Vallée o meno lo si sta valutando con riferimento a quanto
dicevo prima. Su questa cosa siamo in ritardo, nel senso che su
questo progetto ha pesato il fatto che all'interno del settore del
servizio sono cambiati nell'ultimo periodo 4 dirigenti e questo ha
comportato un rallentamento.
Quanto al quesito n. 3, quali provvedimenti che si intende
adottare in merito all'oggetto, l'obiettivo che ci si pone è che
nel corso del 2004 si definisca una proposta definitiva, di cui si
sta valutando la fattibilità anche dal punto di vista della
regolamentazione normativa. In ogni caso, anche per approfondire
l'analisi costi/benefici delle diverse ipotesi, sono in corso di
svolgimento riunioni di un gruppo di lavoro coordinato dall'attuale
dirigente del Servizio contingentamento, al fine di dare
definitivamente corso alla messa in opera di un sistema che va
superato in fretta; i tempi sono appunto quelli di quest'anno.
Président - La parole au Conseiller Lanièce.
Lanièce (SA) - Ringrazio l'Assessore per la dettagliata
risposta, di cui chiedo se mi può fornire una copia. Mi sembra che
dalla risposta dell'Assessore si evidenzi il fatto che si stia
cercando di fare qualcosa, anche se vi è un po' di ritardo. Ci
auguriamo che entro il 2004 si riesca a produrre una proposta
definitiva in merito a questa materia, per risolvere una volta per
tutte questo problema che esiste da anni. Nel terzo millennio
utilizzare ancora colla e forbici per gestire questi beni
contingentati fa un po' ridere, quindi ben venga la volontà di
avvalersi di un sistema informatico, qualunque esso sia. Nel
frattempo invitiamo fin da adesso l'Assessore a portare nella
commissione competente, quando sarà predisposta, la proposta
definitiva.
Président - Nous avons terminé nos travaux pour ce matin, le
Conseil est convoqué à 15 heures 30.
La séance est levée.
---
La séance se termine à 13 heures 1.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK