Consiglio Regionale della Valle d'Aosta - Oggetto del Consiglio n. 1127 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1127 del 21 novembre 2019 - Resoconto
OGGETTO N. 1127/XV - Interpellanza: "Procedura di revisione
della normativa regionale in materia di organizzazione del servizio
socio-sanitario".
Rini (Presidente) -
Possiamo passare al punto n. 36
all'ordine del giorno. Per l'illustrazione, la parola al collega
Sammaritani.
Sammaritani (LEGA VDA) -
L'interpellanza nasce sempre in
materia sanitaria appunto per parlare di quella che è sicuramente,
a nostro avviso, una necessità ormai impellente: quella di una
revisione della legge n. 5/2000, che prevede le norme per la
razionalizzazione dell'organizzazione del servizio socio-sanitario
regionale, perché è vero che non sempre una legge datata
necessariamente debba essere anche obsoleta ma in questo caso
sicuramente sì, perché la legge, come abbiamo già detto, è del 2000
mentre ci sono stati poi interventi normativi sostanziali da parte
dello Stato, in particolare mi riferisco al decreto Balduzzi del
2012 con il quale si prevedevano delle disposizioni definite
all'epoca urgenti e diventa un po' anacronistico ormai dirlo a
sette anni di distanza ma comunque disposizioni urgenti per
promuovere lo sviluppo del Paese mediante un più alto livello di
tutela della salute. Allora nell'interpellanza prendiamo in esame
essenzialmente due aspetti, che sono quelli degli organismi di
dirigenza della nostra Azienda USL, in particolare il Consiglio di
direzione e il Direttore generale ma ce ne sarebbero poi anche
altri, questo è soltanto uno spunto io credo anche in un'ottica
collaborativa proprio di parlare di questo tema e di sollecitare
anche il Governo regionale a fare ciò che, secondo noi andava fatto
probabilmente anche un po' prima, ma comunque è meglio tardi che
mai. Pertanto evidenziando il fatto che queste norme regionali non
appaiono ormai più in linea con gli intenti e le disposizioni,
peraltro come abbiamo già detto appunto di carattere urgente che
hanno ispirato il legislatore nazionale nel revisionare organismi
dirigenziali delle aziende sanitarie e considerato che le
conclamate criticità in ambito sanitario hanno cause molteplici e
non sempre facilmente governabili e gestibili ma che sicuramente
convergono in capo agli organi dirigenziali grandi impegni e
responsabilità nell'affrontare tali difficoltà, per cui risulta
importante che la composizione di tali organi e che la valutazione
della loro
performance
sia presa in considerazione,
interpelliamo la Giunta regionale per sapere innanzitutto:
"
quali siano le ragioni per le quali, a sette anni di distanza
dall'intervento della nuova normativa che abbiamo sopracitato, non
si sia provveduto ad adeguare la normativa regionale in materia...
se siano state individuate delle linee di indirizzo per procedere a
tale adeguamento seppur tardivo... e se siano in corso, e in caso
positivo da quando, procedure di revisione delle ormai obsolete
norme di cui alla legge regionale n. 5/2000
".
Presidente -
Per la risposta, la parola all'assessore
Baccega.
Baccega (UV) -
Collega Sammaritani, lei mi dice che, a
distanza di sette anni, il decreto Balduzzi aveva intenzione di
promuovere lo sviluppo del Paese mediante un più alto livello di
tutela della salute. Direi che negli ultimi sette anni tutti i
Governi che si sono succeduti per quanto riguarda la salute e la
sanità hanno solo cominciato a tagliare e hanno continuato a
tagliare, quindi devo dire che, da quel punto di vista, un pochino
tutti quanti hanno responsabilità. Speriamo che ci sia
un'inversione di tendenza. Con riferimento agli argomenti sui quali
sono intervenute le modifiche normative da parte del decreto
Balduzzi occorre distinguere nella trattazione i due argomenti, che
sono da una parte la costituzione e il funzionamento del collegio
di direzione e dall'altra la dirigenza sanitaria. Per quanto
riguarda il collegio di direzione, in questo senso avevamo
predisposto una bozza di articolo di legge regionale di revisione
di questo organo già oggetto di un'operazione di revisione più
complessa rispetto alla legge n. 5/2000, che era stata predisposta
e portata alle soglie della Giunta nel 2015, poi anche qui il
susseguirsi di vari Governi probabilmente è rimasta indietro nel
dimenticatoio.
Gli accadimenti politici non hanno permesso l'avanzamento di
questo percorso. Con riferimento specifico al collegio di direzione
abbiamo già predisposto un testo di norma sul quale ci stiamo
ancora confrontando e rispetto al quale abbiamo anche preso degli
impegni negli organi deputati alla contrattazione regionale della
medicina convenzionata ma si è deciso e determinato di aspettare in
quanto c'è anche un percorso parallelo di modifica dell'atto
aziendale e quindi avrebbe più senso andare in quella direzione.
Con riferimento all'argomento relativo alla dirigenza sanitaria,
gli articoli 13 e 14 della legge regionale n. 5 richiamano sia per
la nomina, sia per la valutazione del direttore generale atti
deliberativi della Giunta regionale predisposti sulla base delle
vigenti disposizioni statali, quindi la norma citata non ha avuto
necessità di essere recepita nella legislazione regionale in modo
espresso in quanto alla stessa è stata data applicazione nelle
deliberazioni che si sono succedute alle procedure di nomina del
Direttore generale dell'azienda compresa la procedura di
valutazione. Cito la delibera n. 1362 del 5 novembre 2018.
Tutto ciò premesso, preciso che il decreto-legge n. 158/2012
citato nella parte relativa alla dirigenza sanitaria è stato
riformato dal decreto legislativo 4 agosto 2016, il n. 171, sia con
riferimento alla nomina che alla valutazione dell'attività del
direttore generale e che, con riferimento all'applicabilità della
medesima in ambito regionale, vale quanto detto per il decreto
Balduzzi. Si informa che, poi con particolare riferimento alla
valutazione del direttore generale (disposizioni relative al
conferimento degli incarichi di direttore generale) comma 3, del
medesimo 171, è previsto un accordo Stato-Regioni non ancora
predisposto per la definizione dei criteri e delle procedure per
valutare l'attività dei direttori generali al fine di garantire
omogeneità nella valutazione tra le Regioni del quale si terrà
debitamente conto nel momento in cui sarà approvato. Lì è previsto
l'albo nazionale e per nominare un direttore generale si può solo
pescare in quell'albo nazionale. In questo senso faccio notare
inoltre che le strutture dell'Assessorato hanno già predisposto una
bozza di disegno di legge di modifica e integrazione della legge
regionale n. 5 con argomento: "la nomina del direttore generale e
la procedura di predisposizione degli elenchi idonei a ricoprire
gli incarichi di direttore sanitario e direttore amministrativo" in
quanto si è ritenuto di dover adattare le norme del decreto
legislativo n. 171 appunto al contesto regionale per quanto di
competenza e non solo darne una diretta applicazione come previsto
dall'attuale legge n. 5. Questo testo era già stato inviato per
essere inserito nel collegato alla legge di stabilità regionale
2020-2022 ma durante l'esame dei testi da parte delle strutture
competenti della Presidenza della Regione e dell'Assessorato del
bilancio è stata rappresentata l'opportunità di inserire invece
questa nuova disposizione come emendamento al disegno di legge n.
43, che sono disposizioni urgenti per l'attrattività del sistema
sanitario regionale, il cui esame sarà in commissione consiliare
competente, la V Commissione, e dovrebbe svolgersi entro mercoledì
prossimo, credo che ci sia la convocazione in questo senso, quindi
porterò i due emendamenti in commissione affinché tutta la
commissione possa prenderne atto. Grazie per l'atteggiamento
collaborativo che è venuto nella sua illustrazione.
Presidente -
Per la replica, la parola al collega
Sammaritani.
Sammaritani (LEGA VDA) -
Abbiamo quindi appreso per un
lato, per quanto riguarda il discorso della valutazione, che ci
sono dei passaggi ancora da compiere ma che comunque, seppur in via
indiretta, la normativa regionale fa riferimento a quella statale e
c'è un recepimento diretto. Il problema quindi direi che
sostanzialmente è risolto anche se, per quanto riguarda
l'attuazione, occorre ancora fare dei passaggi che naturalmente non
sono soltanto regionali ma quindi inviterei a promuovere in
assoluto questo tipo di attività.
Per quanto riguarda invece il collegio di direzione, anche qui
probabilmente e finalmente siamo abbastanza vicini direi a queste
modifiche, a queste soluzioni, posso anche accettare e condividere
il fatto che si possa trattare assieme questa questione con quella
dell'atto aziendale, perché mi sembra abbastanza razionale farlo
sicuramente. Adesso io ho avuto modo di vedere quello che può
essere l'impianto della nuova struttura del collegio di direzione
ma sicuramente abbiamo recepito delle istanze da parte degli
operatori del settore - e spero che così abbiate fatto anche voi -
per prevedere, in un'ottica di partecipazione massima - lo spirito
poi del decreto Balduzzi: quello di dare rappresentatività un po' a
tutte le componenti dell'ambito sanitario - sicuramente anche la
presenza di un medico di medicina generale, di uno specialista
ambulatoriale interno e di un pediatra di libera scelta di modo che
possibilmente si possa dare la maggior ampiezza possibile alla
rappresentanza all'interno di questo Consiglio, che evidentemente è
l'organo che, di fatto, dà anche un indirizzo non solo
tecnico-amministrativo ma direi quasi politico per certi versi a
leggerne le competenze, quindi organo di assoluta e fondamentale
importanza e per questo dico la rappresentanza è forse l'elemento
fondamentale a cui bisogna dare spazio in questo momento di
revisione e di possibilità di aggiornare la nostra normativa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK