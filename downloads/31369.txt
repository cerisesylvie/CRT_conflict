Consiglio Regionale della Valle d'Aosta - Oggetto del Consiglio n. 442 del 25 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 442 del 25 marzo 2009 - Resoconto
OGGETTO N. 442/XIII - Interpellanza: "Problematiche inerenti
il pagamento dei premi PSR e PAC ad alcune aziende agricole della
regione".
Interpellanza
Preso atto della normativa riguardante la "Condizionalità"
che a decorrere dal 1° gennaio 2009 determina le condizioni per il
pagamento dei premi PSR e PAC alle aziende agricole;
Atteso che alcune applicazioni di tale normativa sul
territorio montano regionale comportano ingenti costi di
adeguamento o ristrutturazione degli impianti esistenti o per la
nuova realizzazione di strutture conformi al dettato
normativo;
Constatato che nel caso dello Stoccaggio dei carburanti la
norma è particolarmente penalizzante per le piccole aziende del
nostro territorio, per lo più collocate nelle prossimità di aree
abitate;
Rilevato che negli ultimi anni alcuni incendi particolarmente
gravi hanno interessato proprio le aziende agricole;
i sottoscritti Consiglieri regionali
Interpellano
l'Assessore competente per conoscere se intenda intervenire
con opportune soluzioni tecniche e finanziarie che non penalizzino
le aziende valdostane.
F.to: Donzel - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, la
normativa sulla quale vogliamo richiamare l'attenzione è una
normativa molto complessa e delicata che riguarda il settore
agricolo. I principi della condizionalità fanno riferimento, come
riportato nelle deliberazioni regionali, a due regolamenti CE: in
particolare il n. 1782/2003, che stabilisce norme comuni relative
ai regimi di sostegno diretto nell'ambito della politica agricola
comune, e il n. 796/2004, recante modalità di applicazione della
condizionalità, della modulazione del sistema integrato di gestione
e di controllo di cui al regolamento precedente, regolamenti CE che
poi vengono ripresi da decreti ministeriali che poi implicano
un'applicazione ulteriore tramite deliberazione a livello
regionale; queste norme si applicano alla totalità delle aziende
che operano all'interno dell'Unione europea. Mi viene in mente un
episodio che riguarda più lo sport che l'attività produttiva, un
episodio che avvenne negli anni '50 quando fu organizzato un
campionato del mondo, negli anni in cui noi avevamo due campioni
come Coppi e Bartali e fu organizzato in Belgio; in quella
occasione i nostri due corridori si classificarono malissimo,
addirittura si ritirarono, perché tutto il percorso era
perfettamente in piano e uscì la battuta che
"le aquile non
potevano correre nelle aie"
. Questo è un po' il ragionamento
che sta dietro i principi che spesso vengono adottati, principi che
sovente riguardano aziende che operano in pianura, che non tengono
conto delle realtà (come la nostra) che operano interamente in
territorio montano. Pertanto a queste regole, che noi applichiamo,
non è che la Valle d'Aosta vi si sia mai sottratta, anzi c'è un
enorme sforzo da parte dell'Amministrazione regionale per sostenere
le aziende e fare in modo che si adattino ad esse, nel nostro
territorio queste regole sono di difficile applicazione, comportano
costi molto più elevati che altrove, è per questo che c'è
un'attenzione particolare. Non si vuole minimamente sfuggire ai
principi fondamentali che ispirano le norme sulla condizionalità,
principi quali la salvaguardia ambientale, la sicurezza alimentare,
il benessere animale, sono principi che assolutamente le nostre
aziende sono interessate a mantenere, anzi sulla salvaguardia
ambientale è una fortuna che abbiamo aziende agricole che operano
in montagna, altrimenti chissà che fine farebbe il nostro ambiente,
ma se ci limitiamo unicamente a recepire norme che arrivano
dall'Europa, siamo in grande difficoltà. E forse mai
un'interpellanza poteva essere più puntuale di questa, in un
periodo in cui si parla di elezioni europee, ossia non dobbiamo
chiederci solo di come recepiamo i regolamenti europei, ma di come
riusciamo a trasmettere all'Europa qual è la nostra realtà, come
riusciamo ad intervenire e far capire che qui si vive in un
territorio di montagna e quindi certi regolamenti devono prevedere
delle deroghe, devono prevedere anche soprattutto tempi di
applicazione delle norme diversi, perché intervenire in una realtà
di pianura ha tempi e modi di intervento che sono profondamente
diversi rispetto alla nostra realtà.
La nostra sollecitazione rispetto a problematiche anche delicate
quindi chiede un'attenzione su due fronti: una risposta nel senso
di andare incontro alle aziende e favorire il più possibile
l'applicazione di queste norme, allo stesso tempo intervenire a
monte sulla costituzione di tali regolamenti, fare in modo che la
voce della nostra Regione, quindi delle nostre aziende e dei nostri
operatori arrivi nella realtà europea, nel momento in cui il
regolamento viene emanato e si tenga conto di come qui sia più
difficile operare che non rispetto ad aziende che operano in ben
altre realtà. Il sostegno all'agricoltura della montagna pertanto
non viola le regole di mercato, ma piuttosto consente alle aziende
di montagna di operare in condizioni di mercato più equo.
Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. L'occasione di
questa interpellanza che riguarda un problema specifico è quella da
cogliere per fare chiarezza in particolare su questi aspetti, che
riguardano il problema affrontato. Condividiamo i ragionamenti
generali su quanto riguarda l'applicazione delle norme, soprattutto
le norme europee in questo caso, che prevedono l'emanazione di una
regolamentazione legata alla condizionalità tenuto conto delle
nostre particolarità. Questo è già quello che si è fatto, si è
cercato di fare nei limiti del possibile e nell'ambito dei margini
di manovra possibili, in occasione dell'approvazione della nostra
condizionalità che tiene conto anche della particolarità della
nostra situazione.
Per entrare nello specifico, ricordo che la normativa in materia
di condizionalità investe anche il settore agricolo regionale, in
quanto l'inosservanza della normativa, come ricordato dal collega
Donzel, può portare penalizzazioni in termini di riduzione ed
esclusione dei pagamenti relativi al premio unico PAC o a quelli
del PSR, fra cui appunto anche il cosiddetto "verde agricolo",
ossia l'indennità compensativa agro-ambiente. Questa è una ricaduta
non da poco per l'importanza riconosciuta di questi aiuti per il
bilancio delle nostre aziende, che sono normalmente di piccola
dimensione e quindi questo è molto importante. Approfitto di tale
occasione per andare a far chiarezza sull'oggetto
dell'interpellanza, in quanto è importante sottolineare che lo
stoccaggio dei carburanti agricoli è materia attinente alla
prevenzione incendi e alla sicurezza sui luoghi di lavoro, con
risvolti nei confronti della condizionalità solo in caso di
sversamento ed inquinamento ambientale. Questo è il passaggio
importante, ossia la tematica non riguarda la condizionalità per
quel che è dello stoccaggio, ma solo nel momento in cui si dovesse
verificare un inquinamento, a quel punto c'è una ricaduta per quel
che riguarda la condizionalità con tutto quello che ne consegue.
Questo è importante dirlo, perché probabilmente il motivo - ne
avevamo anche parlato con il collega Donzel - della preoccupazione
in questo momento è che, in sede di sopralluoghi che ci sono stati
sul territorio presso le aziende, sono state avvisate alcune
aziende della necessità di essere in regola per quanto riguarda la
problematica, però questo non ha direttamente attinenza con quello
che può essere quel tipo di ricaduta. Dico questo per
tranquillizzare il collega Donzel e i soggetti interessati. Si
rileva tuttavia che la normativa vigente in materia di stoccaggio
dei carburanti agricoli con particolare riferimento al DM 19 marzo
1990, che riguarda le norme per il rifornimento di carburanti a
mezzo di contenitori e distributori mobili per macchine in uso
presso aziende agricole, cave e cantieri, ne disciplina le modalità
così riassumibili (vado sul tecnico, ma è importante per dare delle
informazioni): uno, la capacità dei contenitori inferiori a 9.000
litri utilizzabili solo per lo stoccaggio di gasolio, il serbatoio
deve essere provvisto del certificato di conformità rilasciato dal
Ministero dell'interno, il serbatoio non deve essere interrato, ma
posto su un piano rialzato, il serbatoio in quanto mobile deve
essere ancorato al suolo tramite bulloni che ne permettano in caso
di necessità la rimozione (si tratta di attrezzatura e non di
interventi che hanno risvolti di carattere edilizio, questo è
importante per la semplicità delle procedure in caso di interventi
di messa a norma), deve essere previsto un bacino di contenimento
di capacità uguale almeno alla metà di quello del serbatoio posto
al di sotto di questo, il serbatoio deve essere protetto dagli
agenti atmosferici da una tettoia in materiale combustibile, il
serbatoio deve essere posizionato su una platea impermeabile e
incombustibile, il serbatoio deve essere dotato di messa a terra
elettrica e deve essere posto ad una distanza dagli edifici di
almeno 3 metri. L'area circostante il serbatoio deve essere sgombra
e priva di vegetazione, nelle vicinanze del serbatoio devono essere
disponibili tre estintori portatili da 6 chilogrammi a polvere, per
i quali va eseguita la regolare manutenzione. Ho ricordato questo
per dire che attualmente l'Assessorato interviene finanziariamente
per l'acquisto da parte degli imprenditori agricoli di contenitori
per lo stoccaggio dei carburanti agricoli secondo quanto definito
dalla deliberazione di Giunta n. 808/2008 con contributi in conto
capitale nella misura del 45% se giovani agricoltori, 35% se
agricoltori non giovani iscritti all'INPS e del 30% negli altri
casi, come le normali attrezzature agricole, trattandosi di questo.
I contenitori finanziabili devono corrispondere alle
caratteristiche elencate in precedenza. Si rileva anche che l'uso
delle taniche per il trasporto e lo stoccaggio è ammesso solo per
l'uso personale e non per l'utilizzo in azienda agricola o
cantiere, questa è la normativa.
È importante dire quello che attualmente è possibile fare, oltre
a quello che ogni singola azienda può fare, e questo credo sia
anche l'obiettivo degli interpellanti per cercare di dare delle
risposte di carattere diverso. Un'ipotesi di lavoro, e ci sono già
dei contatti con alcune amministrazioni comunali, è la possibilità
di realizzare dei serbatoi di stoccaggio collettivo, che possono
poi essere riconosciuti sempre nell'ambito del finanziamento. Dove
possono essere localizzati? Possono essere localizzati soprattutto
per i comuni che hanno una certa vocazione agricola o per le zone
dove c'è questo tipo di vocazione in abbinamento con dei serbatoi
che alcuni comuni hanno allestito o stanno allestendo per il
rifornimento ai mezzi comunali, quindi con una pratica sola il
comune, se opportunamente informato, potrebbe agire per dare un
servizio anche a tutela delle sue aziende, questo potrebbe essere
una cosa fattibile. È di importanza fondamentale che vengano
rispettate le normative, quindi ci deve essere installato un
sistema di controllo omologato di erogazione e prelievo, per
esempio con una
smart card
elettronica che gestisce questo,
che rispetti le norme, che prevedono un utilizzo diretto da parte
dell'azienda che ne ha diritto - e non di terzi, perché è
carburante agricolo agevolato - nell'ambito della propria
assegnazione. Questo può essere controllato, perché periodicamente
ci può essere il controllo della Guardia di finanza, che fa questo
tipo di controllo per eventuali usi impropri del gasolio. Ci sono
già contatti in corso con alcune amministrazioni, quello che
potrebbe essere un impegno e che, a seguito di questo argomento che
abbiamo trattato, potrebbe essere un passo da fare - e fin da
adesso penso di poter prendere questo tipo di impegno - è di
coinvolgere il Consorzio permanente degli enti locali per
sensibilizzare le amministrazioni comunali, che potrebbero
attivarsi per questo tipo di servizio, naturalmente per la
localizzazione della posa di tale serbatoio, perché per tutto il
resto potrebbero fare riferimento ai nostri uffici per quel che
riguarda il coinvolgimento dell'Assessorato per il finanziamento
alle aziende e per impostare la parte legata al rispetto delle
normative e al rapporto con gli enti controllori. Questa potrebbe
essere un'attività che, sulla base di questa iniziativa che già
alcuni comuni vogliono prendere, potrebbe essere allargata su tutto
il territorio.
Président
- La parole au Conseiller Donzel.
Donzel (PD)
- La ringrazio davvero, Assessore, perché
alle volte abbiamo la sensazione che alcune interpellanze siano
solo lì a marcare il territorio e a non cambiare nulla. Qui ho
tratto la sensazione di avere due chiarimenti estremamente
importanti: uno che rassicura le aziende che seriamente svolgono il
loro impegno che solo in caso di gravissimi danni, quindi
sversamento e inquinamento, sono penalizzate e questo è già un
primo segnale importante; l'altro - che giudico politicamente
ancora più importante - è che non solamente ci si limita ad erogare
un finanziamento a sostegno di una risistemazione, di un intervento
e poi si dice agli agricoltori: "vedetevela un po' voi quando si
tratta di situazioni molto difficili", ma che c'è finalmente
un'ipotesi di lavoro che può rispondere soprattutto alle aziende
più piccole, che spesso non hanno neanche lo spazio fisico per fare
determinanti interventi. L'ipotesi è quella di una possibilità di
consorziare le aziende fra di loro, di dare una risposta collettiva
che va anche nel solco di una tradizione storica delle nostre
aziende, ma soprattutto ritengo importante che su questa tematica
vengano sollecitate le amministrazioni comunali, quindi che vi sia
una politica che si mette al servizio di chi ha voglia di lavorare,
che viene incontro agli imprenditori agricoli affinché si
determinino degli spazi, si dia una risposta in termini seri a
questo problema che oggi è un problema sotto controllo, ma che
domani potrebbe essere sempre più aggravato da ulteriori norme che
riguardano la sicurezza aziendale e quindi potrebbe creare seri
problemi all'operatività delle nostre aziende. L'unica
sollecitazione è che più stringiamo i tempi su queste cose meglio
è, perché le norme corrono più veloci di quanto corriamo noi,
quindi queste tematiche potrebbero essere ulteriormente aggravate
da norme che arriveranno ancora in questa direzione di maggiore
rigore nei controlli della sicurezza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK