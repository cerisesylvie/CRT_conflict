Consiglio Regionale della Valle d'Aosta - Oggetto del Consiglio n. 1942 del 7 aprile 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1942 del 7 aprile 1986 - Resoconto
OGGETTO N. 1942/VIII - DISEGNO DI LEGGE CONCERNENTE:
"MODIFICAZIONE ALLE VIGENTI NORME SULL'ORDINAMENTO DEI SERVIZI
REGIONALI E SULLO STATO GIURIDICO ED ECONOMICO DEL PERSONALE DELLA
REGIONE APPROVATE CON LEGGE REGIONALE 28 LUGLIO 1956, N. 3 E
SUCCESSIVE MODIFICAZIONI ED INTEGRAZIONI".
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Borbey; ne ha facoltà.
BORBEY (D.C.):
Ritengo che questo disegno di legge sia
accompagnato da una relazione abbastanza dettagliata. In
definitiva, però, si tratta di una modifica della legge regionale
del 9/2/1978 n. 1 e consente all'Amministrazione regionale di poter
far fronte agli indispensabili compiti di assistenza e controllo
per una corretta e soddisfacente gestione delle manifestazioni
organizzate dalla Regione, ed in modo particolare delle mostre,
utilizzando del personale che viene incaricato ogni qualvolta se ne
presenti la necessità. Poiché si tratta di prestazioni richieste
soprattutto durante il periodo estivo, esse servono per aiutare il
personale di ruolo quando, in corrispondenza del prolungato orario
di apertura dei monumenti, dei castelli o delle aree verdi, c'è
maggiore esigenza di soddisfare le richieste dei visitatori
interessati e dei turisti in genere. Sarebbe del tutto illogico del
resto assumere dell'altro personale di ruolo, perché questo
ulteriore personale viene utilizzato solo per pochi mesi nel corso
dell'anno.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Questo disegno di legge, anche se
breve, perché consta di un unico articolo, pone alcune questioni di
non poco peso. C'è innanzitutto una questione legata all'entità,
variabile nel tempo, del personale regionale. Noi non abbiamo un
Assessore al personale e non abbiamo neanche più un capo del
personale. Ogni tanto veniamo presi dalla curiosità di sapere a
quanto ammonti effettivamente il personale in servizio. Abbiamo
fatto richieste in questo senso, sotto forma di interrogazione
scritta, e l'ultima era del 14/3/1985, ma finora, tranne quelle
dell'Assessore Faval che ho qui con me, non abbiamo ricevuto le
relative risposte. Ho chiesto a tutti gli Assessori e mi è stato
risposto che non erano in grado di darmi quei dati. Chiedo quindi
se oggi siamo in grado di conoscere esattamente quanto personale di
ruolo e quanto personale precario è al servizio
dell'Amministrazione regionale.
Nel disegno di legge si parla di personale a paga oraria per
lavori stradali, forestali e per l'assistenza a mostre. Credo
quindi che si possano già individuare tre categorie di addetti: una
parte che ritengo impiegata dall'Assessore ai Lavori Pubblici per i
lavori stradali; un'altra parte che credo faccia capo all'Assessore
all'Agricoltura, Foreste ed Ambiente naturale, per i lavori
forestali ed agrari; infine c'è la terza categoria del personale
per l'assistenza alle mostre, alle dipendenze dell'Assessore al
Turismo Urbanistica e Beni Culturali, che viene inserito oggi nella
normativa.
In una situazione economica come l'attuale, caratterizzata dalla
disoccupazione giovanile, io credo che sarebbe utile, anche per
lavori parziali, precari e a tempo determinato, avere una normativa
che consenta alla popolazione giovanile di essere informata e di
partecipare, in qualche modo, alla possibilità di avere, per un
certo periodo di tempo, un lavoro assicurato. In questo senso, e
questa è la proposta che mi permetto di fare con un emendamento,
ritengo opportuno che si stabiliscano delle graduatorie per le tre
categorie di persone di cui parlavo prima (Addetti ai lavori
stradali, addetti ai lavori agrari e forestali e persone da
utilizzare per mostre e varie manifestazioni).
Per un lavoro molto richiesto ma non complesso, come quello
della pulizia delle scuole, noi come Regione stiliamo ogni due anni
delle complicate graduatorie e sottoponiamo il personale che aspira
ad essere impiegato, magari per un mese, come supplente nella
pulizia dei locali di una scuola, anche alla prova di lingua
francese. Facciamo una graduatoria, che spesso raccoglie anche 500
concorrenti, in cui vengono presi in considerazione numerosi
fattori, dal carico familiare alla condizione professionale
rispetto al lavoro, al reddito familiare. Per una serie di altre
attività, invece, abbiamo dei criteri di assunzione che sfuggono ad
ogni controllo da parte del Consiglio e credo di chiunque. Poiché
soltanto per le manifestazioni culturali, dai dati che ho potuto
verificare sempre con una interrogazione scritta, risultano
interessate centinaia di persone...
(...INTERRUZIONE...)
Sì, io ho gli elenchi qui e se vuoi li possiamo contare. Anche
per queste, dicevo, io credo che sia opportuno stilare delle
graduatorie per selezionare le persone interessate. Ad esempio, per
ciò che riguarda determinati tipi di mostre, sarebbe opportuno, a
mio giudizio, avere anche un determinato titolo di studio e
determinate conoscenze di tipo storico o di cultura generale.
Ritengo opportuno pertanto che il Consiglio regionale abbia la
possibilità, attraverso opportune graduatorie, di verificare come
avvengono queste assunzioni che, anche se precarie, in questo
momento critico interessano le famiglie ed i giovani.
Perciò, con il Gruppo Comunista, ho predisposto un emendamento
che nel primo comma stabilisce di compilare 3 graduatorie per
questo personale e, nel secondo comma, di deliberare, con
provvedimento del Consiglio regionale, i criteri della compilazione
delle stesse. Questa richiesta non ha altro fine se non quello
della trasparenza più completa dell'attività dell'Amministrazione
e, siccome ritengo opportuno anche per la maggioranza e non solo
quindi per il Consiglio, fare in modo che tutto avvenga nel modo
più lineare possibile, come già si fa, ripeto, per le assunzioni
precarie del personale non docente della scuola, mi auguro che
questo emendamento venga accolto.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Questo provvedimento non può non
destare parecchie perplessità, anche perché, se da un lato è un
tentativo apprezzabile di razionalizzare l'assunzione di questi
precari, dall'altro non si può non riscontrare come questa
occasione di lavoro che si vuole offrire sia estremamente
pericolosa per l'Amministrazione regionale che, tra l'altro, ha già
fatto decine di sanatorie per mettere a ruolo del personale che era
stato assunto con gli stessi criteri che si vogliono ripetere con
questo disegno di legge.
L'ultimo episodio clamoroso, ma ce ne sono anche altri, è quello
degli Assistenti dei Lavori Pubblici..
(Voce fuori microfono: "..e di volo")
TORRIONE:
No, non abbiamo ancora assunto degli assistenti
di volo, ma quando l'aeroporto sarà pronto assumeremo anche
quelli.
BALDASSARRE (fuori microfono):
"La Regione è pronta a
comprarsi l'aereo".
TORRIONE:
Se comperiamo l'aereo forse avremo anche
bisogno di assistenti di volo. Nel nostro caso intendiamo riferirci
agli Assistenti ai Lavori Pubblici, le cui ultime sistemazioni sono
finite due o tre anni fa, non di più. Il meccanismo è stato quello
di assumere in via precaria poche persone, per determinati lavori,
dopo di che ci si è trovati nella condizione di dover sistemare in
ruolo quel personale.
Io mi chiedo se questa è una politica intelligente, o se alla
fine si ritorca contro la stessa Amministrazione regionale e contro
quegli stessi dipendenti che, a mio avviso, con scarsa avvedutezza
hanno dato parere favorevole a questo disegno di legge. Mi stupisce
che del personale già alle dipendenze della Regione non si renda
conto che il creare continuamente situazioni di precariato, che poi
vanno sanate, non fa altro che perpetuare un fatto che ha inciso in
maniera estremamente negativa sulla funzionalità e sulla qualità
dell'apparato burocratico regionale.
Faccio anche un altro tipo di discorso. Qui, tra piani FIO e
FRIO, si accentua sempre di più il carattere di stagionalità del
lavoro ed io devo farmi interprete, visto che l'ho sentito da
diverse parti, del fatto che in determinati settori, come quello
alberghiero e para-alberghiero, non si trovano più dipendenti,
perché tutti, e giustamente, tendono ad "accasarsi" presso
l'Amministrazione regionale. Questa situazione che dequalifica
sempre di più la scelta del personale in determinate attività, è un
dato di fatto obiettivo e vorrei che non solo io, che non sono del
settore, ma che qualche altro Consigliere, che opera in quel
settore e che ha potuto toccare con mano, ci avalli il fatto che,
se l'Amministrazione regionale offre delle condizioni più
vantaggiose, fa sì che si depauperi progressivamente l'offerta di
personale qualificato in altri settori. Quello alberghiero è il
primo settore toccato da questo stato di cose.
Mi permetto anche di osservare che non possiamo continuare ad
incidere in maniera negativa, operando dietro il paravento del
problema dell'occupazione, perché, invece di creare 1.000 lavori
stagionali, se ne possono creare altri di tipo fisso, anche se in
misura minore, ma che non contribuiscono a disgregare il tessuto
sociale della nostra collettività. L'aspetto della stagionalità,
infatti, incide anche nel settore sociale, con delle conseguenze
estremamente negative, perché, anziché codificare il discorso
dell'impiego fisso, fa arrabattare 2 mesi alla Forestale, 2 mesi da
un'altra parte...
Adesso poi assumiamo anche a paga oraria! Francamente non so se
l'ente pubblico possa assumere con un contratto di questo tipo ed
in questo caso noi esercitiamo veramente la prerogativa della
potestà primaria nel settore del personale. Credo infatti che in
nessun altro posto di lavoro si possa assumere del personale a paga
oraria. La Regione, invece, assume anche a paga oraria, purché uno
diventi dipendente pubblico e abbia quindi un rapporto di pubblico
impiego. Con questo genere di assunzioni sorgono anche dei problemi
relativi alle assicurazioni, alla previdenza e all'assistenza, che
in passato hanno fatto sorgere grosse difficoltà quando questo
personale, dopo essere stato per anni dipendente giornaliero
dell'Amministrazione regionale, ha rivendicato di essere inquadrato
definitivamente in ruolo con un posto fisso.
Visto e considerato che si possono trovare altri modi per
evitare il pericolo di gravare ulteriormente negli anni, con il
rimpinguare continuamente con sanatorie relative al personale
l'apparato burocratico e che spesso non hanno dato esito positivo,
io proporrei di ripensare un pochino tutta la questione, anche
perché non è pensabile che siano solo di carattere stagionale le
opportunità lavorative offerte dalla nostra Amministrazione
regionale, altrimenti dovremmo chiederci quale ruolo essa gioca sul
piano dell'occupazione, ed in modo sempre più determinante nel
contesto locale.
Corriamo il rischio di terziarizzare tutto! Ci sono già i piani
FIO e quelli FRIO. Perché dobbiamo scoprire che, anche per i lavori
stradali, forestali e agrari, sono necessari altri occupati a metà
servizio ed a paga oraria, che poi inevitabilmente faranno il
confronto con quelli che sono pagati dal FRIO e dal FIO, ed in
ultimo con quelli che lavorano alle dirette dipendenze
dell'Amministrazione regionale? Ciò ovviamente ha il solo risultato
di offrire delle semplici soluzioni tampone che, a mio avviso, non
risolvono certamente il problema dell'occupazione in Valle
d'Aosta.
Chiederei pertanto all'Amministrazione regionale, sulla base
delle esperienze negative fatte nel passato, di evitare queste
procedure e di fare anche un piccolo ripensamento in più su questo
provvedimento che, apparentemente, sembra innocuo, mentre in
effetti non lo è, perché le precedenti assunzioni di questo tipo
presso l'Amministrazione regionale, purtroppo, sono un fatto
storico! Tutti coloro che sono stati assunti presso
l'Amministrazione regionale a giornata, a mezza giornata o per
lavori specifici, sono poi inevitabilmente diventati dipendenti
regionali a tutti gli effetti. Potrei citare degli esempi, ma non
lo faccio per la brevità della discussione e poi perché io credo
che la Giunta conosca questa situazione.
Pertanto, al di là del fatto che gli emendamenti presentati dal
Consigliere Mafrica siano giusti e giustificati, perché almeno
tendono a stabilire qualche criterio in queste assunzioni, io
ritengo che comunque vada fatto un ripensamento di carattere
generale su questo disegno di legge. Mi riferisco soprattutto ad un
settore che ha bisogno di un certo tipo di occupazione, come quello
delle mostre, nel quale so che l'Assessore con questo provvedimento
può regolarizzare una situazione che era a dir poco abnorme, perché
non si sapeva chi assumeva. Ritengo tuttavia che il provvedimento
crei un precedente pericoloso e se la storia passata ci può
insegnare qualche cosa, suggerirei alla Giunta di ripensarci un
pochino e di ripresentarlo in una prossima riunione di Commissione,
facendolo seguire da una anche breve discussione, ed in questo
senso mi rivolgo alla benevolenza del Presidente della Commissione,
Beneforti, così non presenzieremo per essere solo consultati.
(...INTERRUZIONE...)
Sì, ma era come discutere sulla natura degli angeli, perché alla
fine nessuno poteva proporre degli emendamenti. Nell'interesse
dell'Amministrazione regionale chiedo solo se è possibile che ci
sia un piccolo ripensamento in più su questo disegno di legge, con
l'intento, e credo di interpretare anche il pensiero dei colleghi
Consiglieri dell'opposizione, di apportare tutte le modifiche e di
inserire tutte le possibili migliorie, per evitare che si
ripercorra una strada estremamente pericolosa per
l'Amministrazione. Concludo dicendo che non è che non si voglia
approvare questo disegno di legge per spirito polemico, ma, ripeto,
si vuole evitare di ricadere in un errore nel quale siamo già
caduti altre volte. Grazie.
PRESIDENTE:
Poiché il Consigliere Torrione intende
formalizzare la richiesta di rinvio del disegno di legge alle
Commissioni, dobbiamo rinviare la discussione generale a dopo il
pronunciamento sulla proposta formalizzata dal Consigliere Torrione
di rinviare il provvedi- mento all'esame della Commissione.
Ha chiesto la parola l'Assessore al Turismo, Urbanistica e Beni
Culturali Borbey; ne ha facoltà.
BORBEY (D.C.):
Noi non riteniamo che ci sia una soluzione
diversa da questa che, modificando parzialmente una legge
esistente, a n. 1 del 1978, estende anche al settore turistico la
possibilità di assunzione a carattere temporaneo, secondo le varie
esigenze. C'è da dire inoltre che l'esperienza maturata nei
cantieri dell'Assessorato all'Agricoltura, Foreste ed Ambiente
Naturale ed in quelli dei Lavori Pubblici, non ha mai portato a
nessuna assunzione di carattere definitivo. Forse il Consigliere
Torrione si confonde con le assunzioni nel settore edile che la
Giunta un tempo effettuava per una durata di 6 mesi e che poi sono
state mutate in assunzioni a tempo indeterminato. Il provvedimento
di allora era stato fatto proprio perché la Giunta, con una
specifica delibera, aveva assunto con un contratto edile o con un
contratto agricolo delle persone a tempo indeterminato. Nel nostro
caso invece si parla di persone che dopo quattro, cinque o sei mesi
verranno licenziate. Secondo noi non c'è il pericolo paventato dal
Consigliere Torrione e pertanto proponiamo che il disegno non venga
rinviato alle Commissioni Paritetica e Consiliare, ma venga
approvato nella seduta odierna.
PRESIDENTE:
Se nessuno chiede la parola metto in
votazione la proposta del Consigliere Torrione di rinviare il
provvedimento all'esame delle Commissioni:
ESITO DELLA VOTAZIONE
Presenti: 30
Votanti: 30
Favorevoli: 11
Contrari: 19
Il Consiglio non approva.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
A differenza del Consigliere
Torrione io condivido lo spirito di questa legge, anche se ho delle
grandi perplessità sul tipo e sulle modalità delle assunzioni,
perché questo provvedimento può andare incontro alle esigenze dei
disoccupati ed in modo particolare dei giovani. Prima c'era la
corsa verso la Cogne, oggi invece c'è la corsa verso la Regione.
Prendiamo atto di questo nuovo fenomeno che si sta verificando e
riconosciamo che il provvedimento, anche se limitatamente nel tempo
e nelle ore, può andare incontro alle esigenze dell'occupazione,
specie in questo momento di grave e diffusa disoccupazione, in
particolare nel settore giovanile.
Naturalmente le perplessità sorgono sulle modalità delle
assunzioni. Ad ogni assunzione, infatti, dovrebbe corrispondere un
regolamento e mi sembra che l'Assessore Borbey abbia detto in
Commissione che, parallelamente alla presentazione di questa legge,
la Giunta si sarebbe preoccupata di promuovere un regolamento per
tali assunzioni. Nel verbale della Commissione paritetica leggo che
il Presidente (non so se ci si riferisce al Presidente della
Giunta) fornisce dei chiarimenti sull'argomento sostenendo che i
criteri per il reclutamento del personale saranno disciplinati con
un successivo provvedimento. Quindi c'è anche un impegno del
Presidente della Giunta a disciplinare queste assunzioni con un
particolare provvedimento. Se questa è la volontà della maggioranza
e della Giunta, sarebbe opportuno portare in Consiglio sia questa
modifica dell'articolo 1, sia il regolamento che dovrà regolare
queste assunzioni.
Nessuno si scandalizza che certe assunzioni possono anche
servire per determinati motivi... ce n'è la necessità e si
fanno...
(.....INTERRUZIONE.....)
Siamo uomini di mondo! Certe cose si possono anche capire,
Assessore Borbey! Peccato che non ce n'è mai uno "targato" P.S.D.I.
o P.S.I. .... Di "targati" D.C. ce ne saranno sicuramente!
Comunque, dicevo che sarebbe necessario portare in Consiglio un
regolamento. Le mie perplessità sono esclusivamente di questo
tenore, ma naturalmente, e torno a ripeterlo, sono favorevole allo
spirito del regolamento. Se c'è un impegno da parte dell'Assessore
Borbey ed un altro, sempre che egli creda di ribadirlo, da parte
del Presidente della Giunta, sul fatto che sarà presto portato in
Consiglio il nuovo regolamento per tali assunzioni, il mio voto
sarà favorevole. Se, invece, non ci sarà questo impegno da parte
dell'Esecutivo, mi asterrò dall'approvare questo provvedimento,
nonostante che ne condivida lo spirito. Nello Stato esistono delle
norme per l'assunzione temporanea di personale presso i Comuni e le
Province: si presentano delle domande, si stilano delle graduatorie
e si "pesca" in quella graduatoria. Anche l'Assessorato alla
Pubblica Istruzione ha questa graduatoria per l'assunzione di
bidelli e di supplenti. Non vedo pertanto qual'è il motivo che
impedisca di procedere nello stesso modo anche in queste
assunzioni. Sono d'accordo pertanto sugli emendamenti presentati
dal Gruppo Comunista, che almeno danno un senso a questo tipo di
assunzione.
PRESIDENTE:
Ha chiesto la parola il Consigliere Viberti;
ne ha facoltà.
VIBERTI (N.S.):
Questa mattina, in una interpellanza su
una deliberazione dell'Assessorato all'Agricoltura, Foreste ed
Ambiente Naturale, avevo già affrontato il tema del personale e
delle varie disposizioni ed uffici che, diversamente ed a vario
titolo, si occupano del personale. Se non fosse intervenuto
immediatamente l'Assessore Borbey, per parlare contro la richiesta
del collega Consigliere Torrione, mi sarei anche sforzato di
spiegare perché mi sarei trovato a favore della sua proposta.
D'altra parte è stato inutile prendere la parola perché era
evidente che l'atteggiamento dell'Assessore Borbey non dava spazio
ad alcuna ulteriore considerazione, come del resto solitamente
avviene, rispetto al disegno di legge e ad una sua eventuale e
possibile modifica.
Nella riunione della Commissione Paritetica, che avrebbe dovuto
prendere in esame e che in realtà ha solo ratificato l'esistenza di
questo disegno di legge, io avevo già espresso una serie di
perplessità che, come del resto dice il verbale allegato, erano
state riprese dal Presidente della Giunta, il quale aveva
assicurato la presentazione di una regolamentazione per
l'assunzione di questo personale. Io non posso che concordare con
la richiesta fatta dai colleghi del Partito Comunista sulla
necessità che esistano almeno dei criteri meno aleatori
nell'assunzione di questo personale. Non sono certo preoccupato per
la possibilità che qualche simpatizzante di Nuova Sinistra venga
assunto o meno, in qualsivoglia forma, a fare questi lavori e non
sono certo qui a perorare richieste di assunzione da parte di
nessuno; sono qui ad esprimere la preoccupazione che un certo tipo
di assunzione, effettuata nel modo che conosciamo, possa dare adito
a delle interpretazioni che hanno trovato una evidente
interpretazione, anche a livello di Consiglio regionale, piuttosto
preoccupante circa i metodi che portano all'assunzione da parte
dell'Ente pubblico.
Mi pareva necessario esprimere queste parole con un tono più
serio, mentre adesso passo ad una trattazione di questo argomento
un poco più faceta. Dalla esposizione del Consigliere Torrione, il
quale ha parlato di giovani che si "arrabattano" per passare da un
tipo di lavoro stagionale all'altro, possiamo dedurre che con
questo disegno di legge noi cerchiamo di codificare la nascita di
una nuova realtà sociale, o di una nuova classe sociale, che potrà
anche essere oggetto di future convenzioni con l'Amministrazione
regionale. Parlo degli "arrabatteurs" che, in analogia ad un altro
mestiere che già esiste, potrebbero diventare oggetto di
convenzioni da parte dell'Amministrazione regionale.
Scherzi a parte, esiste effettivamente quanto denunciava il
Consigliere Torrione, e non si verifica soltanto nel settore
alberghiero, perché anche quello degli impianti di risalita
denuncia la grave concorrenza di certi tipi di intervento che
l'Amministrazione regionale ha posto in essere per rispondere alle
esigenze dell'occupazione, e forse anche di altre. Secondo me è
importante che l'Amministrazione e tutto il Consiglio riflettano
sulle conseguenze di carattere sociale di questi interventi, che
hanno comunque costituito un importante valvola di sfogo per le
necessità occupazionali. È già stato detto altre volte, però non è
da dimenticare e quindi va sottolineato, che certi tipi di lavoro
permettono a giovani di guadagnare più di un milione al mese nella
loro prima occupazione. Questo fatto costituisce per noi fonte di
preoccupazione perché, nel momento in cui non sarà più possibile
dare a tutti, o comunque alla maggioranza, questa opportunità sarà
difficile convincere i giovani al primo impiego a ripiegare su
altri tipi di occupazione meno remunerativi, anche se annuali e
quindi più sicuri.
Purtroppo, però, è tipico dell'età giovanile non avere l'esatta
percezione di quella che sarà la vita e si ha la tendenza a cercare
di avere tutto e subito. Secondo me, quindi, è necessario
riflettere su questo aspetto del problema ed ho approfittato di
questo disegno di legge per sottolinearne, ancora una volta,
l'importanza. Dico anche che, se non verrà inserita un'aggiunta
relativa ai metodi di assunzione, che io ritengo doverosa, non
potrò votare a favore di questo provvedimento, che pure è
necessario e migliorativo rispetto alla situazione precedente.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Borbey; ne ha facoltà.
BORBEY (D.C.):
Ogni legge ha degli aspetti positivi e
degli aspetti negativi. Ribadisco il concetto che, sia per quanto
concerne il personale addetto ai lavori stradali che per quello
addetto ai lavori forestali ed agrari, non si sono mai poste delle
questioni a livello di assunzione. Per quei settori si parlava
sempre di personale assunto attraverso l'Ufficio di collocamento,
mentre per quanto concerne il personale che potrà essere
interessato da questa legge, stando anche a quanto è stato detto in
Commissione e a quanto ha fatto verbalizzare il Presidente della
Giunta in sede di Commissione Paritetica, ci si riferisce ad un
provvedimento dell'Esecutivo regionale per effettuare una
selezione.
I criteri di questa selezione non potranno essere eccessivamente
vincolanti. Se, ad esempio, dovesse occorrere del personale in più
per la mostra sui viaggiatori stranieri in Valle d'Aosta, che
apriamo per 4 mesi all'anno nel Castello di Verrès, non potremmo
certamente creare una graduatoria così specifica estesa a tutta la
Regione, magari per mandare del personale da Courmayeur sino a
Verrès; ecco perchè è opportuno diversificare e suddividere queste
prestazioni nel territorio. L'Esecutivo ha assunto l'impegno di
utilizzare queste prestazioni entro i limiti imposti dall'assoluta
necessità, evitando ogni forma di abuso.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io sono convinto che il problema
principale della attuale situazione valdostana sia quello del
lavoro. Diciamo che sul modo di rispondere a questa esigenza si
misura anche la capacità di risposta, di progettazione e di
gestione della Giunta regionale, del Consiglio regionale e di tutta
l'Amministrazione. A me pare che, particolarmente rispetto alle
aspettative dei giovani, sia opportuno avere dei criteri quanto più
possibile chiari, trasparenti ed oggettivi, altrimenti rimane
sempre il sospetto che, quand'anche le cose fossero fatte nel modo
più razionale e più equo, qualcuno abbia manovrato o lavorato a suo
vantaggio, senza seguire criteri di giustizia e di equità rispetto
al bisogno ed alle competenze.
Gli emendamenti che noi abbiamo presentato hanno proprio
l'intento di studiare in Consiglio regionale dei criteri e delle
norme che si adattino alle diverse situazioni dei lavoratori
precari dei cantieri dell'Assessorato dei Lavori Pubblici,
dell'Assessorato dell'Agricoltura, Foreste ed Ambiente Naturale, ed
anche del personale addetto alle mostre. L'Assessore dice che la
Giunta stabilirà con proprio provvedimento come effettuare queste
selezioni; a noi sembra più opportuno che queste competenze siano
lasciate al Consiglio, come si è fatto ad esempio per le norme
relative alle graduatorie per la casa, perché crediamo che i poteri
regolamentari spettino al Consiglio e alla Giunta la loro
gestione.
Tornando all'esempio di prima, non riusciamo a comprendere
perché per determinati settori, come quello della Pubblica
Istruzione, per sostituire un insegnante o un bidello, si facciano
delle graduatorie complesse, si facciano presentare numerosi
documenti, si guardi il servizio, il diploma, lo stato di bisogno
ed il reddito familiare, mentre per altre attività questi criteri,
in passato sono stati affidati alla discrezionalità dell'Assessore,
ed in futuro, magari, a quella della Giunta. Rimane sempre,
comunque, non in noi ma nell'opinione pubblica, l'idea che le cose
non vengano fatte come dovrebbero. Quando è stata fatta la
selezione per i controllori, ed i primi sono stati poi assunti, si
è sviluppata una polemica, durata forse qualche anno, proprio su
questo aspetto.
Dicevo prima che per le mostre, stando almeno ai dati che prima
mi ha fornito l'Assessore Borbey, c'è una ventina di persone che
praticamente, passando da una mostra all'altra, lavora quasi
stabilmente in questo settore. C'è poi un'altra trentina di persone
che invece viene chiamata, magari solo in occasione di una
particolare mostra. Si tratta in ogni caso di un insieme di persone
che, alla luce dei titoli, del bisogno e delle competenze
richieste, può essere sistemato in graduatoria. A quelli che hanno
già lavorato potrà essere dato un punteggio supplementare e quindi
saranno tutelati, e tutti avranno comunque la possibilità di
verificare che non vengono chiamati gli amici dell'Assessore o dei
Consiglieri, ma tutti coloro che, in quella graduatoria, rispondono
a certi requisiti.
Noi, quindi, insistiamo affinché si approvino questi
emendamenti. Ci sembra, infatti, che si tratti di una questione
importante, che interessi l'Amministrazione ben più di tanti altri
provvedimenti, anche se consta di un solo articolo che si riferisce
ad una questione molto particolare.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je crois que l'Assesseur l'a déjà dit,
on est en train de confondre deux problèmes qui ne sont pas posés
par cette disposition de loi. Le projet de loi concerne uniquement
une catégorie de personnes qui, jusqu'à présent, avaient les mêmes
caractéristiques de celles qui sont mentionnées dans le projet de
loi, mais il fallait les assumer pendant une période très limitée,
par exemple d'un mois. A présent, en augmentant même les projets de
l'Assessorat et donc en augmentant la nécessité du personnel,
c'était tout à fait évident qu'il fallait une réglementation, pour
les différents problèmes dont même a parlé le Conseiller Torrione;
problèmes de la caisse compétente, problèmes des assurances au
personnel employé, etc. Donc on a prévu de modifier ce projet de
loi. Le personnel qui est concerné par cette disposition, soit pour
les travaux publics, soit pour l'agriculture ou pour certains
travaux des l'assessorat au tourisme, est nécessaire pour des
travaux qui sont liés à des problèmes de temps limité et il n'a
aucune possibilité de devenir d'ici quelque temps, grâce à une loi
qui sera faite n'importe quand, personnel de la Région. On a fait
un choix lorsqu'on a discuté ce problème: on pouvait prévoir dans
la liste des employés régionaux un nombre qui dépassait largement
ce qui est déjà ou bien, comme on l'a fait ici, on pouvait prévoir
qu'il y ait, pendant une certaine période, la possibilité de
trouver du personnel qui soit qualifié et qui puisse être inséré
dans les cadres.
Il y a pour l'Assessorat au Tourisme un problème particulier lié
au fait qu'on va choisir un certain endroit pour faire une
manifestation donnée. Pour les autres, au contraire, on a toujours,
pour ce qui est des "graduatorie", suivi ce que nous ont donné les
bureaux concernant le travail: on a pris les listes au Bureau du
travail et on n'a pas dit "on va prendre une personne plutôt qu'une
autre". Il y avait là une liste qui était selon la loi nationale
même et il faut dire - c'est là l'observation que je partage - que
malheureusement il y a un contrat qui privilège ces travaux. C'est
vrai: malheureusement le personnel qui a la possibilité de
s'insérer dans ces rôles ne choisit pas d'aller vers d'autres
travaux, par exemple dans l'hôtellerie ou autres.
En effet, aux différents niveaux de l'Administration régionale,
nous sommes en train de faire une réflexion sur la possibilité de
maintenir cet engagement de l'Administration régionale dans
certains travaux qui ne permettent pas de maintenir à l'infini
cette possibilité de s'insérer, pendant une certaine période, dans
certains travaux, parce que c'est impossible de donner aux jeunes
l'impression qu'ils pourront trouver toujours une certaine place de
travail dans certains chantiers.
C'est une réflexion qu'il faut faire, que nous sommes en train
de faire et d'ici quelque temps, nous présenterons à ce sujet une
proposition qui pourra réglementer ce domaine soit au niveau des
plans FIO, là où s'est engagée l'Administration régionale, soit
dans les autres domaines (pas seulement dans l'hôtellerie, mais au
niveau des artisans des alpages, car on ne trouve plus de personnel
pour ces travaux). Il faudra donc réglementer cela et c'est
pourquoi nous avons inséré ici une autre liste de travaux.
Voilà les raisons qui sont à la base d'un certain choix; en
effet, ce qu'ont dit les Conseillers, c'est vrai: ce projet de loi
est un peu lié à une exigence contingente, c'est-à-dire, vu qu'ont
augmente les exigences de l'Assessorat, il était indispensable de
prévoir une réglementation. Les autres problèmes il faudra les
analyser et surtout donner une réponse.
PRESIDENTE:
Se nessuno chiede la parola passiamo
all'esame dell'articolato.
Do lettura dell'articolo 1:
Art. 1
1.
Nel secondo comma dell'art. 4 della legge regionale
9 febbraio 1978, n. 1 e successive modificazioni, la lettera b) è
sostituita dalla seguente: "b) l'assunzione di personale a paga
oraria per l'esecuzione di lavori stradali, forestali, agrari, per
l'assistenza e il controllo delle manifestazioni culturali e
folcloristiche organizzate dalla Regione e, limitatamente ad
interventi straordinari e per un periodo comunque non superiore a
sette mesi, per l'esecuzione di scavi archeologici e lavori di
restauro e manutenzione di monumenti e aree verdi".
2.
La presente legge sarà pubblicata nel Bollettino
Ufficiale della Regione.
3.
È fatto obbligo a chiunque spetti di osservarla e
di farla osservare come legge della Regione Valle d'Aosta.
PRESIDENTE:
Do lettura dell'emendamento presentato dal
Consigliere Mafrica:
Emendamento
Dopo il primo comma aggiungere i due seguenti commi:
1 bis) L'assunzione del personale di cui al precedente comma
avverrà sulla base di tre graduatorie annuali per titoli e per
esami, riguardanti rispettivamente:
a)
il personale addetto ai lavori stradali;
b)
il personale addetto a lavori forestali ed
agrari;
c)
il personale addetto all'assistenza e al controllo
di manifestazioni culturali e folcloristiche organizzate dalla
Regione.
1 ter) Le graduatorie di cui sopra saranno stilate sulla base
di criteri fissati da apposite deliberazioni del Consiglio
regionale.
PRESIDENTE:
Se nessuno chiede la parola metto in
votazione l'emendamento testé letto:
ESITO DELLA VOTAZIONE
Presenti: 29
Votanti: 11
Favorevoli: 11
Astenuti: 18 (Beneforti, Borbey, Chabod, Faval, Fosson, Lanièce,
Lanivi, Maquignaz, Marcoz, Martin, Perrin, Pollicini, Ricco,
Rolando, Rollandin, Stévenin, Tamone e Voyat)
Il Consiglio non approva.
PRESIDENTE:
Ha chiesto la parola per dichiarazioni di
voto il Consigliere Mafrica; ne ha facoltà.
MAFRICA (P.C.I.):
Il nostro Gruppo si astiene sul disegno
di legge e, ritenendo valide le argomentazioni sin qui sostenute,
invita comunque la Giunta a voler deliberare in modo esplicito i
criteri che poi utilizzerà per la selezione del personale addetto
alle mostre.
PRESIDENTE:
Ha chiesto la parola per dichiarazioni di
voto il Consigliere Torrione; ne ha facoltà.
TORRIONE (P.S.I.):
Io credo che alcune argomentazioni
esposte in quest'aula hanno in parte ottenuto l'assenso della
Giunta. A mio avviso, però, il discorso va ripreso e non può essere
lasciato così, anche perché, al di là della doverosa sistemazione
di alcune figure professionali, (alludo essenzialmente al personale
addetto alle mostre, perché mi sembrava un'enormità ciò che stava
succedendo all'interno dell'Amministrazione), questo tipo di
rapporto di lavoro legato alla stagionalità ha degli effetti
traumatizzanti sul contesto sociale della nostra Regione e
soprattutto sui giovani. Se si continua così, certi tipi di lavoro
non potranno più essere soddisfatti perché c'è una naturale
tendenza verso il tipo di impiego a carattere stagionale,
arrabattandosi per tutto il resto del tempo.
Riprendo, in questo caso, un'espressione che ho già usato, anche
se non so se riusciremo a creare gli "arrabatteurs", con buona pace
dell'amico Consigliere Aloisi. Anche noi ci asterremo su questo
disegno di legge, però riteniamo opportuno che la Giunta, prima di
sottoporci questa ipotesi di regolamento, sia così sensibile da
sentire perlomeno la conferenza dei Capigruppo o la prima
Commissione allargata ai Capigruppo, perché il problema di questi
nuovi assunti ha una certa valenza in sé, che però si estende anche
in altri campi. Grazie.
PRESIDENTE:
Ha chiesto la parola per dichiarazione di
voto il Consigliere Viberti; ne ha facoltà.
VIBERTI (N.S.):
Sì, ho chiesto la parola per dichiarare
la mia astensione e comunque per sollecitare l'approvazione della
regolamentazione di queste assunzioni. Giustamente alcuni Colleghi
mi facevano notare che, comunque, anche in presenza della migliore
regolamentazione possibile, c'è sempre la possibilità di scegliere
chi si vuole e resta sempre l'amaro nella bocca di chi,
rivolgendosi all'Amministrazione regionale, più di una volta si
vede preferire qualche altro che ha minori esigenze o, peggio
ancora, che è "targato", come qualcuno ha voluto far chiaramente
capire in un intervento di poco fa.
Mi auguro quindi che questa regolamentazione sia presentata
quanto prima in Consiglio, possibilmente nelle forme richieste dal
collega Consigliere Torrione, per non affrontare questa stagione
culturale ripetendo quanto avvenne nello scorso anno, quando giunse
tutta una serie di notizie non certamente onorevoli per la classe
politica e per i Consiglieri regionali nel loro complesso. Agli
occhi della popolazione valdostana saremo tutti considerati nello
stesso modo e direi che questo non dovrebbe far piacere a nessuno
qui dentro. Pertanto ribadisco che l'astensione è legata alla
mancanza di questa regolamentazione che, ci auguriamo, verrà quanto
prima proposta all'esame del Consiglio.
PRESIDENTE:
Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 29
Votanti: 20
Favorevoli: 20
Astenuti: 9 (Bajocco, Breuvé, Cout, Dolchi, Mafrica, Millet,
Pascale, Torrione e Viberti)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK