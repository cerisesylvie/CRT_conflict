Consiglio Regionale della Valle d'Aosta - Oggetto del Consiglio n. 680 del 10 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 680 del 10 giugno 2004 - Resoconto
OGGETTO N. 680/XII - Solidarietà alle maestranze dell'Hotel
Billia e iniziative per scongiurare il rischio di licenziamento.
(Approvazione di risoluzione)
Risoluzione
Preso atto che la Società proprietaria dell'Hotel Billia di
Saint-Vincent ha posto in "mobilità" 47 dipendenti della struttura
alberghiera;
Osservato che tale decisione sembra inquadrarsi in una
strategia tendente ad ottenere un maggior corrispettivo da parte
della Regione per l'eventuale acquisizione dell'Hotel
Billia;
Ritenuto che, in tal caso, la decisione della società
proprietaria sarebbe di estrema gravità, essendo inammissibile
mettere in atto forme di pressione pre-contrattuali sulla pelle dei
lavoratori dell'azienda;
Il Consiglio regionale
nell'esprimere solidarietà alle maestranze dell'Hotel Billia
poste in "mobilità";
Rifiuta
la logica ricattatoria posta alla base dell'iniziativa della
società che gestisce l'Hotel Billia di Saint-Vincent;
Chiede
al governo regionale di assumere ogni iniziativa opportuna
per scongiurare il rischio di licenziamenti;
Impegna
l'Assessore competente a riferire alla Commissione regionale
competente circa le iniziative assunte e lo stato della vicenda,
entro la fine del mese di giugno 2004.
F.to: Curtaz - Riccarand - Squarzino Secondina
Président - J'informe qu'un nouveau texte de la résolution a été
présenté et concordé par les Conseillers Riccarand, Salzone, Viérin
Marco, Borre et Nicco, dont je donne lecture:
Risoluzione
Appresa la notizia dell'avviamento della procedura della
risoluzione del rapporto di lavoro per 47 dipendenti attivata dalla
società Grand Hôtel Billia di Saint-Vincent;
Tenuto conto della complessa trattativa avviata dalla Giunta
regionale per l'acquisizione della società alberghiera in cui si
registra un'evidente distanza tra le proposte della Regione e le
valutazioni della Grand Hôtel Billia S.r.l.;
Evidenziato come l'avvio delle procedure di riduzione del
personale si configuri come un'impropria e strumentale interferenza
nella trattativa in atto;
il Consiglio regionale
Valuta
positivamente la convergenza di posizioni emersa nel corso
dell'incontro odierno tra la Giunta regionale, i Capigruppo del
Consiglio regionale e le OO.SS. dei lavoratori in merito al
rilancio dell'attività del Grand Hôtel Billia e alla salvaguardia
dei livelli occupazionali;
Esprime
un giudizio fortemente negativo sulla procedura di riduzione
del personale attivata dalla Società alberghiera;
Respinge
la logica strumentale posta alla base dell'iniziativa attuata
dal Grand Hôtel Billia;
Chiede
al Governo regionale di assumere ogni iniziativa opportuna
per scongiurare il rischio di licenziamenti;
Impegna
l'Assessore competente a riferire alla Commissione regionale
competente circa le iniziative assunte e lo stato della vicenda,
entro la fine del mese di giugno 2004.
F.to: Riccarand - Salzone - Viérin Marco - Borre -
Nicco
La parole au Conseiller Curtaz.
Curtaz (Arc-VA) - Poche parole di presentazione di questa nostra
iniziativa, che è stata emendata in maniera condivisibile da parte
della maggioranza dei Capigruppo presenti in quest'aula. La
risoluzione aveva e ha due scopi: quello di manifestare la
solidarietà del Consiglio regionale ai lavoratori posti in mobilità
- ricordiamo che sono circa 1/3 i lavoratori del "Billia" posti in
condizione di essere eventualmente licenziati, da qui ad un tempo
relativamente breve - e la non accettazione di quello che noi, in
maniera più esplicita, avevamo chiamato "ricatto" - ora, mi sembra
che nel nuovo testo sia stato utilizzato un termine forse meno
radicale, ma la sostanza non cambia -, nel senso che noi riteniamo
- ma non solo noi, perché abbiamo sentito questa mattina, in
occasione dell'incontro fra i Capigruppo, i lavoratori e le
organizzazioni sindacali, che l'iniziativa della società che
gestisce il "Billia" è strumentale alla trattativa in corso - che
si stia utilizzando sulla pelle dei lavoratori una pressione
indebita, fatta anche di minacce di licenziamento. Riteniamo che
questo modo di condurre delle trattative pre-contrattuali non sia
corretto e reputiamo sia giusto che il Consiglio regionale rifiuti
fermamente questa logica. Con questo spirito collaborativo abbiamo
presentato stamani questa iniziativa, ci fa piacere che essa sia
stata recepita con le modifiche che gran parte dei Capigruppo hanno
proposto.
Président - Si le Conseil est d'accord, je voudrais apporter une
petite modification à la résolution, dans le sens qu'au premier
alinéa ce n'est pas
"Grand Hôtel Billia di Saint-Vincent"
,
mais
"Grand Hôtel Billia S.r.l."
, car le siège est à
Alessandria; c'est une correction formelle à laquelle va pourvoir
la Présidence.
La parole au Conseiller Borre.
Borre (UV) - Solo per un breve intervento, ringraziando tutte le
forze che hanno aderito a questa risoluzione. Un piccolo appunto lo
vorrei fare agli amici "dell'Arcobaleno", perché a volte non è
necessario far sempre i primi della classe perché, se avessero
aspettato con pazienza la riunione con i dipendenti del "Billia",
forse si evitava di lavorare su due testi, quindi, se veramente si
ha intenzione di collaborare, si parte già dalla base per
costruire; comunque, sono soddisfatto lo stesso per essere arrivati
alla conclusione quasi unanime del Consiglio. Ci dispiace che
"Forza Italia" non abbia aderito a questa risoluzione, ma ha una
visione diversa del problema ivi trattato, quindi non potevamo
cercare di stravolgere tutto il testo per "trovare la quadra" e
abbiamo rinunciato alla firma di tutti i gruppi.
Abbiamo presentato questa risoluzione come atto di solidarietà a
questi dipendenti, che non solo da adesso stanno tribolando per una
situazione sempre precaria, è da anni che sono sul "filo di lana";
quindi ci auguriamo che la conclusione arrivi al più presto per la
trattativa del "Billia" o altre trattative che possano "sistemare"
la loro occupazione in una maniera continuativa e tranquilla.
Président - La parole au Conseiller Tibaldi.
Tibaldi (CdL) - Il nostro gruppo consiliare esprime solidarietà
ai 47 lavoratori nei confronti dei quali è stata avviata una
procedura di licenziamento, peraltro penso sia una solidarietà
unanime, come mi pare sia stata manifestata anche oggi nel corso
dell'incontro con le rappresentanze sindacali e con alcuni dei
medesimi.
Non vorremmo però che la logica strumentale attribuita al
privato da parte sindacale diventi poi un comodo paravento anche
per quella parte politica oggi rappresentata dall'Esecutivo
regionale e dalla maggioranza, che da tempo dovrebbe addivenire ad
una definizione della questione e, quando dico "addivenire" ad una
definizione della questione, non dico per forza alla conclusione di
una trattativa in senso positivo, ma non possiamo assolutamente
ingannarci l'uno con l'altro: è da un anno e mezzo che questa
soluzione va avanti a "colpi" di deliberazioni di individuazione di
una "due diligence" prima, di un "advisor" poi, di piccoli
"escamotage" tendenti a definire un qualcosa che di fatto non si è
ancora concretizzato. L'ultima deliberazione in ordine di tempo è
quella del marzo 2004, la n. 858, che stabiliva entro il 31 maggio
la predisposizione di una bozza di accordo; questa bozza di accordo
non è ancora stata raggiunta, se non vi è la volontà politica di
addivenire a questa soluzione, chi ha le responsabilità del governo
della Regione, "in primis" il Presidente della Regione e insieme a
lui l'Assessore Marguerettaz, deve avere il coraggio di dirlo,
basta tentennare. Che si faccia in un senso o in un altro noi
crediamo che questa situazione sia improcrastinabile, perché il
"Grand Hôtel Billia" è un tassello ritenuto essenziale allo
sviluppo strategico della casa da gioco, la quale sta affondando
nei debiti e nell'incapacità di riemergere da quello stato
economico e di mercato nel quale è precipitata da diversi anni a
questa parte. Va bene allora da un certo punto di vista considerare
strumentale questo licenziamento, ma va altrettanto bene
considerarlo strumentale per l'altra parte, per la parte politica
che oggi è "in mezzo al guado" e sta cercando anch'essa un
paravento. Non vorremmo che i 47 dipendenti fossero un "pacchetto"
ad uso e consumo di entrambe le parti, altrimenti è comodo: da una
parte, lo può fare il privato; dall'altra parte, lo fa il Governo
regionale.
Ora - e da questo punto di vista non condividiamo certe
riflessioni che sono state fatte durante il momento di sospensione
-, non si può condannare una scelta imprenditoriale, come viene
censurata in questa risoluzione, perché chiunque di noi fosse al
posto di un imprenditore che per 6 anni è stato abituato ad avere
un contratto vuoto per pieno di 25 miliardi e dopo 6 anni si
ritrova con la necessità di dover affrontare un mercato "nudo e
crudo"... è naturale che, se cambiano i volumi di ricavi, lui debba
ridimensionare la sua occupazione per far fronte alle nuove
esigenze. Non nascondiamoci che il "Billia" ha visto ridurre
drasticamente i suoi volumi di fatturato; per 6 anni lo avete
"drogato", adesso sembra quasi che vogliate farlo morire di inedia,
forse per acquistarlo nel momento in cui fallisce? Queste cose
devono essere chiarite, Assessore; se vi sono delle intenzioni che
qui sono occulte, abbiate il coraggio di dirlo! Ma anche i
sindacati che rappresentano i lavoratori... perché è meglio finirla
di fare questa "melina" fra le parti: "la colpa è sua perché è
cattivo, perché viene da Roma, la colpa è dell'altro perché abbiamo
fatto il possibile, però ad un certo punto non vi sono le
condizioni".
Avete tutti gli strumenti, politici e non, per poter addivenire
ad una definizione della questione, potete addirittura cambiare un
programma di maggioranza, perché non è un dogma l'acquisizione del
"Billia", è stato detto più volte qui dentro. Allora se non siete
capaci di definire o non volete definire la conclusione di questa
trattativa, scegliete una strada alternativa, ma fatelo in fretta,
fatelo anche per quei 47 dipendenti che sono stati messi sulla
strada, perché non è con questa risoluzione che si salvaguarda
l'occupazione di queste persone, ma è con atti politici
concreti.
Si dà atto che dalle ore 19,49 presiede il Vicepresidente
Nicco.
Presidente - La parola al Consigliere Curtaz.
Curtaz (Arc-VA) - Chiedo scusa a tutti, anche perché l'ora è
tarda, ma volevo solo, dopo aver sentito i due interventi dei
colleghi, fare due puntualizzazioni che mi sembrano doverose.
Mi pare che l'intervento del Consigliere Tibaldi sia fuori tema,
perché è assolutamente legittimo che dica le cose che ha detto -
condivisibili o meno -, ma ripeto che gli obiettivi di questa
mozione sono due: uno è quello di dimostrare solidarietà con i
lavoratori, l'altro di non accettare questa forma di ricatto che,
secondo noi, è evidente in questa iniziativa. Tutte le altre
discussioni avremo modo di farle, però vanno al di là dell'oggetto
di questa nostra iniziativa.
Per quanto riguarda il collega Borre, mi è dispiaciuto questa
sua osservazione ingenerosa nei nostri confronti, può darsi che
vogliamo fare i primi della classe, però preferisco fare il primo
della classe piuttosto che l'ultimo. Ad onor del vero, questa
risoluzione l'abbiamo preparata 2 giorni fa, questa mattina era già
pronta prima ancora che sapessimo della manifestazione e l'abbiamo
depositata prima ancora che sapessimo dell'incontro; quindi da
parte nostra non vi era alcuna idea di voler arrivare per primi,
anche perché eravamo convinti che su un tema di questo tipo vi
sarebbero state altre iniziative. Peraltro, se foste stati voi i
primi, nessuno avrebbe avuto da ridire, quindi le poche volte che
lo facciamo noi per primi non usiamo questo schema un po' logoro ed
inopportuno dei primi della classe, perché in questo caso non
c'entra proprio!
Presidente - Pongo in votazione la risoluzione nel nuovo testo
concordato a firma dei Consiglieri Riccarand, Salzone, Viérin
Marco, Borre e Nicco:
Consiglieri presenti: 29
Votanti e favorevoli: 26
Astenuti: 3 (Frassy, Lattanzi, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK