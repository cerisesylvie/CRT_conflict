Consiglio Regionale della Valle d'Aosta - Oggetto del Consiglio n. 266 del 20 dicembre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 266 del 20 dicembre 2018 - Resoconto
OGGETTO N. 266/XV - Approvazione di risoluzione:
"Costituzione di una Commissione consiliare speciale, di cui
all'articolo 21 del Regolamento interno, per l'analisi a supporto
dell'adozione delle determinazioni in merito alla prosecuzione o
all'interruzione del processo di quotazione in borsa di CVA
S.p.A.".
Rini (Presidente) -
Punto n. 40.02 all'ordine del giorno.
La parola al Consigliere Nogara per la presentazione.
Nogara (UVP) -
Abbiamo già discusso abbastanza di questa
risoluzione, abbiamo fatto la Conferenza dei capigruppo, ci siamo
riuniti e siamo pervenuti ad una risoluzione congiunta.
Io vorrei però fare solamente un ultimo appello, legato tanto a
quanto si dice sulla CVA, sulla concessione delle acque: non
bisogna confondere le cose. Già ieri mi sono permesso di dire alla
Consigliera Pulz di non confondere i due problemi tra la proprietà
delle acque e la gestione di CVA, e oggi vorrei dire un'altra cosa:
sia chiaro che questa Commissione ha lo scopo di stabilire qual è
la situazione migliore per la CVA al fine di poter gestire la sua
attività con le altre aziende dello stesso settore. Non bisogna
continuare a dire a tutti i costi che si vuole quotare la CVA in
borsa. Qui ci troveremo, faremo le Commissioni, sentiremo degli
esperti per capire qual è la situazione migliore per mettere nelle
condizioni migliori CVA al fine di competere con le altre aziende
presenti su questo mercato idroelettrico.
Con tale risoluzione abbiamo stabilito le regole di questa
Commissione che prevedono sostanzialmente tre punti: discutere,
valutare e decidere se si tratterrà di società interamente
pubblica, di società quotata in borsa o con altre forme societarie.
Questa Commissione è composta da nove Consiglieri regionali, uno
per ogni gruppo presente in Consiglio, e avrà mandato fino al 31
marzo 2019 per concludere i suoi lavori. Gli esiti di questa
relazione dovranno consistere in un'analisi evidenziando per ogni
scenario punti di forza e di criticità, null'altro.
Spero che tutti i Consiglieri regionali coinvolti prendano a
cuore questo lavoro, perché secondo noi è veramente di capitale
importanza che si decida presto qual è la funzione che dovrà avere
CVA in futuro.
Presidente -
La parola alla collega Minelli.
Minelli (IC) -
Voglio tranquillizzare il collega Nogara:
abbiamo capito tutti quanti la differenza tra le due cose, glielo
assicuro, su questo non ci sono dubbi, e si cercherà anche di non
parlare alla pancia della gente. Queste due cose le abbiamo
imparate.
Vorrei però fare un paio di considerazioni. Noi oggi avevamo
chiesto una sospensione per la minoranza proprio per discutere
della risoluzione e, insieme al collega Bertin, avevamo presentato
degli emendamenti discussi in Conferenza dei capigruppo che hanno
portato alla formulazione di questa risoluzione che adesso dobbiamo
votare. Vorrei ricordare, proprio perché il collega Nogara ci ha
detto che la risoluzione ci mette nella condizione di valutare
tutti i possibili scenari (dalla quotazione in borsa alla decisione
di mantenere CVA completamente pubblica), che trovo importante
l'accettazione della soppressione del punto 3, dove nella
risoluzione presentata ad inizio del Consiglio era stata rilevata
invece l'urgenza di allineare l'operatività di CVA al mercato
eliminando i freni, eccetera. Ringraziamo per aver tolto questo
punto, che secondo noi andava in una direzione già definita, e di
avere invece recepito la necessità di considerare i vari scenari
possibili; scenari che ovviamente prevedono la possibilità di
quotare CVA, quindi di avere finalità indubbiamente di profitto, ma
anche lo scenario di una società interamente pubblica che per noi
deve avere come missione principale la transizione energetica verso
la Regione
carbon free
e
fossil free
, come abbiamo
votato anche con la mozione presentata dal collega Farcoz. Avevamo
poi chiesto una cosa importante: che al termine di questa
Commissione, quindi alla fine del mese di marzo, vengano
evidenziati tutti gli scenari sopradescritti.
Altra cosa che penso di aver capito - credo vogliate
confermarmelo - è che gli esperti che vorremo indicare e che
chiederemo di audire in Commissione saranno, credo, tutte persone
che non verranno gratuitamente, quindi immagino che riusciremo
anche ad assolvere l'impegno di pagar loro l'onorario.
Ritengo che la decisione di arrivare ad una risoluzione più
condivisa, che tiene conto delle due, tre o quattro visioni ora
emergenti e che emergeranno in futuro, sia espressione della
volontà di lavorare correttamente nel pieno rispetto di quelle che
sono e saranno visioni già ora un po' diverse, ma che dovranno
essere confortate, da una parte e dall'altra, dall'audizione e da
tutto il lavoro che la Commissione da qui a marzo potrà fare. So
che non si può andare oltre marzo, perché è stato stabilito così
dal DL n. 14 andato in votazione ieri, e ritengo, considerata anche
la pausa natalizia, che questi tre mesi siano comunque un po' pochi
per riuscire ad organizzare correttamente i lavori, ma così è e ci
si adegua.
Presidente -
Possiamo ora procedere alla votazione. Metto
in votazione la risoluzione e la composizione della Commissione
proposta dalla Conferenza dei capigruppo, che ha individuato nei
colleghi: Luboz, Gerandin, Minelli, Mossa, Farcoz, Marquis,
Morelli, Nogara e Restano i propri componenti. La votazione è
aperta. La votazione è chiusa.
Esito della votazione:
Presenti: 34
Votanti           
: 34
Favorevoli: 34
Il Consiglio approva all'unanimità.
Procediamo ora all'elezione del Presidente della Commissione. Ci
sono proposte? La parola alla Consigliera Morelli.
Morelli (ALPE) -
Per proporre alla carica di Presidente
della Commissione speciale il collega Nogara.
Presidente -
Possiamo procedere alla votazione che si
effettuerà per scrutinio segreto con l'utilizzo delle schede.
Invito il Consigliere Segretario a procedere all'appello dei
Consiglieri.
Appello nominale
Esito della votazione:
Presenti: 34
Votanti           
: 34
Schede valide: 34
Schede bianche: 3
Hanno riportato voti:
Nogara : 16
Luboz: 9
Aggravi: 5
Sorbara: 1
Proclamo pertanto eletto, quale Presidente della Commissione
consiliare speciale, il Consigliere Nogara.
Nogara (UVP) -
Chiedo scusa, Presidente, dato che questa
è una Commissione come tutte le altre ed è previsto il compenso,
vorrei solo comunicare che io rinuncio all'indennità di
funzione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK