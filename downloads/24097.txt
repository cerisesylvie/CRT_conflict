Consiglio Regionale della Valle d'Aosta - Oggetto del Consiglio n. 3080 del 7 novembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3080 del 7 novembre 2007 - Resoconto
OGGETTO N. 3080/XII - Interpellanza: "Incremento di
contributi alla Servizi Previdenziali Valle d'Aosta
S.p.a.".
Interpellanza
Vista la DGR n. 2782 del 12 ottobre 2007, riguardante la "...
concessione di un ulteriore acconto sul contributo... a favore dei
Servizi Previdenziali Valle d'Aosta S.p.a", con la quale si
richiama l'art. 13 della Legge regionale n. 15 del 13 giugno 2007
(rideterminazione della spesa massima autorizzata in € 320.000, con
un aumento di 80.000 € - ovvero un incremento del 33,3% - rispetto
alle previsioni di legge finanziaria del 2006);
Visto il "considerevole" incremento degli iscritti al
FO.PA.DI.VA. - circa il 65% in più rispetto al dicembre 2006,
secondo le dichiarazioni rese dal Presidente del Fondo, Igor Rubbo
- prevalentemente dovuto alla fusione tra il Fondo complementare
dei dipendenti regionali e lo stesso FO.PA.DI.VA.;
Considerato che il valore della quota FO.PA.DI.VA. risulta
pari a 11,061 € (dati FO.PA.DI.VA. a settembre 2007), con un
incremento complessivo, rispetto al valore iniziale, solo
leggermente superiore al rendimento del TFR in pari
periodo;
Considerato che è nella volontà del gruppo dirigente del
Fondo di costituire una gestione multicomparto, ovvero aggiungere
all'attuale unica linea di "investimento prudente", accanto ad una
linea garantita, anche una linea dinamica che, in sostanza,
dovrebbe avere, nella sua composizione, una quantità prevalente di
titoli azionari;
Constatato che nell'anno in corso, in generale la maggioranza
dei fondi di pensione complementare simili al FOPADIVA non hanno
potuto registrare brillanti risultati, a seguito delle altalenanti
prestazioni del mercato finanziario, peraltro ancora minacciate
dalle turbolenze internazionali seguite alla crisi dei mutui "sub
prime";
Appreso, nel corso della trasmissione televisiva "Annozero"
di giovedì 18 ottobre u.s., che il Fondo COMETA dei metalmeccanici
ha creduto opportuno investire in società e compagnie assicurative
(Unipol, Mediolanum, Ina ecc.) che certamente non brillano per la
loro indipendenza dai cosiddetti "poteri forti" e dai poteri
politici;
Accertato che l'evidente legame tra il FO.PA.DI.VA. e la
società Servizi Previdenziali Valle d'Aosta S.p.a. non consente di
ignorare l'eventuale riflesso reciproco di vicende tra le due
organizzazioni;
il sottoscritto Consigliere regionale
Interpella
l'Assessore competente per sapere:
1) in base a quali motivazioni è stato deciso di incrementare
sensibilmente il contributo alla Servizi Previdenziali Valle
d'Aosta S.p.a.;
2) in quali specifiche iniziative la Servizi Previdenziali ha
utilizzato le proprie risorse nel corrente anno;
3) quali sono, a parere dell'Amministrazione regionale, gli
orientamenti più opportuni per sostenere la previdenza
complementare in Valle d'Aosta e se, in particolare, non si ritenga
contraddittorio affidare da una parte le sorti della previdenza
complementare ai mercati finanziari e dall'altra costituire una
"stampella" pubblica, per ridurre le prevedibili e probabili
cattive evenienze del mercato.
F.to: Bortot
Président
- La parole au Conseiller Bortot.
Bortot (Arc-VA)
- Con questa interpellanza vorrei che il
Consiglio si occupasse un po' meglio di un oggetto misterioso: la
"Servizi Previdenziali Valle d'Aosta". Faccio un po' di
cronistoria, vedo che l'Assessore sorride. La "Servizi
Previdenziali" nasce nel 1998 con la legge regionale n. 22/1997, al
30 giugno 2006 la composizione societaria è 50% Regione, 20%
"Finaosta", 30% "Assocredito". Con deliberazione n. 1986/2007 la
quota di "Assocredito" viene rilevata da "Finaosta", per cui la
"Servizi Previdenziali S.p.a." è metà della Regione e metà di
"Finaosta". Dal 1998 al 2006 sono stati erogati a questa società
2,2 milioni di euro. Lo scopo della società è quello di essere
strumento operativo per garantire il montante accumulato,
assicurare le erogazioni previdenziali, intervenire a favore dei
bisognosi sostenendo i versamenti contributivi con prestazioni
anche di natura assistenziale. Bisogna garantire inoltre il pieno
sostegno amministrativo contabile alle forme pensionistiche
complementari, ossia una collegata al Fopadiva. Si prevede un fondo
di dotazione iniziale di 3 milioni di euro, suscettibile di
ulteriori stanziamenti per gli anni successivi. Noi abbiamo quindi
3 milioni di euro più 2,5, sono circa 5,2 milioni di euro stanziati
per questa società. Il problema è che non finisce qui, ci si chiede
per fare cosa e con quali obiettivi, per esempio quanti
dipendenti... uno, nella finanziaria 2007 si prevede un ulteriore
contributo di 240.000 euro; due, con la legge regionale n. 15/2007
altri 320.000 euro, poi con deliberazione di Giunta n. 2782/2007 un
ulteriore acconto di 48.000 che si aggiungono ad altri 144.000 euro
impegnati con la deliberazione di Giunta n. 533/2007. Questo è un
quadro approssimativo, ma veritiero di tale oggetto misterioso. In
sostanza vorremmo sapere i motivi per cui viene continuamente
incrementato il contributo alla "Servizi Previdenziali", in quali
specifiche iniziative la "Servizi Previdenziali" ha usato le
risorse nel corrente anno, quali sono a parere dell'Amministrazione
regionale gli orientamenti per sostenere la previdenza
complementare e se non si ritenga contraddittorio affidare da una
parte le sorti della previdenza complementare ai mercati finanziari
e, dall'altra, costituire una "stampella" pubblica per prevedere i
probabili rischi: questo per capire un po' meglio di tale oggetto
misterioso; attendo la risposta dell'Assessore.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Di tutto si può dire al collega
Bortot salvo mettere in discussione la sua onestà intellettuale,
quindi ha correttamente rappresentato la sua non conoscenza,
trattando proprio il discorso come oggetto misterioso, quindi
cercherò di essere di aiuto rispetto a questo tipo di ragionamento.
Prima di rispondere, vorrei fare un piccolo ragionamento sulle
premesse, che non sono state date, al contrario, come oggetto
misterioso, ma come verità e lì forse ha peccato un poco in quanto
ha dato per acquisite delle cose che sono totalmente errate.
Partiamo dalle 2 prime affermazioni. Alla fine del 2006 il Fopadiva
aveva 1.806 iscritti, ad oggi sono circa 3.500 al netto dei 2.500
di FCS, quindi dal 31 dicembre 2006 ad oggi l'incremento al netto
di FCS è stato del 94%; non è quella l'operazione che ha fatto,
collega Bortot, raddoppiare, ma è un'operazione di iscrizione.
Lei poi procede dicendo:
"considerato che il valore della
quota FOPADIVA risulta pari a 11,061 € (dati FOPADIVA a settembre
2007), con un incremento complessivo, rispetto al valore iniziale,
solo leggermente superiore..."
, intanto è superiore; queste
operazioni ovviamente sono delle operazioni che hanno una filosofia
prudente e mirata a tutelare la sicurezza degli investimenti,
quindi nel tempo è sempre riuscita ad offrire rendimenti superiori
al TFR, anche nei momenti di difficoltà del mercato, ma, quando il
mercato va bene, i rendimenti sono sempre stati decisamente
superiori al TFR. In sostanza abbiamo una situazione che è
fortemente favorevole al lavoratore.
Prosegue poi su un'altra considerazione: quella di aggiungere
l'attuale unica linea di investimento prudente, accanto ad una
linea garantita, anche una linea dinamica che in sostanza dovrebbe
avere nella sua composizione una quantità prevalente di titoli
azionari. Rispetto a questo, c'è una volontà assolutamente
interessante, dove il lavoratore, a seconda della sua propensione
al rischio, avrà una linea che è quella prudente, ma ce ne sarà una
che garantirà addirittura il capitale versato e un rendimento pari
a quello del TFR, quindi una proposta "blindata". Con l'attivazione
del comparto dinamico gli iscritti che desiderano volontariamente
optare per una linea di investimento con una componente azionaria
più elevata, percentuale più elevata, ma non prevalente... lei mi
dice il 50%, ma dove lo ha visto scritto? Sarà inferiore al 50%, si
definisce azionaria ma... ha capito? Lei quindi va a delle
conclusioni che sono tutte sue. Stiamo parlando di un fondo
previdenziale negoziale e non di un prodotto finanziario di
investimento privato, che, come può testimoniare il collega
Lattanzi, può essere decisamente più aggressivo, ma questo è un
fondo negoziale. Se la vuole prendere anche con i sindacati? Ormai
è una lotta continua la sua!
Constatato che nell'anno in corso in generale la maggioranza
dei fondi di pensione complementare simili al FOPADIVA non hanno
potuto registrare brillanti risultati, a seguito delle
altalenanti..."
, eccetera, là non so quanto sia onesto
stavolta, perché me l'ha già fatta questa interpellanza e io ho
avuto modo di risponderle che non aveva avuto nessun turbamento il
Fopadiva sul discorso del "sub prime". Con il comparto di
investimento prudente, che era stato adottato, il Fopadiva quindi
ha risentito in misura del tutto marginale e ha sempre avuto dei
rendimenti superiori al TFR.
Arriva poi nelle ultime conclusioni e con un "colpo di teatro"
mi cita "Annozero", quindi torniamo in una situazione mediatica,
dove lei prende la trasmissione di "Annozero" di giovedì 18
ottobre; quindi adesso affondiamo le nostre discussioni in
Consiglio in virtù di quello che dice "Annozero"! Io le do le
risposte, ma, rispetto a questo, non voglio intervenire su quello
che ha fatto il Fondo "Cometa" dei metalmeccanici, ma la inviterei
- l'ho già fatto un'altra volta - ad essere più prudente e a venire
in aula non con delle trasmissioni televisive, ma con dei dati, o
comunque chiederei dei dati, altrimenti qui siamo in una situazione
di "gossip" senza frontiere! Gli investimenti sono passati al
vaglio di organi di vigilanza, del COVIP, quindi i gestori sono
scelti esclusivamente in base ad offerte comparabili
qualitativamente e quantitativamente. In sostanza il Fopadiva non
crede opportuno investire in società e compagnie assicurative. I
dati - ripeto - parziali o anche eclatanti creano turbamento nei
lavoratori, qualcuno può anche darsi che dia retta a certe cose e
si crea così un inutile allarmismo: questo non vuol dire che non
vada fatto il controllo. Il controllo va fatto seriamente con un
confronto, poteva chiedermi con un'interrogazione scritta i dati,
ma evitare di venire in Consiglio a dare dei dati eclatanti che
dicono che qui è tutta una truffa! Noi abbiamo delle
responsabilità, collega Bortot, se ci sono delle cose che non vanno
bene, è corretto farle emergere, ma prima sarebbe bene
verificare.
Ancora:
"Accertato che l'evidente legame tra il Fopadiva e la
società Servizi Previdenziali..."
, eccetera, è un rapporto
contrattuale, Fopadiva è un soggetto costituito con degli organi
composti da datori di lavoro, dai sindacati, la "Servizi
Previdenziali" è una società pubblica che ha una sua personalità
giuridica; quindi, messa in tali termini, sembra che lei
rappresenti una "compagnia di merenda" dove si fanno i giochi delle
3 carte, anche questa non mi sembra una cosa corretta.
Detto questo, passo a dare le risposte.
"In base a quali
motivazioni è stato deciso di incrementare sensibilmente il
contributo alla Servizi Previdenziali"
, è l'articolo 13,
disposizioni in materia di fondi pensione, della legge n. 15/2007
che ha previsto:
"nelle more dell'approvazione dei provvedimenti
amministrativi attuativi... della legge regionale 4 dicembre 2006,
n. 27... continua a trovare applicazione l'articolo 3 della legge
regionale 26 giugno 1997, n. 22..."
. Abbiamo quindi una
situazione dove nella legge abbiamo parlato del fondo di rotazione
di 3 milioni, nelle more del regolamento che permetterà di
utilizzare quella somma continua ad avere applicazione la vecchia
norma... il quale stabilisce che la Giunta regionale è autorizzata
ad erogare alla "Servizi Previdenziali", a sostegno dell'attività
di avviamento e di sviluppo della stessa, un contributo che non
potrà superare il 70% del totale delle entrate della società ed
essere superiore all'ammontare delle spese sostenute e
giustificate.
L'articolo 2 in esame ha rideterminato in 320.000 euro la
relativa autorizzazione di spesa. Tale maggiore spesa risulta
giustificata dal notevole incremento di adempimenti posti a carico
della "Servizi Previdenziali" in ragione dell'anticipata entrata in
vigore delle disposizioni di riforma in materia di previdenza
complementare e di TFR dal 1° gennaio 2007, anziché 1° gennaio
2008. Come lei sa, siamo stati bombardati nel primo semestre 2007
da tutte le comunicazioni, i lavoratori dovevano avere delle
informazioni; credo che un compito corretto dell'ente di
riferimento per la nostra Regione... tramite la sua società
"Servizi Previdenziali" sia correttamente intervenuta nel dare le
informazioni del caso. Si evidenzia che gli esercizi 2005-2006,
relativamente ai quali il contributo regionale ammontava ad euro
240.000 si sono chiusi in sostanziale pareggio.
In virtù delle ulteriori funzioni e compiti definiti attraverso
la legge n. 27/2006, delle incombenze derivanti dal mutato quadro
di riferimento a livello nazionale - riforma della previdenza
complementare dal 1° gennaio 2007 -, dal mutato quadro di
riferimento relativo alla previdenza complementare in ambito
regionale - fusione fra FCS e Fopadiva -, del progressivo e
notevole sviluppo di Fopadiva - 3.500 iscritti contro 1.806, quasi
raddoppiati con l'innesto di altri 2.500 arriviamo a 6.000 -, le
attività e gli impegni della società nei confronti dei lavoratori
valdostani, del sistema economico, delle organizzazioni sindacali e
datoriali, dei fondi pensione territoriali, dell'Autorità di
vigilanza... perché poi alla COVIP tutti i dati deve esserci
qualcuno che glieli dà e noi ci confrontiamo, non siamo isolati, ma
abbiamo un rapporto molto stretto con le Province Bolzano e Trento,
ma con il Trentino Alto Adige, perché è la Regione che si occupa di
questo, con il sistema "PensPlan", che è un sistema che, dal punto
di vista regionale, dà ottimi risultati e segue correttamente il
cittadino, che ha delle garanzie e un riferimento assolutamente
concreto e non effimero... la società quindi si sta strutturando e
ci sono 3 dipendenti e 1 amministratore che si occupano di tutte le
attività.
Siccome non siamo sempre nella condizione di conoscere tutte le
attività, ne approfitto per dare un po' di visibilità alle attività
della "Servizi Previdenziali", come mi ha chiesto: supporto
tecnico-specialistico ai fondi pensione territoriali, Fopadiva,
adeguamento statutario e strutturale alle disposizioni del decreto
legislativo n. 252/2005, selezione per l'individuazione del
soggetto a cui affidare la gestione della linea garantita, gestione
dei rapporti e delle problematiche emerse nei confronti della
COVIP, approfondimento e definizione di numerose situazioni
problematiche relative all'adesione al fondo di lavoratori
appartenenti ad aree contrattuali e settoriali specifiche e a
singole realtà datoriali, FCS e Fopadiva, processo di fusione per
incorporazione di FCS da parte di Fopadiva (completato il 1° luglio
2007), definizione e accordi preliminari fra i fondi coinvolti e le
parti sociali interessate, elaborazione progetto e simulazione
preliminari, elaborazione progetto di fusione, gestione rapporti e
pratiche nei confronti di COVIP e INPDAP finalizzati all'assenso
dell'operazione, elaborazioni informative mirate agli iscritti e ad
organizzazione di categoria, organizzazione di un calendario di
incontri di approfondimento con gli iscritti alle organizzazioni
sindacali, gestione rapporti con banche depositarie e gestori
finanziari coinvolti, predisposizione di tutti gli atti formali
gestionali, gestione e procedure tecniche connesse alla fusione
unitamente agli "out source" tecnologici coinvolti, fondo pensione
di francese - che è un altro ancora -, completamento del processo
di esternalizzazione ed autorizzazioni da parte della COVIP,
unitamente alla quale sono state definite le soluzioni
organizzative e patrimoniali opportune.
Nei confronti dell'Amministrazione regionale "Servizi
Previdenziali" cosa ha fatto? Supporto ai competenti uffici nella
gestione e definizione delle problematiche relative alla previdenza
complementare e al TFR-TFS, passaggio del trattamento fine servizio
e il trattamento fine rapporto... connesso ai dipendenti del
comparto unico a livello contrattuale nei confronti di INPDAP;
supporto alla Commissione paritetica Stato-Regioni nella
definizione delle norme di attuazione dello Statuto in materia di
previdenza complementare; collaborazione con il prof. Sandulli,
punto di riferimento nella previdenza italiana, a cui oggi con
deliberazione di Giunta abbiamo rinnovato l'incarico; attività di
supporto tecnico agli uffici regionali relativamente alle
problematiche di attività; attività di formazione nei confronti del
personale organizzata in collaborazione con il CELVA; elaborazione
ed aggiornamento della legislazione regionale in materia di
previdenza complementare a supporto dei competenti uffici
regionali, Commissioni consiliari, Patto per lo sviluppo; attività
di supporto, d'informazione, di approfondimento, di divulgazione
nei confronti del sistema sociale ed economico valdostano in
relazione in particolare all'entrata in vigore della previdenza e
via discorrendo. Non sto a dirle tutti gli incontri, 50 interventi
formativi, 15 convegni, sono tante attività di informazione. Lei ha
detto una cosa corretta: su questo argomento ci dovrebbe essere
maggiore attenzione, ma non per gettare nel panico o mettere dei
dubbi, ma per sensibilizzare un qualcosa che toccherà le tasche dei
nostri cittadini. Se lei volesse veicolare le sue energie, ma
positivamente verso il sistema, farebbe una cosa che apprezzo e
condivido; se invece utilizziamo le trasmissioni di "Annozero" per
creare turbamento, credo che non sia la strada giusta.
"Quali sono, a parere dell'Amministrazione regionale, gli
orientamenti più opportuni per sostenere la previdenza
complementare..."
, gli orientamenti opportuni sono dettagliati
nella legge n. 27/2006 e quella del 1997, nonché attraverso le
norme di attuazione dello Statuto speciale in materia di previdenza
complementare, che sono stati oggetto di ampia discussione in
ambito di Consiglio regionale sia in sede di approvazione che di
numerose interpellanze. Le sorti della previdenza complementare poi
sono definite regolarmente, tutelate e gestite da parte dei fondi
pensione integrativi in base a specifiche normative a livello
nazionale e l'Amministrazione regionale non interviene, né può
intervenire in tale ambito se non con il fine di supportare
adeguatamente i cittadini dal punto di vista dell'informazione,
della consulenza tecnica... La questione relativa alla
contraddittorietà non si pone in alcun modo e posta in questi
termini non ha alcun significato, in quanto un intervento della
Regione non costituisce una "stampella" pubblica per ridurre le
prevedibili e probabili cattive evenienze del mercato, ma
rappresenta una politica mirata a supportare e tutelare i
lavoratori ed i cittadini valdostani di fronte agli effetti certi e
alle problematiche sociali future in termini di ridotte coperture
pensionistiche conseguenti alle riforme previdenziali già adottate
in vigore a livello nazionale. Lei continua a mettere l'accento su
ipotetici cataclismi di natura finanziaria, ma quali sono...
ipotetici? Abbiamo una certezza, Consigliere Bortot: che il sistema
previdenziale pubblico, che noi abbiamo in vigore, assicurerà la
metà dei trattamenti pensionistici ed è su quello che dobbiamo
concentrarci. Se la previdenza pubblica assicura la metà delle
pensioni che assicura oggi, ci dovrà essere qualcuno che mette in
atto un processo affinché i cittadini prendano coscienza e si
attrezzino. Non vogliamo che nascano i nuovi poveri, perché in caso
contrario la sua componente politica sarà qui a "battere cassa"
all'Assessore Fosson per chiedere dei contributi sociali per il
sostegno! Noi vogliamo che i poveri non nascano, non aiutarli
quando sono poveri! Siamo d'accordo? Molto bene. In sostanza la
Regione attraverso la "Servizi Previdenziali" non interviene in
alcun modo direttamente in favore di Fopadiva, che costituisce, ai
sensi della normativa vigente, un organismo del tutto autonomo in
termini decisionali e di autonomia finanziaria, che deve rispondere
e tutelare esclusivamente l'interesse dei propri iscritti e tanto
meno non interviene per coprire presunte eventuali perdite del
Fopadiva. La Regione invece, attraverso la "Servizi Previdenziali"
e relativamente agli iscritti al Fopadiva ed anche per il tramite
del fondo stesso, interviene a favore dei cittadini e dei
lavoratori valdostani garantendo le misure, gli interventi e le
forme di supporto previste dalla normativa regionale. Tra l'altro,
nel corso dei prossimi mesi sarà completato l'iter di elaborazione
delle disposizioni attuative della legge regionale n. 27/2006. Se
riterrà opportuno, sono disponibile quando ci saranno queste norme
elaborate in una deliberazione di Giunta a venire a fare un
confronto serio in Commissione.
Presidente
- La parola al Consigliere Bortot.
Bortot (Arc-VA)
- Intanto, rispetto alla risposta che mi
ha dato, lei non doveva arrabbiarsi, bastava che lei si alzasse e
dicesse: "il ruolo della "Servizi Previdenziali" è quello di
erogare servizi al Fopadiva, perché non abbia dei costi a carico
per cui risulti che i rendimenti sono attivi"; è semplicissimo,
sono capace anch'io a fare gli alti rendimenti se i costi di
gestione li paga qualcun altro! Prima risposta... e non ci trovo
niente di grave che la mano pubblica intervenga, ma non capisco
perché dobbiamo privatizzare tali risorse finanziarie, bastava
versarle all'INPS, ma questo è un dibattito filosofico, di modo che
con denaro fresco garantito si poteva evitare di inviare nel futuro
questo allarmismo per cui l'INPS non sarebbe più in grado di
erogare le pensioni se non al 50%... Veniamo alla COVIP. Permetta
che non mi fidi? La Banca d'Italia dov'era sui problemi "Parmalat"
e "Cirio"? Eppure mi sembra che sia un organo di controllo non da
poco. Le società di certificazione dei bilanci della famosa "Enron"
anni '90, che rilasciano "rating" con 18.000 "A" e tutto il resto,
dov'era quando è "andato a rotoli" tutto quel "ben di Dio"? L'altro
giorno è fallito un fondo pensioni di 1.500 dipendenti in
Inghilterra, eppure non credo che non avessero organismi di
controllo, senza - ripeto - mettere in discussione il ruolo della
COVIP. Quello che mi preme è che è da anni - ecco perché il
riferimento ad "Annozero" - che chiedo alle organizzazioni
sindacali dove sono investiti i soldi di Fopadiva e sono anni che
mi rispondono con una sequela di insulti. Siccome ho le "spalle
larghe" e insulti ne ho ricevuti anche l'altro giorno, tale
questione continuerà, perché sarà un mio diritto, dato che ho un
parente che versa dei soldi o vengono estorti obbligatoriamente dei
soldi per un fondo, sapere non che una quota è sul mercato
obbligazionario, che ha un rendimento più basso, ma più garantito,
che una quota è sul mercato azionario che è più a rischio, ma con
rendimento più alto... mi interessa sapere le aziende alle quali
vanno i soldi sul mercato azionario, come pure i titoli
obbligazionari, perché ve ne sono di quelli esposti più a rischio e
meno a rischio. Non capisco questa reticenza nel dire: "guardate,
abbiamo il 10 o il 20% delle quote azionarie alla "Fiat" o in
quello, o l'altro settore", è così difficile avere tali risposte?
Gliela dico in altra maniera. Il Fondo "Cometa" dei metalmeccanici,
siccome c'è stato un "tamburamento" di 6 mesi o 1 anno per mettere
il TFR (salario differito) a garantirci un pezzo di pensione,
perché la truffa sta lì...
(interruzione dell'Assessore Marguerettaz, fuori
microfono)
... compresa la CGIL, anzi maggiormente responsabile la CGIL, ci
mancherebbe altro se mi tiro indietro! Questa è stata la più grande
truffa dell'inizio secolo, perché, quando maturo 30 anni di
liquidazione ed è salario differito, e finora questo è stato
utilizzato dai lavoratori, 30 anni fa serviva a comprarsi un
piccolo alloggio con 35 anni di anzianità alla "Cogne", adesso
cambi la macchina, sposi un figlio o ti fai 2 viaggi... ma era
salario mio. Adesso sono stato obbligato a togliermi questo salario
differito mio, per garantirmi un pezzo di pensione e, se poi è
garantito, è tutto da vedere, visto il prezzo del petrolio, i
mercati internazionali... comunque diamolo per scontato. Non voglio
entrare nel merito di quello che io, non parlo dei miei colleghi,
considero una truffa ai danni dei lavoratori, parlo del diritto di
sapere soprattutto quando ci sono quote di denaro pubblico dove
sono investiti i soldi, non per comparto, lo so anch'io che c'è un
portafoglio e un ventaglio, ma nel merito. Abbiamo uno strumento
con 2 persone e 1 dirigente, che assorbe in 10 anni 5 milioni di
euro per garantire i servizi, la consulenza, la contabilità al
Fopadiva, ho capito bene? Posso essere assunto lì, vorrei investire
sui fondi etici, la banca etica, si potrebbe diversificare e potrei
fare da consulente dipendente in questa società... A parte le
battute, l'argomento rimane aperto e non mi venga a dire di
prendermela con le organizzazioni sindacali, perché con queste me
le vedo già tutti i giorni. Io me la prendo con lei e il Governo
nella misura in cui il Governo e il Consiglio mette denaro pubblico
in questo comparto... per fare... e qui è il trucco e l'allarmismo,
l'accusa è rovesciata! Il Fopadiva e le organizzazioni sindacali
con la complicità del Governo che ci mette denaro pubblico... fa sì
che vengano mascherati i reali rendimenti del Fopadiva, perché, se
il Fopadiva non avesse denaro pubblico e dovesse pagarsi i costi di
gestione e consulenza, non so dove sarebbero questi famosi
rendimenti. Assessore, alla prossima puntata, punto e a capo... e
mi dia l'intervento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK