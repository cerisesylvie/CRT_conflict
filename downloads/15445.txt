Consiglio Regionale della Valle d'Aosta - Oggetto del Consiglio n. 2376 del 20 dicembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula
Oggetto del Consiglio n. 2376 del 20 dicembre 2001 - Resoconto
OGGETTO N. 2376/XI Mandato alla Giunta regionale e ai
Parlamentari valdostani di richiedere modifiche al disegno di legge
governativo sull’immigrazione. (Reiezione di
mozione)
Mozione Visto che il disegno di legge n. 7/95 "Modifica alla
normativa in materia di immigrazione", approvato dal Consiglio dei
Ministri il 12 ottobre scorso, è attualmente
all’esame presso la Commissione Affari
Costituzionali del Senato;
Atteso che le norme ivi contenute contrastano con le direttive
Ue in corso di approvazione sull’immigrazione di
lunga durata e sui ricongiungimenti familiari;
Visto che, come ha sottolineato la Caritas italiana, il disegno
di legge:
- legando in modo indissolubile il permesso di soggiorno e la
sua durata al possesso di un contratto di lavoro, considera
l’immigrato solo come forza lavoro, "ridotto a
soggetto utile, solo se, e fino a quando, produce ricchezza";
- restringendo la facoltà del ricongiungimento familiare solo al
coniuge e ai figli e abolendo quella nei confronti dei genitori a
carico, considera lo straniero utile "come mero fattore di
produzione e non come persona umana con legittimi affetti e
responsabilità familiari cui rispondere";
Ritenendo che tale disegno di legge non rispecchi i valori di
accoglienza e di integrazione che caratterizzano la storia e la
cultura della nostra regione né contribuisca a creare quel clima di
rispetto cui ogni persona ha diritto, qualunque sia la sua
provenienza o il suo credo religioso;
Visto il ruolo positivo che gli immigrati svolgono nella nostra
regione, sia nell’ambito
dell’imprenditoria, come in quello
dell’agricoltura di montagna, o ancora
dell’assistenza domiciliare a persone non
autosufficienti;
Considerato che vada riconosciuto alle Regioni un ruolo
determinante nel definire le quote di ingresso delle persone
immigrate;
Il Consiglio regionale
Chiede
Al Presidente della Giunta e ai Parlamentari valdostani:
di adoperarsi, nelle rispettive sedi e sfere di competenza, al
fine di far modificare tale disegno di legge, perché:
1) sia riconosciuto un ruolo più determinante alle Regioni nella
definizione delle quote di ingresso degli immigrati;
2) siano consentiti ricongiungimenti familiari anche per i
genitori o altri familiari a carico
dell’immigrato;
3) siano allungati sia i tempi di soggiorno consentiti per
trovare un’altra occupazione, in caso di perdita del
posto di lavoro, sia la durata del rinnovo del permesso di
soggiorno;
4) sia ripristinata la cosiddetta "sponsorizzazione", cioè
l’ingresso nel nostro paese su "chiamata" del datore
di lavoro.
F.to: Squarzino Secondina - Curtaz –
Beneforti
Président La parole à la Conseillère Squarzino
Secondina.
Squarzino (PVA-cU)
Vorrei spiegare ai colleghi perché non
possiamo rinviare anche questa a gennaio. Ci sono dei motivi
contingenti, nel senso che c’è una discussione,
attualmente a livello di Commissione Affari costituzionali del
Senato, dove si discute questo disegno di legge, che poi sarà
portato in aula.
Quindi non abbiamo tempo di pronunciarci su questo disegno di
legge, se rimandiamo il tutto a gennaio. Perché il nostro gruppo ha
inteso presentare una mozione su questo argomento? Intanto credo
che tutti abbiate avuto modo di vedere anche dai giornali come sia
stato proposto un disegno di legge, che viene chiamato
"Bossi-Fini", tanto per dare loro un nome, e che vuole modificare
l’attuale legge sull'immigrazione in senso molto
restrittivo.
Dato che in questo Consiglio non c’è nessuna
forza politica che si riconosca nei due promotori, Bossi e Fini, e
dato che su questo disegno di legge non c’è un
accordo pieno della stessa maggioranza di Governo, ma ci sono delle
alleanze trasversali per cambiare una serie di impostazioni di
questo disegno di legge, abbiamo pensato che poteva essere un
risultato raggiungibile quello di far esprimere da questo Consiglio
regionale una volontà politica nei confronti dell'impostazione di
questo disegno di legge.
Nella mozione non vengono indicati chiaramente gli emendamenti
che si intendono sostenere. Su "La Repubblica" di ieri si parlava
di centinaia di emendamenti preparati, e del fatto che proprio
all’interno del Polo ci sono posizioni diverse: lo
stesso Follini diceva che sull'immigrazione sono pronti a
migliorare il testo, lo stesso Esecutivo ha affermato che non si
opporrà ad alcune modifiche sul disegno di legge sull'immigrazione.
Per questo motivo è difficile, in questo momento, indicare con
chiarezza quali delle centinaia di emendamenti proposti sia utile
sostenere; però è possibile, questo sì, indicare le scelte che
condividiamo e quale parte della proposta di legge non
condividiamo. Per fare questa presentazione della legge,
utilizzerei d’emblée alcuni documenti che sono stati
presentati dalla Caritas italiana e anche da altre organizzazioni
cristiane. Vorrei sottolineare alcuni punti, proprio quelli che
abbiamo ripreso nella mozione, perché ce ne sarebbero molti altri
ugualmente interessanti, ma credo che questi siano quelli
discriminanti e quelli che qualificano una scelta politica
sull'immigrazione.
Primo punto, il disegno di legge attuale introduce uno stretto
collegamento fra il permesso di soggiorno dello straniero e il
contratto di lavoro.
"Questo –
leggo
-
proietta un'immagine strumentale dello straniero, che è ridotto a
soggetto utile solo se e fino a quando produce ricchezza; infatti,
il disegno di legge intende sopprimere l’articolo 23
del testo unico sull'immigrazione, cancellando
l’istituto dell’ingresso per
inserimento nel mercato del lavoro, precludendo ogni possibilità di
immigrazione legale a chi voglia inserirsi in settori a bassa
qualificazione, per i quali un rapporto di lavoro non può
costituirsi senza una previa conoscenza diretta fra datore di
lavoro e lavoratore".
Pensiamo ai nostri immigrati negli alpeggi: credo che sia
difficile per i nostri agricoltori poter procedere ad un contratto
di lavoro con dei residenti in Marocco o Tunisia, e poi, solo
quando hanno perfezionato questo contratto di lavoro, gli immigrati
possono venire a lavorare negli alpeggi; mi sembra che questa
modalità non rispetta le esigenze reali di lavori di bassa
qualificazione. Ancora, bisognerebbe non aumentare la precarietà di
questo "status dell’immigrato", perché questa sua
precarietà lo esporrebbe a possibili pressioni da parte dei datori
di lavoro, eventualmente senza scrupoli, dato che sono stati
ridotti, ad esempio a soli sei mesi di soggiorno, i tempi
consentiti per trovare un’altra occupazione in caso
di perdita di un posto di lavoro.
Chiederei quindi a questo Consiglio di pronunciarsi perché siano
allungati i tempi di soggiorno consentiti per trovare
un’altra occupazione, in caso di perdita del posto
di lavoro, di pronunciarsi, quindi, sulla durata del rinnovo del
permesso di soggiorno.
Sempre riguardo al rapporto di lavoro, c’è
l’abolizione della prestazione di garanzia per
accesso al lavoro, la cosiddetta "sponsorizzazione".
La sponsorizzazione è uno strumento introdotto con la legge
sull'immigrazione, su cui è ancora difficile formulare una
valutazione strutturata e definita, tuttavia è possibile sostenere
che la sua abolizione, abbinata all’irrigidimento
delle procedure di ingresso, non potrà favorire
l’incontro fra domanda e lavoro.
Può darsi che la proposta fatta nel tempo lungo vada bene ma,
oggi come oggi, l’attuale mercato del lavoro
richiede urgente flessibilità di risposta e agilità di procedura,
non solo, ma addirittura sarebbe interessante rafforzare di più e
introdurre la sponsorizzazione da parte di regioni, enti locali,
associazioni imprenditoriali, che sono direttamente interessate a
che ci siano dei flussi ordinati di lavoratori, capaci di dare
risposta a domanda di lavoro non saturata dalla mano
d’opera nazionale; quindi, invece di toglierlo,
bisognerebbe potenziarlo ulteriormente, perché è uno strumento che
consente l’incontro fra domanda e offerta di lavoro,
ed è quanto chiediamo al quarto punto, ovvero che sia ripristinata
la cosiddetta "sponsorizzazione", cioè l’ingresso
nel nostro Paese su chiamata del datore di lavoro.
C’è poi un secondo aspetto che riteniamo non
rispettoso dell’immigrato come persona, ed è la
restrizione notevole che si vuole fare dei ricongiungimenti
familiari. Viene qui abolita la possibilità di richiedere il
ricongiungimento per i genitori a carico, qualora esistano altri
figli che possono provvedere al loro sostentamento.
Ma il disegno di legge non specifica le modalità di questa
verifica, fra l’altro difficile! Viene pure abolito
il ricongiungimento per i parenti entro il terzo grado a carico,
inabile al lavoro; quindi viene impedito il ricongiungimento di
parenti inabili o handicappati; questa restrizione non farebbe che
considerare lo straniero utile solo come fattore di produzione, e
non come persona umana con legittimi affetti, con responsabilità
familiari di cui rispondere.
Fra l’altro si tratterebbe di una misura in netto
contrasto con la proposta di direttiva europea, e finisce anche per
pregiudicare il ricongiungimento familiare dei rifugiati
riconosciuti. Per tale ragione chiediamo, al secondo punto della
mozione, che siano consentiti i ricongiungimenti familiari anche
per i genitori o altri familiari a carico
dell’immigrato.
Vi è poi un altro problema, che è quello della definizione delle
quote nazionali di ingresso. In questo momento le quote di ingresso
per l’inserimento nel mercato del lavoro sono
stabilite a livello nazionale e le quote stabilite nei due anni
scorsi hanno dimostrato che c’è un'assoluta
sproporzione fra il numero di domande di sponsorizzazione
presentate nelle questure, e il numero degli ingressi
consentiti.
Qui si chiede che, dato che sono le regioni che sul territorio
sono in grado di meglio conoscere qual è la domanda di lavoro, sia
riconosciuto un ruolo più determinante alle regioni nella
definizione delle quote di ingresso degli immigrati.
Président
La discussion est ouverte.
La parole au Conseiller Cottino.
Cottino (UV)
Seulement pour demander une suspension?
(proteste in aula)
? come, l’approviamo così?
Moi je fais la proposition d’une suspension pour
une réunion des forces de majorité, si les autres ne sont pas
d’accord, ils n’ont
qu’à s’opposer à cette requête.
Président
La séance est suspendue.
Si dà atto che la seduta è sospesa dalle ore 17,46 alle ore
18,13.
Président
La séance reprend.
La parole au Conseiller La Torre.
La Torre (SA)
La sospensione è servita per svolgere una
riflessione che in questi giorni, per le motivazioni anche legate
alle operatività del Consiglio, forse non c’era
stato modo di fare. Devo dire che questa sospensione, seppur breve,
ha prodotto all’interno della maggioranza un
risultato significativo, perché ha permesso di rilanciare la
necessità di aprire un dibattito nelle sedi opportune - si era
pensato addirittura anche alla commissione - per affrontare in modo
serio e impegnato il problema dell'immigrazione. Un problema che
attraversa tutta l’Italia e che ha parecchie
sfaccettature. Una sfaccettatura può essere quella filosofica e
morale, che ci vedrebbe senz’altro tutti
d’accordo e che permetterebbe subito, in questo
Consiglio, di avere una risoluzione che unisca.
Credo anche che si debba adempiere ad un dovere molto preciso,
che è quello di noi amministratori, quello di pensare alle cose
come realmente devono essere gestite, con tutti i riflessi che esse
hanno.
In tal senso, proprio per poter svolgere un passo proficuo in
direzione della soluzione di questi problemi, abbiamo chiesto ai
Consiglieri proponenti di valutare questa opportunità che
c’è, di poter affrontare all’interno
della commissione, per portare realmente in Valle
d’Aosta un risultato, che possa essere anche un
contributo di civiltà nei confronti di questo grave problema; non
so cosa pensa la Consigliera Squarzino.
Noi chiediamo che abbia la cortesia, proprio per permettere che
si svolga questo confronto, di ritirare la mozione e di portarla,
prima, se possibile, in commissione - qui chiedo al Presidente di
permettere di far accedere questa discussione alla commissione
competente - e poi, al Consiglio, per poter vedere un risultato
utile alla soluzione del problema. In caso contrario non possiamo
garantire niente, nel rispetto di tutti i Consiglieri e non
essendoci stato un dibattito approfondito.
Président
Il s’agit d’une
motion d’ordre, requête de renvoi aux commissions de
l’argument pour un approfondissement et un examen
lors du prochain Conseil.
La parole au Conseiller Curtaz sur la motion
d’ordre.
Curtaz (PVA-cU)
Voglio solo capire bene questa proposta.
Si chiede di votare su una mozione d’ordine di
rinvio? Voglio che sia chiara perché è una cosa mai vista!
Presidente
No. Il Consigliere La Torre è intervenuto per
una mozione d’ordine, chiedendo ai colleghi
proponenti di assegnare questa mozione alla commissione per un
approfondimento tecnico e perché venga iscritta
d’ufficio al prossimo Consiglio regionale. Ho
interpretato correttamente?
Curtaz (PVA-cU)
Ma questa è una mozione
d’ordine, cioè noi saremmo chiamati a votare sulla
mozione d’ordine?
Presidente
Non è formulata sotto forma di richiesta, è
una proposta che vi ha fatto!
Curtaz (PVA-cU)
Era solo per chiarire il passaggio
procedurale. Noi non accogliamo questa proposta che ci viene da un
Capogruppo della maggioranza.
Non l'accogliamo perché la maggioranza ci chiede un ulteriore
approfondimento, attesa una "pretesa" complessità della materia,
complessità di cui non ho motivo di dubitare, però voglio far
presente che questo punto è all’ordine del giorno da
almeno dieci giorni! Noi siamo abituati ad un Consiglio dove, come
minoranza, dobbiamo in continuazione subire i "suppletivi" che
arrivano 48 ore prima della seduta. Su un punto
all’ordine del giorno, che dobbiamo
obbligatoriamente chiedere di iscrivere 15 giorni prima del
Consiglio, ci si dice che la maggioranza non è preparata? A questa
cosa non crediamo, la richiesta di rinvio è una richiesta
determinata da problemi politici all’interno della
maggioranza e allora ciascuno si prenda le sue responsabilità! Non
possiamo, come proponenti di questa mozione, aderire a una
richiesta che ha, a nostro avviso, l’unico scopo di
superare dei problemi politici su questa materia
all’interno della maggioranza: quindi chiediamo che
ci sia la discussione.
La discussione, Consigliere La Torre, non deve avvenire altrove;
questo è il luogo della discussione, è qui che dobbiamo discutere
questa materia e poi ognuno si prenderà la responsabilità politica
di votare a favore o contro questa mozione, oppure di astenersi,
con le conseguenze che il voto ha, per ciascuno di noi, nei
confronti dell'opinione pubblica e della propria forza
politica!
Président
J’ai enregistré une proposition
du Conseiller La Torre, qui a été rejetée. Est-ce que
quelqu’un formalise la requête de renvoi?
La parole au Conseiller Beneforti.
Beneforti (PVA-cU)
Noi vogliamo che sia messa in
votazione la mozione. Chi vuol votare a favore vota, chi vuol
votare contro vota contro! È da 15 giorni che
l’argomento è all’ordine del giorno,
e non avete trovato il tempo di dedicarvi un momento, per discutere
un problema importante come quello dell'immigrazione, che viene
sottoposto a tutti, dalla società civile, alla Caritas, alle ACLI,
alle organizzazioni sindacali? O questa povera gente che arriva, va
bene solo per gli alpeggi o solo in montagna? Perché ci sono, li
abbiamo anche in casa, li utilizziamo, e mi auguro che venga
riservato loro un trattamento migliore di quello che è loro
riservato altrove.
Ne abbiamo bisogno anche noi di quelle braccia, non si può più
fare "l’usa e getta", come qualcuno vorrebbe fare!
Credo di no! Vi sono tanti discorsi su questa povera gente, che
viene qui a cercare il lavoro, ma io credo che bisogna avere
rispetto non tanto verso di noi, che abbiamo presentato questa
mozione, quanto verso l’argomento che viene
affrontato.
Se non la volete votare, non votatela! E salta fuori il
Consigliere La Torre che peraltro non c’è mai in
Consiglio regionale che interviene all’ultimo
momento e tira fuori il coniglio dal cappello! La Torre, lei deve
stare qua: discuta pure di tutti i problemi, li affronti tutti,
siamo qui per discutere, ma non venga all’ultimo
momento in Consiglio ad insegnarci come si fa a discutere su un
problema.
L'oggetto è da 15 giorni che è all’ordine del
giorno, quindi lo potevate affrontare molto bene! Poiché sono stati
presentati degli emendamenti alla legge n. 40/98, chiediamo, a chi
va a rappresentare la Valle d’Aosta in Parlamento e
alla Conferenza Stato-Regioni, di portare e sostenere quegli
emendamenti che sono interessanti per la nostra regione: non lo
richiediamo solo a livello parlamentare, ma anche a livello di
"Conferenza delle Regioni", dato che se ne discute anche in quella
sede.
Questo si chiede: di sostenere degli emendamenti che toccano
anche noi. Quanta gente dalla Valle d’Aosta è
emigrata e ha trovato accoglienza: e noi, oggi, questa gente che
viene da noi, la vogliamo respingere? Chiediamo solo questo: che i
nostri rappresentanti che partecipano alla Conferenza
Stato-Regioni, così come i nostri Parlamentari in Parlamento,
sostengano i suddetti emendamenti.
So anch'io che questa gente che viene da fuori, a qualcuno, a La
Torre, può non interessare che viva o non viva; a lui interessa più
il Casinò, questo lo sappiamo, ci lavora, è logico, dove si
guadagna va bene tutto, dove non si guadagna non va bene! Bisogna
però pensare anche a chi sta peggio di noi, caro La Torre! Lei,
ogni tanto, ha qualche rigurgito socialista, ma poi se ne dimentica
subito! Se fosse stato un "buon socialista", si ricorderebbe di
queste situazioni e se le porrebbe in modo diverso da come se le
pone! Noi, che invece sentiamo questi problemi, li poniamo e
cerchiamo di sostenerli. Se volete votare contro, votate contro!
Ognuno voterà secondo coscienza!
Presidente
La parola al Consigliere La Torre per fatto
personale.
La Torre (SA)
Intanto, forse, alcune volte in Consiglio
probabilmente non ci sono, però quelli che sono presenti mi dicono
anche che lei tante volte c’è, ma dorme! Quindi
qualche volta?
Presidente
? collega, il fatto personale non sta nella
risposta da dare sui comportamenti altrui, ma nel chiarimento delle
proprie parole o dei propri comportamenti.
La Torre (SA)
Ha ragione, chiedo scusa, non volevo dire
questa cosa. Ogni tanto si risveglia, e come diceva giustamente
lei, riscopre un problema, a dieci giorni da Natale, e lo presenta
come se lei lo scoprisse per primo; poi, mettendolo evidentemente
all’attenzione di tutti, su tale problema
pretenderebbe un voto conclusivo, problema che attraversa il Paese
da qualche anno e che tocca decine di migliaia di persone, se non
milioni! E lei a fronte di una proposta onesta, corretta, che
chiede di affrontare tale tematica, permettendo a tutti di dire la
propria opinione, rispettosi gli uni degli altri?
(interruzione del Consigliere Beneforti, fuori
microfono)
? certo che questa è l’aula, ma per fare un
discorso compiuto all’interno di
quest’aula non si può arrivare con un compitino di
quattro righe e dire: "prendere o lasciare", perché questo è
strumentalizzare il problema degli immigrati, così come si
strumentalizzano i problemi dei silicotici! Allora, se uno si
diverte a venire a far politica per strumentalizzare, possiamo
farlo! Vorrà da dire che d'ora in avanti seguiremo con più
attenzione i suoi interventi e man mano andremo a valutare le
parole che dice!
Se lei volesse veramente lavorare perché i problemi si
risolvano, quando vengono fatte delle offerte politicamente
corrette, di discutere seriamente nelle sedi opportune, per
arrivare a delle conclusioni all’interno di
quest’aula, che sicuramente è sovrana - e quindi è
quest’aula che dovrà votare -, non rifiuterebbe
questi percorsi politici corretti per arrivare alle soluzioni; io
ho l’impressione che lei faccia solo
strumentalizzazione!
Noi le rispondiamo per correttezza e anche per fatto personale,
però devo dire che il suo gioco è un gioco che veramente si
esaurisce nelle parole che usa. Finite le sue parole, non lascia
traccia!
Président
La parole au Conseiller Cottino.
Cottino (UV)
Credo che se ci fosse stata ancora la
necessità di dimostrare che "forse" era meglio il rinvio, questo
battibecco lo dimostra ampiamente. Volevo però chiedere - ed è
questo il senso del mio intervento -, in modo formale, il rinvio di
questa mozione, ma non perché questo non sia un problema sentito; è
sicuramente un problema sentito, effettivamente se così non fosse
non riterremmo necessario chiedere il rinvio.
Infatti non abbiamo chiesto il "ritiro", abbiamo chiesto il
"rinvio", in modo da poter avere del tempo per approfondire e
predisporre un documento più completo e preciso rispetto a quello
che ci è stato consegnato.
Dire che è un "problema urgente", è davvero, permettetemi di
dirlo, un "falso problema", perché questo disegno di legge è
arrivato in Senato alla fine di novembre, non è ancora arrivato
alla Camera, e immaginare che prima del prossimo Consiglio
regionale sia votato in Parlamento è quantomeno una forzatura! Non
abbiamo la necessità di prendere lezioni di falsa bonarietà, né di
fare discorsi retorici o provocatori.
Abbiamo però il diritto di approfondire un discorso che, non
neghiamo, forse, per quanto riguarda la maggioranza, sia una
cosiddetta "ciambella forse non riuscita con il buco", nel senso
che non abbiamo fatto in tempo ad approfondirlo come avremmo
voluto, per tutta una serie di cause che non sto qui ad illustrare.
Rimane il fatto che, sulla base di questi ragionamenti seri e
concreti e degli impegni che prendiamo, chiediamo di rinviare
questo punto al prossimo Consiglio.
Président
Question suspensive formalisée, un orateur à
faveur et un contre.
La parole au Conseiller Curtaz.
Curtaz (PVA-cU)
Sono contento che il Consigliere Cottino
abbia saputo cogliere al balzo il suggerimento del Presidente del
Consiglio, che ogni tanto dovrebbe fare il Presidente e non il
Capogruppo della maggioranza ma, in assenza del Presidente della
Giunta, il clima è quello di una maggioranza un po’
in difficoltà! Il nostro gruppo non la voterà nemmeno questa
proposta, ve la lasciamo votare, perché se l'opposizione non può
più neanche decidere, in questo Consiglio, di presentare una
mozione e di discuterla con i tempi decisi da chi propone, questo
Consiglio possiamo abolirlo! Voi con questo atto mettete il
"bavaglio" a quel poco di opposizione che c’è ancora
nella nostra regione e che c’è ancora in
quest’aula! Volete metterci il bavaglio? Fatelo! Ve
ne prendete la responsabilità!
Non siete voi a decidere quando questa mozione deve essere
discussa, c’è un regolamento che prevede la
presentazione 15 giorni prima della seduta. La maggioranza fa
sempre quello che vuole rispetto alle tempistiche degli ordini del
giorno, per noi c’è questo limite dei 15 giorni;
prendiamo atto che mentre il dibattito in Italia e in Europa su
questo tema è vivo, tutti i giornali dedicano pagine e pagine,
tutti i giorni, a questo problema, prendiamo atto che nessun
Consigliere della maggioranza ha avuto tempo finora di pensare a
"questo problema" e obbliga noi a decidere sui tempi che fanno
comodo alla maggioranza, che con questa iniziativa maschera le
difficoltà al suo interno!
Se questa proposta di rinvio viene mantenuta, il nostro gruppo
abbandonerà l’aula, cercherà di informare
l’opinione pubblica su come viene applicato il
Regolamento in quest’aula, su come viene utilizzato
il Regolamento e sulla considerazione che la maggioranza ha dei
lavori di questo Consiglio e della dignità del Consigliere! Mi
stupisco ancora di più che una iniziativa di questo genere venga
accolta da Consiglieri che, fino a un anno fa, dicevano le nostre
stesse cose, quando stavano sui banchi dell'opposizione. Mi
riferisco a voi, consiglieri della "Stella Alpina" adesso vedremo
come votate e quanto sarete coraggiosi, perché queste cose che sto
dicendo le dicevate voi!
In quest’aula non si può più fare opposizione,
abbiamo già pochissimi strumenti; se poi quando gli strumenti
vengono utilizzati non possono neanche essere sviluppati, né le
questioni possono essere dibattute, non sappiamo più a cosa serve
fare il Consigliere regionale e a cosa serve questo Consiglio
regionale! Altro che centralità dell’aula, che ho
sentito invocata dal Consigliere La Torre: qui
l’aula è proprio calpestata da questa vostra
iniziativa!
La maggioranza si arroga anche il potere di decidere i tempi di
una iniziativa della minoranza, per il solo fatto che ha i voti? Ma
questo è un problema di democrazia enorme! Ho finito.
Président
La parole à l’Assesseur à la
santé, au bien-être et aux politiques sociales, Vicquéry, à faveur
de la motion d’ordre de M. Cottino.
Vicquéry (UV)
Ovviamente per intervenire a favore di
questa posizione, ma per chiarire anche che il problema non va
banalizzato o strumentalizzato.
Il problema è serio, siamo noi i primi a difendere le classi
sociali deboli, siamo noi i primi a sostenerle anche economicamente
in Valle d’Aosta, Consigliere Beneforti! Le nostre
perplessità non derivano da posizioni strumentali, così come invece
è avvenuto a livello di Conferenza Stato-Regioni, dove la Destra e
la Sinistra si sono spaccate in due su un argomento specifico, che
è quello fondamentale del ruolo maggiore delle regioni nei permessi
di soggiorno e di ingresso!
Le nostre perplessità derivano dal fatto che il disegno di legge
di cui si parla è un disegno di legge "in itinere", che, come
giustamente diceva Curtaz, giorno dopo giorno, porta novità. Sui
giornali di oggi registriamo una cosiddetta "apertura" da parte
della Lega, del proponente Bossi, assieme al Vicepresidente del
Consiglio Fini, sull’aspetto della cosiddetta
"sanatoria", che non verrebbe più chiamata sanatoria ma verrebbe
chiamata regolarizzazione.
È un tema delicatissimo quello della regolarizzazione, su cui
noi siamo molto attenti, perché non vi è ombra di dubbio che anche
in Valle d’Aosta c’è del sommerso su
questo versante, non c’è ombra di dubbio che uno
degli obiettivi di questa maggioranza è far uscire allo scoperto il
sommerso, ma per fare questo è di tutta evidenza che lo strumento
legislativo è fondamentale; una cosa è una sanatoria generalizzata,
altra cosa è una regolarizzazione!
Noi vogliamo, non essendoci alcuna premura per
l’approvazione di questo disegno di legge in
Parlamento, vogliamo approfondire con voi queste tematiche. Non è
una chiusura è, al contrario, una posizione di serietà a fronte di
un problema a cui teniamo profondamente.
Président
Je vois que d’autres conseillers
souhaitent intervenir, en application de l’article
60, je donne la parole à un orateur par groupe.
La parole au Vice-président Lattanzi pour le groupe Forza
Italia.
Lattanzi (FI)
Chiedo una convocazione
dell’Ufficio di Presidenza, perché ritengo anomalo e
irregolare lo svolgimento di questa discussione. Sotto
l’aspetto politico credo che sia legittima la
richiesta della maggioranza di invitare la minoranza o chi presenta
una mozione a ritirarla; ritengo che sia illegittimo costringerli a
non dibattere o a ritirare la mozione!
Credo che loro abbiano il dovere di presentare una mozione,
hanno il diritto di ritirarla, ma non hanno
l’obbligo di farlo! Chiedo quindi una sospensione
per capire a che punto siamo del Regolamento, perché non mi risulta
che esista questa posizione!
Si dà atto che la seduta è sospesa dalle ore 18,38 alle ore
18,51.
Président
La parole au Vice-président Lattanzi.
Lattanzi (FI)
Volevo rendere edotta l’aula
che in Ufficio di Presidenza si è dibattuto sull'interpretazione
del Regolamento e, alla luce di questo dibattito, che è stato fra
l’altro molto franco e sereno, si è deciso di
portare le interpretazioni dei vari articoli che si occupano di
questo argomento in Commissione Regolamento, per poter meglio
sviluppare il ragionamento. Alla luce di questo approfondimento,
chiedo al Consigliere Cottino di ritirare la richiesta di
sospensione e di poter andare avanti con i lavori del
Consiglio.
Président
La parole au Conseiller Cottino.
Cottino (UV)
Devo ammettere che non ho molto capito
perché chiede questo, visto che io ho lanciato un messaggio molto
preciso all’Ufficio di Presidenza. Comunque, al di
là di tali questioni, noi non abbiamo alcuna difficoltà a dire che
sui quattro punti che interessano questa mozione non abbiamo un
perfetto sincronismo all’interno della maggioranza,
perché ognuno di noi ha una testa, ognuno di noi fa delle
valutazioni, ma non siamo contrari tanto per essere contrari!
Avevamo la necessità, lo abbiamo detto e ridetto, di approfondire e
ci eravamo presi degli impegni, e questo era lo spirito!
Evidentemente lo spirito è stato travisato, si è pensato che
volessimo imbavagliare la minoranza; siccome non era questa la
nostra volontà né questo lo spirito con cui ho chiesto il rinvio
formale di questa mozione, ritiro la richiesta di rinvio e ne
approfitto subito per dichiarare che ci asterremo.
Ci asterremo non tanto sui contenuti della mozione, che parecchi
di noi sarebbero stati disponibili a votare soprattutto per quanto
riguarda, ad esempio, il primo punto, ma perché non ci avete dato
la possibilità di fare l'approfondimento da noi richiesto. Dopo di
che ci impegniamo, noi, a presentare al prossimo Consiglio una
risoluzione su questo argomento.
Président
Nous sommes en discussion générale, nous
revenons par conséquent à la discussion générale.
Si personne demande la parole, je soumets au vote la motion:
Conseillers présents: 22
Votants: 3
Pour: 3
Abstentions: 19 (Agnesod, Bionaz, Charles Teresa, Comé, Cottino,
Cuc, Ferraris, Lanièce, La Torre, Lattanzi, Louvin, Marguerettaz,
Ottoz, Pastoret, Perrin, Praduroux, Vallet, Vicquéry e Viérin
M.)
Le Conseil n’approuve pas.
Sur ce point les travaux du Conseil sont terminés. Bonnes fêtes
et bonne fin d’année à tout le monde.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK