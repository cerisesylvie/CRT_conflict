Consiglio Regionale della Valle d'Aosta - Oggetto del Consiglio n. 1977 del 7 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1977 del 7 giugno 2006 - Resoconto
OGGETTO N. 1977/XII - Accordi con il gruppo industriale
nipponico Nakam. (Interpellanza)
Interpellanza
Premesso
·
che il Ministero delle Attività Produttive ha approvato il
programma di intervento riguardante la messa in vendita al migliore
offerente della società Tecdis di Châtillon, da luglio dello scorso
anno in amministrazione controllata;
·
che il gruppo giapponese Nakam, che avrebbe confermato la
sua volontà di partecipare al bando di gara di prossima
istituzione, ha già formulato all'Amministrazione regionale una
serie di richieste che vanno dall'esenzione fiscale a quella
contributiva sui costi del personale, alle tariffe energetiche
agevolate e al prezzo simbolico di acquisto della società;
·
che c'è un'ampia e preoccupata attesa per il rilancio dello
stabilimento di Châtillon;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) se le richieste di Nakam sono state accolte
dall'Amministrazione regionale;
2) se l'Amministrazione regionale intende concludere accordi
con Nakam anche qualora l'azienda Tecdis venisse acquistata da una
società diversa da quella giapponese.
F.to: Tibaldi - Frassy - Lattanzi
Presidente - La parola al Consigliere Tibaldi.
Tibaldi (CdL) - L'avvio del mandato dell'Assessore La Torre è
coinciso con questa importante quanto preoccupante situazione
industriale della "Tecdis", nel senso che è coinciso con la via
d'uscita ovvero l'affidamento dell'azienda a un nuovo imprenditore
che sia in grado di risollevarne le sorti, riconvertendola con una
nuova idea produttiva, e soprattutto venga incontro a quelle
numerose e ampie esigenze occupazionali che la "Tecdis" e la
"Tectel" riuscivano a dare come risposta sul territorio.
Assessore, lei ha esordito il suo mandato con questa
problematica con l'auspicio di tutti di trovare la soluzione, una
soluzione che è nelle more di una messa in vendita al miglior
offerente, fra cui figura un gruppo giapponese: "Nakam". Questo
gruppo, prima ancora che venisse bandita la gara, ha fatto 2 visite
in Valle d'Aosta, precisamente il 10 febbraio e il 2 maggio, e se
si è recato con tanta premura nella nostra Regione prima ancora che
si mettesse in moto la procedura burocratica ufficiale; immagino
che ci sia non solo una manifestazione di interesse, ma qualcosa di
più. Lei, Assessore, insieme al Presidente Caveri, la sera stessa
dell'incontro giapponese con il responsabile di cui mi sfugge
adesso il nome, ha espresso una nota di ottimismo sul futuro
dell'azienda, ha detto che questo "numero uno" del gruppo
giapponese "Nakam" non ha manifestato un semplice interesse, ma qui
"si potrebbe portare un po' di sol levante in Valle d'Aosta"
(ricordo questa sua frase che mi è rimasta impressa). Allora
speriamo che "il sole" si levi in Valle d'Aosta per l'industria, e
quello che è accaduto ieri per la "Qbuilding" di dimensioni minori
possa accadere domani per la "Tecdis".
Vorremmo capire se il "sol levante" è solo un miraggio o c'è
qualcosa di più ed è questa la ragione per cui abbiamo presentato
l'interpellanza, perché ci sono diverse affermazioni che sono state
rilasciate, sia in risposta a nostre interrogazioni, sia sugli
organi di informazione ad interviste che le hanno fatto i
giornalisti. Voglio ricordare in particolare una sua affermazione
che lei ha fatto in risposta ad un'interrogazione nostra e del
gruppo "Arcobaleno", dicendo che la "Nakam" ha formulato una serie
di richieste che vanno dall'esenzione fiscale all'esenzione
contributiva sui costi del personale al prezzo simbolico per
l'acquisto della società; il piano prevede, in una prima fase,
l'assunzione di 155 persone su 2 turni. Allora immaginiamo questo
sia un frammento di risposta ufficiale, che se lei ha fatto queste
affermazioni sul suo tavolo giaccia qualcosa di concreto, una
proposta di piano, cioè sia lei che il Presidente Caveri abbiate il
polso della situazione.
Naturalmente vorremmo sapere qualcosa di più, ovvero vorremmo
sapere, alla luce di queste richieste che sono state fatte - che
non sono richieste di poco conto, peraltro formulate dalla "Nakam"
a voi -, se queste richieste sono state prese in considerazione, se
le avete già valutate, se sono sostenibili e soprattutto attuabili,
e poi se l'Amministrazione regionale intende concludere accordi con
"Nakam" anche qualora la "Tecdis" venisse acquistata da una società
diversa da quella giapponese. Questa domanda va interpretata nel
senso che le dicevo prima, ovvero se "Nakam" ha un interesse per la
nostra Regione - anche questa è una sua affermazione -, cioè
"Nakam" considera strategicamente importante la Valle d'Aosta,
potrebbe essere inteso nel senso che è strategicamente importante
non necessariamente acquisire lo stabilimento di Châtillon, ma
magari insediare altre iniziative produttive ed economiche in
qualche altro paese della Valle. Vorremmo capire se
l'Amministrazione regionale intende concludere certi rapporti con
"Nakam" anche qualora la "Tecdis" venisse acquistata da una società
diversa; ovvero: c'è una corsia preferenziale, vista l'importanza
di questo gruppo giapponese, da parte della Regione in questa
trattativa, che verrà poi definita sulla base del bando che avrà
una sua procedura ufficiale, oppure... no?
Le chiediamo di dirci qualcosa di più, Assessore; abbiamo
apprezzato l'arrivo del "sol levante" anche nella nostra Regione,
adesso speriamo che questo "sole" scaldi gli animi e soprattutto le
attese preoccupate di tutti quei lavoratori che sperano nell'arrivo
di un imprenditore che sia in grado di dar loro fiducia e,
soprattutto, uno stipendio!
Presidente - La parola all'Assessore alle attività produttive e
politiche del lavoro, La Torre.
La Torre (FA) - Una volta ero legato al "sole" dell'"Avvenire",
ma adesso sono ottimista nei confronti del "sol levante"!
Credo che dobbiamo affrontare le cose con un certo ottimismo e
con una certa concretezza, cioè supportare questo ottimismo con dei
fatti. Dobbiamo cercare di ottimizzare le opportunità che abbiamo,
quindi ritengo che ogni soggetto credibile che si presenta in Valle
d'Aosta, credibile nei contenuti e nella sua capacità industriale,
debba essere accolto, valutato e, se possibile, incentivato: questo
al di là della "Tecdis" e di ogni ragionamento; credo che sia una
linea che ci dobbiamo dare perché dobbiamo rinforzare la nostra
struttura imprenditoriale.
Come si pone la "Nakam" all'interno di questa situazione?
Innanzitutto il "sol levante" ha una storia in Valle d'Aosta che
parte indietro nel tempo, una storia che ha generato un
collegamento all'interno di un'area industriale giapponese di cui
c'è memoria: questo è il caso specifico, perché l'"innominabile" -
nel senso che non siamo in grado di ricordarci di questi nomi così
complicati di questi signori giapponesi - ha un legame particolare
con la nostra Regione, in quanto ha vissuto un periodo lavorativo
qui e, di fatto, nella memoria precisa della persona, esiste il
collegamento. Collegamento che però per loro ha un valore legato
all'esperienza professionale che era stata importata in Valle
d'Aosta e che ha generato la professionalità di tante maestranze,
che oggi siamo qui a difendere, perché uno dei punti fondamentali è
che dobbiamo fare in modo che questa professionalità che è stata
acquisita nel tempo non si disperda, ma soprattutto non perda, nel
senso che meno lavorano meno riescono a mantenere un aggiornamento
tecnico della loro professionalità sul mercato che cambia, più
corriamo il rischio di perdere questa professionalità.
"Tecdis", fortunatamente, sta prendendo una strada chiara,
quella della gara che deve vedere una serie di soggetti che si
presenteranno con pari opportunità, perché se è una gara, questa ha
dei requisiti che sono garantiti dal curatore Cassinelli,
finalizzati a mettere in condizione tutte le aziende che
parteciperanno alla gara, di avere le stesse opportunità. È chiaro
che le opportunità saranno valutate e avranno dei punteggi; in
questo senso abbiamo cercato di essere esterni a questa gara, di
non influenzarla: ecco perché, come dicevo in un'altra
interrogazione, abbiamo scritto al curatore dicendo quella che è la
disponibilità della Regione a sostenere questo bando e a sostenere
le imprese che dovessero aggiudicarselo, in eguale misura,
scrivendo una lettera di cui le farò avere copia, dove la Regione
correttamente mette in chiaro la sua disponibilità in quelli che
sono i suoi strumenti - che sono poi conosciuti da tutti - per il
sostegno alle eventuali imprese che dovessero venire.
La "Nakam" rientra in tutte e due le cose: nell'ottimismo di
attrarre delle aziende - al di là del discorso "Tecdis" -, ma
rientra anche nel dovere che abbiamo avuto di rispondere a una
società che aveva una storia e un vissuto in Valle, che si è
presentata portando alcune osservazioni. Perché di fatto non è che
è stato presentato un piano industriale, sono state dette alcune
cose, quelle che voi avete riportato, fra l'altro cose dette in
termini di confronto e non certo di vincolo, nel senso che loro non
hanno detto di impegnarsi, ma hanno detto di voler ragionare con la
Regione per la storia che hanno, parlando di un ragionamento, che
trae origine da... che cosa? E questo mi ha fatto piacere perché mi
fa immaginare che non ci sarà solo la "Nakam" come azienda
straniera che partecipa a questo bando.
Il ragionamento lo hanno svolto sui dazi ed è il seguente:
poiché la CE, rinforzandosi in prospettiva, andrà a proteggere il
suo prodotto interno, probabilmente tutta una serie di dazi legati
a delle produzioni extracomunitarie aumenteranno in una maniera che
loro hanno quantificato in percentuale; quindi è evidente che una
serie di produzioni, che invece avverranno all'interno della CE non
pagheranno questo dazio, anzi beneficeranno del "gap" che sarà
vantaggioso per chi produce qui: questo genera che una serie di
grandi aziende nel settore tecnologico e informatico del sud-est
asiatico possono avere interesse a subappaltare o ad appaltare ad
aziende locali, trasferendo la tecnologia e creando dell'indotto,
in luoghi all'interno della CE. La Val d'Aosta, per questo motivo
legato alla storia, ha fatto sì che fosse all'attenzione del "sol
levante" e quindi della loro proposta.
Come ho detto, ci siamo limitati a incontrarli, a creare le
condizioni migliori di accoglienza per far sì che partecipassero
alla gara "Tecdis" ed eventualmente oggi non so dirlo, abbiamo
lavorato facendo questa opera di "lobbing" spero nel modo migliore,
creando un presupposto per cui loro possono partecipare a pieno
titolo al bando di gara e aggiudicarselo, se ne hanno i requisiti,
ma qualora non se lo aggiudicassero o non avessero l'opportunità di
partecipare, comunque al di là del risultato della "Tecdis"
possiamo avere, qui, un rapporto che speriamo possa essere fecondo
e generare degli insediamenti di altro genere. Abbiamo bisogno di
questo ottimismo, abbiamo bisogno di supportarlo di concretezza e
la concretezza ce la possono dare solo dei soggetti credibili; la
"Nakam", al di là di qualunque cosa, è un soggetto credibile; penso
che abbiamo fatto bene a non chiuderle la porta in faccia e a
mandarli via. Loro, documentazione particolare non ne hanno
prodotta, se non alcuni tabulati in inglese comparativi - ma è roba
loro, non riguarda noi - alla concorrenza, ai costi del lavoro del
Giappone, della Corea, del resto dell'Asia, del nord America, ma
sono assolutamente dei dati e dei calcoli che posso farle avere che
hanno un carattere di internazionalità e sulla base dei quali loro
fanno delle valutazioni che a noi sfuggono, perché noi abbiamo una
visione localistica e loro, invece, hanno il panorama del mondo e
ragionano su altri termini.
(interruzione del Consigliere Frassy, fuori
microfono)
... per rispondere sinteticamente? Allora...
"se le richieste
di Nakam sono state accolte dall'Amministrazione regionale"
...
sinteticamente l'Amministrazione regionale non ha accolto
richieste, perché non c'erano richieste specifiche, c'era un
confronto sulla base di quello che ho detto, ovvero valutazioni di
interesse, e noi, sulla base di valutazioni di interesse, non
avevamo necessità di rispondere a nulla se non a quella di dire:
"siamo disponibili a confrontarci con voi per approfondire gli
argomenti". Le devo rispondere la verità, Consigliere Frassy...
cosa vuole che le dica? Io glielo dico, se è contento... lei vuol
sapere la verità oppure se vuole le dico quello che vuole: no, non
abbiamo accolto le richieste della "Nakam"... scusi, questa è la
verità!
Secondo:
"se l'Amministrazione regionale intende concludere
accordi con Nakam"
... ma bisognerebbe che la "Nakam" formulasse
concretamente la volontà di fare questi accordi, siamo nella fase
di un confronto. Se poi lei ritiene che anche nella fase del
confronto avessimo dovuto chiudere la porta o aprirla tutta, io non
potevo aprirla tutta, perché c'è Cassinelli e c'è un rispetto di un
regolamento di gara a cui mi devo attenere, e non ho ritenuto di
chiuderla tutta perché la "Nakam" è un interlocutore credibile, non
voglio che vadano via! Siamo esattamente in questa fase in cui
abbiamo creato un rapporto che speriamo possa generare
qualcosa.
Presidente - La parola al Consigliere Tibaldi.
Tibaldi (CdL) - Vede, Assessore, ho qui una copiosa rassegna
stampa sulla "Tecdis" già dal 2004 e, in particolare gli ultimi
mesi, sono stati dedicati con attenzione degna di nota da parte dei
giornalisti ad evidenziare che il ministero rallentava la procedura
del bando pubblico di affidamento dell'azienda. Da quando il
Ministro Scajola, prima di congedarsi dal Ministero delle attività
produttive, ha completato l'iter, in tempi quanto mai ragionevoli,
nessuno ha più scritto nulla; vedremo con il futuro ministro se le
cose procederanno... non dico con celerità, ma con una ragionevole
tempistica!
Conclusa questa premessa, dico che lei oggi ci ha dato
un'informazione importante a seguito di una piccola sollecitazione
finale, sinteticamente, per rispondere a 2 domande: cosa c'è di
nuovo? Qualcosa di nuovo c'è, nel senso che l'Amministrazione
regionale non ha accolto alcuna richiesta, perché non ci sono
richieste! Allora credo che una certa dose di preoccupazione che è
stata espressa dai dipendenti in cassa integrazione fino ancora
all'altro giorno, a fronte di un certo ottimismo manifestato dai
sindacati e dai politici, sia legittima, perché se non c'è alcuna
richiesta, è vero che c'è una procedura che ha un suo iter, ha
delle sue norme che devono essere rispettate ed è presieduta
dall'avv. Cassinelli, ma è altrettanto vero che era immaginabile
che i due precedenti incontri con il Presidente Caveri e con
l'Assessore La Torre da parte di quello che lei ha definito
l'"innominabile", fossero stati forieri di "un qualcosa" di
concreto!
Lei dice: "abbiamo creato un rapporto"... ma va benissimo! Il
rapporto è stato creato il 10 febbraio ed è continuato il 2 maggio,
ma oltre a questi incontri amichevoli pensavamo, non siamo nella
"stanza dei bottoni" quindi siamo obbligati a fare le domande per
capire cosa state facendo, che ci fosse sul tavolo dell'Assessore
una proposta di piano, un piano. Invece lei dice: "non abbiamo
accolto alcuna richiesta perché non ci sono richieste". Ne
prendiamo atto e devo dire che se ho manifestato un po' di
ottimismo prima, adesso... noi lo possiamo condividere con lei
l'ottimismo e vogliamo condividerlo perché speriamo che si
risollevino le sorti di questa azienda, ma, a distanza di diversi
mesi, un pezzo di carta ci viene difficile credere che lei non
l'abbia sul tavolo! Siamo convinti che lei, sul tavolo, abbia
qualcosa! Perché un imprenditore non arriva dall'altra parte del
mondo in Valle d'Aosta dovendo individuare bene dov'è la Valle
d'Aosta, in quanto non è facilmente individuabile nella geografia
europea, deve andare agli antipodi di dove normalmente vive, e dopo
2 volte che viene qui non arriva neppure con una proposta per
acquistare la "Tecdis"...
(interruzione del Presidente della Regione, fuori
microfono)
... lo so, Presidente Caveri, vi siete incontrati 2 volte, avete
dato clamore di stampa a questo incontro, avete fatto
dichiarazioni: "Arriva il sol levante in Valle d'Aosta" e... non
avete in mano niente? Allora traduco la domanda in questi termini:
non avete in mano niente?
(nuova interruzione del Presidente della Regione, fuori
microfono)
... allora non rispondete dicendo che non ci sono richieste,
altrimenti falsate la rappresentazione della realtà quando parlate
con i giornalisti! D'altronde, a parte quella suggestiva
affermazione dell'Assessore che speriamo si concretizzi, vogliamo
veramente veder sorgere il "sol levante in Valle d'Aosta", teniamo
presente che il "sol levante" è già sorto qualche anno fa a
Châtillon, intorno agli anni '90, ed è tramontato in fretta, e noi
auspichiamo che questa "nuova ascesa del sole nel cielo valdostano"
sia più duratura, perché se abbiamo capito bene il titolare della
"Nakam" era già nell'ambito di "Seiko"... giusto? È un ritorno,
speriamo che sia un ritorno che tenga in considerazione
quell'esperienza che era nata sotto certi auspici per poi
naufragare poco dopo!
Non vorremmo che al nostro ottimismo, e parlo in generale,
politici e sindacati, si sostituisse quanto prima il pessimismo che
qualche giorno fa è stato manifestato da alcuni lavoratori
"Tecdis". Penso che lei abbia letto "La Stampa":
"Riguardo agli
ultimi sviluppi della vicenda Tecdis, ok all'asta, tutti esprimono
soddisfazione dai sindacati ai politici, e i lavoratori che devono
ancora ricevere lo stipendio e la cassa integrazione di marzo e
aprile e il modello CUD che doveva essere consegnato entro il 15
marzo non possono far altro che dirsi soddisfatti",
così hanno
concluso questa letterina provocatoria, ma efficace, pubblicata il
18 maggio sull'edizione delle cronache locali de "La Stampa".
Ci teniamo che, fermo restando che la procedura ha i suoi tempi
e le sue modalità - mi sembra che entro la fine del mese ci sarà la
presentazione ufficiale dei progetti industriali - ci sia più
concretezza da parte sua e del Presidente. Siamo contenti che vi
incontriate; preferiremmo che questi incontri fossero orientati e
ispirati da una maggiore concretezza, quindi attendiamo con una
dose prudente di ottimismo il "sol levante" da lei annunciato!
Presidente - Visto che il punto 18 all'ordine del giorno è
abbinato al punto 8, ritengo che potrà prevedere parecchi
interventi; vista l'ora, è meglio che chiudiamo la seduta qui. La
seduta è sospesa e riprenderà alle ore 15,30.
La seduta è tolta.
---
La séance se termine à 12 heures 48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK