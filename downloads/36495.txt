Consiglio Regionale della Valle d'Aosta - Oggetto del Consiglio n. 567 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Fiere, mostre e mercati
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 567 del 26 giugno 2014 - Resoconto
OGGETTO N. 567/XIV - Interpellanza: "Decisioni assunte dai
gruppi di lavoro per l'organizzazione e la partecipazione della
Valle d'Aosta a EXPO MILANO 2015".
Presidente
- La parola alla collega Certan.
Certan (ALPE)
- Grazie, Presidente.
Questa interpellanza è per avere alcuni passaggi un po' più
dettagliati riguardo alla programmazione, a che cosa intende fare
la Giunta regionale riguardo alla partecipazione della Valle
d'Aosta a Expo 2015. In queste ultime settimane ci sono state tutta
una serie di deliberazioni, (anche perché la scadenza mi pare fosse
31 maggio) per la prenotazione degli spazi e ho visto che nella
seduta della Giunta del 20 giugno è stata fatta una deliberazione
che ha dettagliato ulteriormente la partecipazione. La nostra
interpellanza era volta a chiarire come l'Assessorato pensava di
organizzarsi riguardo ai tavoli di coordinamento, al nucleo
operativo delle varie strutture che sono state organizzate e come
pensavano di procedere questi gruppi per i prossimi mesi.
L'altro giorno, mi pare ieri o nello scorso Consiglio, non
ricordo più, il collega La Torre affermava che l'Expo non è
semplicemente e solo una fiera. Siamo certi che l'Expo 2015 non sia
semplicemente una fiera, però vorremmo anche capire quale potrà
essere il ritorno e quali sono le azioni che si stanno mettendo in
campo, perché anche la Valle d'Aosta possa avere una giusta
collocazione in questa sede espositiva. Tra le altre cose, già
altre volte avevamo ricordato che per questa manifestazione
l'argomento principalmente è estremamente interessante, soprattutto
per la Valle d'Aosta, perché proprio l'oggetto dell'Expo è un
argomento importante per la Valle d'Aosta e da sviluppare, che è
quello legato ai cibi e alla nutrizione.
La nostra seconda domanda era per conoscere per quali ragioni si
era deciso di rinviare l'approvazione del contratto di
partecipazione: ho visto che è stata in qualche modo già definita.
Ci sono dei passaggi che mi lasciano stupita e che devo verificare:
magari lei potrà già rispondermi. Gli spazi espositivi e le cifre
che sono state stanziate sono esclusivamente per una settimana? Se
avrà voglia di dettagliare meglio, perché mi sembra in effetti una
cosa un po' anomala.
Per quanto riguarda il quarto passaggio, quale ruolo avrà
l'Ufficio stampa della Regione? Era soprattutto dovuto al fatto che
in una deliberazione avevate fatto una differenziazione fra un
ruolo diretto e un ruolo indiretto. Allora, mi chiedevo...
Assessore, la vedo molto allegro oggi!
(Voci fuori microfono)
Presidente -
Assessore Marguerettaz!
Certan (ALPE)
- Mi chiedevo quale ruolo avrà l'Ufficio
stampa, perché nella deliberazione era specificato "anche
direttamente". Allora, ci chiedevamo se ci saranno altri organi che
si occuperanno di informazione e di stampa anche "indirettamente".
Grazie.
Presidente
- La parola all'Assessore Marguerettaz.
Marguerettaz (UV)
- Grazie Presidente.
Mi ero alzato perché ero convinto che avesse terminato, non era
ovviamente per metterle fretta.
Credo che quest'interpellanza sia quanto mai opportuna, perché
ci permette di fare un po' il punto sul tema. Come lei nelle
premesse ha ben indicato, l'11 ottobre c'è stata una deliberazione
che ha identificato due gruppi di lavoro: un gruppo di indirizzo,
dove vi sono le rappresentanze decisorie di natura politica e un
gruppo di carattere operativo-tecnico.
Mi pare che ci sia una richiesta da parte del Presidente della
Regione di definire e completare il primo gruppo, perché, al di là
di certe figure istituzionali che sono ben identificate (gli
Assessori, coloro che ricoprono delle cariche), ci sono dei
rappresentanti che dovrebbero essere individuati: uno per tutti, un
rappresentate anche delle forze di minoranza. Quindi, mi pare che,
all'interno di questo, ci sia una richiesta per poter convocare e
anche, in quella sede, fare poi tutta una serie di approfondimenti
che lei, giustamente, ha indicato e credo che un taglio operativo
dei soggetti che sono coinvolti consenta di declinare meglio tutte
le attività che vengono identificate.
Il secondo, quello operativo, è un gruppo dove ci sono sia i
rappresentanti degli Assessorati (quello del turismo,
dell'agricoltura) sia la Chambre e i vari consorzi. Possiamo dire
che questo gruppo si è riunito da gennaio 2014, con una cadenza
bimensile, quindi due volte al mese. Questi gruppi operativi si
sono riuniti e si sono rapportati con i responsabili a livello
nazionale.
In primis
con i responsabili di Padiglione
Italia, la società che è incaricata, a livello centrale, di tutta
l'organizzazione dell'evento, poi con il Ministero per lo sviluppo
e la coesione sociale, che coordina, invece, gli eventi da
realizzare in ogni singola regione, con un cofinanziamento
statale.
Quella delibera che lei ha visto è, quel minimo sindacale, quel
minimo che va fatto per poter essere presenti. È la definizione di
uno spazio per una settimana e delle attività, che sono delle
attività base.
Facendo riferimento a quanto ha detto il Consigliere La Torre in
una precedente riunione del Consiglio regionale, che mi sento
assolutamente di condividere, l'Expo è un'occasione per valorizzare
quello che abbiamo già fatto, è un'occasione per mettere in
evidenza il lavoro che fino ad oggi è stato fatto. Non crediamo che
questa sia una fiera: immaginare di mettere delle risorse così
importanti per creare uno spazio, per intercettare dei soggetti che
vanno a fare una visita presso una fiera, pur prestigiosa come
potrebbe essere quella, direi che è riduttivo. Expo è un'occasione
per, in qualche modo, valorizzare tutto un percorso che è a 360
gradi, quindi coinvolge tutte le attività nel settore
dell'agricoltura e dell'enogastronomia - queste sono
particolarmente aderenti al tema dell'Expo, che è ovviamente
incentrato sui prodotti alimentari - così come tutte le attività
che attengono al sistema produttivo in senso lato.
Noi abbiamo avuto modo di dirlo: nel 2015 abbiamo due situazioni
particolarmente interessanti per noi. Una è riconducibile
all'inaugurazione delle Funivie Monte Bianco, che proprio nel 2015
dovrebbero essere inaugurate: un obiettivo, un prodotto che è un
mix tra l'alpinismo classico e la tecnologia di avanguardia; un
capolavoro di ricerca e di tecnica. Dall'altra parte, abbiamo anche
una bellissima occasione che è il 150esimo del Cervino. Due momenti
particolarmente forti che ci permettono di presentarci ad Expo per
intercettare dei flussi importanti, laddove non abbiamo
concorrenti, dove, perlomeno in Italia, siamo nell'eccellenza
assoluta: le montagne più alte delle Alpi le abbiamo noi, il tetto
dell'Europa è rappresentato dal nostro patrimonio. Quindi, tutto
questo tipo di attività è riconducibile. Dopodiché, si possono
aggiungere e si possono fare delle attività che, diciamo, tendono
ad infinito, perché le possiamo collegare. È chiaro che le attività
che vengono fatte a Milano sono molto costose. L'obiettivo è
soprattutto di riuscire a portare qua dei flussi, cercando di
coinvolgere a 360 gradi tutti gli operatori,
in primis
gli
operatori alberghieri. Credo comunque che tutti questi argomenti
possano compiutamente essere sviluppati in quel gruppo di indirizzo
che credo abbia un'ampia rappresentanza.
Sulla seconda domanda, il rinvio del contratto, come ha avuto
modo di vedere, non era un rinvio, ma semplicemente la necessità di
avere una definizione giuridica-tecnica del contratto: c'era
l'impegno, perché doveva essere chiuso entro il 31 di maggio,
dopodiché, essendo comunque un contratto importante ed impegnativo,
aveva la necessità di alcuni passaggi ed ecco perché sono stati
fatti in questi due momenti.
"Se sono già state deliberate ed approvate le modalità di delega
delle funzioni ai componenti", come dico, sono tutti abbastanza
identificati; c'è qualcuno che deve essere identificato (ecco la
lettera della Presidenza della Regione). Delegato a presiedere il
tavolo politico è il Consigliere Leonardo La Torre, come avrà avuto
modo di vedere. Comunque questa è una nota della Presidenza della
Regione, la n. 8052 del 29 ottobre 2013, con cui, successivamente
alla deliberazione, il Presidente della Regione ha delegato il
Consigliere La Torre che - ricordiamolo -, avendo anche e
soprattutto la funzione di Presidente della Commissione, ha una
visibilità trasversale di tutta una serie di argomenti.
La quarta domanda: quale ruolo avrà l'Ufficio stampa della
Regione? L'Ufficio stampa della Regione, ovviamente, interviene
come su tutti gli altri aspetti. Qualora anche il gruppo
operativo-tecnico individuasse la necessità di avere un ufficio
stampa specifico a ciò dedicato, questo verrà introdotto all'uopo.
Quindi, quella dizione che trovava nella deliberazione, "potrà
essere fatta anche", vuol semplicemente dire che vi è anche questa
possibilità, però l'Ufficio stampa della Regione, ovviamente, ha
una funzione di collegamento e di raccordo che ha con tutte le
attività che vengono fatte dall'Amministrazione regionale.
Presidente
- La parola alla collega Certan.
Certan (ALPE)
- Grazie Assessore. Spero solo che non sia
la mancanza di un delegato della minoranza che fa aspettare tutto
il gruppo: non credo che sia questo, perché non credo neanche che
abbiate mai aspettato questo per riunirvi...
(Voce fuori microfono)
Si, Presidente Rollandin, grazie per la precisazione, però non
c'è mai stata la riunione, e credo che non siano stati i gruppi di
minoranza a condizionare.
(Voce fuori microfono)
Ah, ecco, ok! Era solo per precisare Presidente: benissimo.
Assessore, le avevo già fatto questa precisazione e questa
raccomandazione la scorsa volta, nel mese di settembre, quando già
le avevo chiesto alcune cose sull'Expo. Lei oggi, giustamente,
dice: non è tanto quella settimana a Milano che ci interessa,
quanto piuttosto riuscire, in qualche modo, a intercettare e
portare in Valle d'Aosta quei flussi turistici che dovrebbero
esserci in occasione dell'Expo, per valorizzare quello che c'è.
Benissimo: posso dirle che concordiamo su questo, almeno io
personalmente, ma credo anche i miei colleghi concordino su questo
passaggio. Certo che però questo tipo di filosofia pone tutta una
serie di altre questioni.
Bene pure che sia inaugurata in quell'occasione la nuova funivia
del Monte Bianco. Certo è che, ad esempio, la situazione dei
trasporti ci crea qualche pensiero, perché sicuramente chi arriverà
a Milano non lo farà, né con mezzi propri, né con mezzi tipo
biciclette o qualcosa del genere. Quindi, lo spostamento da Milano
ad Aosta, se ci sarà, dovrà essere organizzato: con quali spese? e
dove andremo a prendere le risorse? Se questo non ci sarà,
sicuramente chi arriverà a Milano per l'Expo sceglierà altri tipi
di territori che, invece, avranno dei collegamenti molto più facili
e molto più agevoli. Visto che lei conosce bene questo problema,
perché è di sua competenza, le chiediamo nuovamente di prendere in
considerazione questo argomento, che è legato proprio al come poter
far coincidere questi due momenti che potrebbero essere anche
complementari; come migliorare i trasporti almeno per
quell'occasione. Grazie.
Presidente
- Punto 27 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK