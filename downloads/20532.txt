Consiglio Regionale della Valle d'Aosta - Oggetto del Consiglio n. 542 del 22 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 542 del 22 aprile 2004 - Resoconto
OGGETTO N. 542/XII - Tipologia degli interventi per la
riqualificazione delle Terme di Saint-Vincent. (Interrogazione)
Interrogazione
Preso atto della delibera n. 128 del 26 gennaio 2004
riguardante l'approvazione della spesa di euro 3.615.100 per l'anno
2004, somma destinata ad interventi a favore del settore termale
ed, in particolare, alla riqualificazione delle terme di
Saint-Vincent;
Sottolineata l'importanza per la nostra regione dello
sviluppo delle politiche termali anche in funzione delle
conseguenze turistiche legate a questo settore;
i sottoscritti Consiglieri regionali
Interrogano
la Giunta regionale per sapere:
1) quali sono gli interventi previsti per la riqualificazione
delle terme di Saint-Vincent, indicando se possibile anche i tempi
e le modalità di attuazione di tali interventi;
2) con la somma stanziata nella delibera richiamata in
premessa quali interventi verranno finanziati;
3) a che punto è la trattativa in merito alla convenzione tra
il Comune di Saint-Vincent e la società concessionaria;
4) quali saranno i servizi offerti alla clientela da parte
della Stazione termale di Saint-Vincent.
F.to: Lanièce - Viérin Marco - Stacchetti
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Rispondo volentieri ai colleghi, naturalmente
rifacendomi alle informazioni fornite dal Comune di Saint-Vincent,
perché, diversamente dalle Terme di Pré-Saint-Didier, non si tratta
di un intervento effettuato direttamente dall'Amministrazione
regionale, ma siamo di fronte ad una sofferta proprietà, perché
ogni anno questo costa moltissimo in termini di deficit... per le
terme al Comune di Saint-Vincent... Posso solo dire quanto mi è
stato riferito, e devo dirlo però in termini più ufficiali di
quanto è stato riferito il 2 febbraio scorso dal Sindaco Borgio,
nel corso di un'audizione svoltasi all'interno della Giunta
regionale, perché l'Esecutivo, nel momento in cui partiva
l'intervento di Pré-Saint-Didier, aveva ritenuto - credo
giustamente - di avere qualche "tipo" di certezza anche per
Saint-Vincent.
Vorrei cominciare riassumendo - perché qualche piccola modifica
vi è stata - gli interventi previsti. Tra gli interventi previsti
vi è la ristrutturazione dell'Hôtel Source, con destinazione ad
albergo termale, camere, spazi "fitness", ristorante dietetico;
ricordo che l'Hôtel Source deve essere ancora trasferito alla
disponibilità del comune, perché attualmente è in capo alla
Regione. Questo albergo sarà collegato mediante un ascensore
inclinato allo stabilimento delle terme. Vi sarà poi la
ristrutturazione dello stabilimento "Nuove Terme" con le seguenti
funzionalità: "hall", "reception", cabinetti medici, camerini per
fisioterapia e cure estetiche, vasche per idroterapia, palestre e
ristorante. Vi è poi l'edifico "Vecchie Terme", che sarà
ristrutturato e riportato quasi integralmente alla funzionalità
originale - questo è un intervento che ha un valore direi storico -
e vi sarà la tradizionale mescita per l'acqua idropinica,
l'inalazione e tutti i servizi annessi. Il Consigliere Lanièce sa
che oggi questa parte è all'ingresso delle terme nuove. Nella
sostanza l'attuale offerta verrà trasferita nelle vecchie terme,
mentre nelle nuove si offriranno nuovi servizi termali accessibili
sia direttamente dall'Hôtel Source, che dagli utenti degli alberghi
del comprensorio, e naturalmente dei cittadini valdostani che
vorranno adoperare queste terme. L'amministrazione comunale ha
anche in corso la sostituzione della funicolare, peraltro giunta
alla scadenza tecnica dei 100 anni, con un ascensore inclinato
accessibile alle persone con limitate capacità motorie. I lavori
avvengono naturalmente sotto il controllo del nostro servizio
funiviario, perché si tratta a tutti gli effetti di una funivia, e
dovrebbero concludersi entro il mese di luglio.
Ricordo altresì - questa è stata una novità rispetto alla
progettualità iniziale, per capirci, quella derivante dal bando -
che "l'ATA Hôtels" ha acquistato la proprietà dell'Hôtel Miramonti
e conseguentemente ha rinunciato alla realizzazione di nuove
ricettività alberghiere all'interno dell'area propriamente termale,
così come richiesto dagli operatori turistici. C'era stato un
ritardo di circa un anno o un anno e mezzo dovuto ad una serie di
polemiche che riguardavano proprio la scelta, che una parte degli
albergatori di Saint-Vincent ritenevano sbagliata, di avere un
certo numero di camere VIP laddove esistono le terme. Possiamo dire
quindi che l'iter è avviato; in questo momento l'amministrazione
comunale è in attesa della relazione gestionale che "l'ATA Hôtels"
sta predisponendo, mentre è già stato consegnato, e lo abbiamo
visto anche in Giunta, il progetto dell'opera. La questione
dovrebbe risolversi, secondo le previsioni del Comune di
Saint-Vincent, entro il mese di maggio.
Entro la fine di giugno, sempre secondo il Sindaco Borgio,
dovrebbe essere pronta l'elaborazione definitiva e l'approvazione
dei nostri uffici regionali del PUD, che è stato modificato alla
luce di nuove questioni, come questa di togliere le camere nella
parte sommitale. Naturalmente poi vi sarà da parte del comune la
richiesta di trasferimento gratuito dell'Hôtel Source per firmare
il contratto con "l'ATA Hôtels" entro la fine di quest'anno.
Mi si chiede quali tempi ci saranno: sui tempi personalmente non
mi sbilancio perché è un "mal di pancia" del Comune di
Saint-Vincent. Guardando la tempistica si evince che purtroppo ci
dovranno essere degli appalti, perché, per un'imperfezione nella
presentazione della documentazione di "ATA Hôtels", questo avrebbe
potuto adoperare delle proprie aziende per poterlo costruire, non
lo ha fatto, quindi saranno gli appalti europei... Questo
comporterà un allungamento dei tempi e la tempistica della
realizzazione prevede che la prima parte aperta al pubblico
dovrebbe essere quella delle terme vecchie, proprio per evitare che
vi sia un'interruzione nel servizio. Credo che per l'intera opera
ci vorranno anni, non sto qui a dire se 3, 4 o 5, ma a regime credo
che, se oggi ipotizzassimo tipo 2009-2010, non ci sbaglieremmo di
molto; ma abbiamo imparato, quando ci troviamo di fronte ad appalti
europei, ad avere una certa cautela.
La somma stanziata dalla deliberazione citata
nell'interrogazione ovviamente risponde a degli adempimenti di tipo
tecnico che sono dovuti alla legge attualmente in vigore, legge che
spiega qual è la filosofia che l'Amministrazione regionale ha
inteso nel settore termale. Mi riferisco alla legge regionale n.
88/1998, che, oltre agli interventi finanziari, fissa anche le
finalità, che sono: ampliamento, riqualificazione delle strutture
termali e annesse strutture alberghiere e di supporto unitariamente
considerate, quali complessi termali finalizzati alle cure e alla
riabilitazione e/o promozione della salute. Possiamo dire che tutti
gli interventi e i finanziamenti conseguenti sia per
Pré-Saint-Didier, sia per Saint-Vincent sono legati a questa
necessità: quella di dar vita a due complessi termali; naturalmente
non bisogna farsi ingannare dalla tempistica dell'uno, piuttosto
che dell'altro, perché quella di Pré-Saint-Didier è una struttura
molto più contenuta, mentre quella di Saint-Vincent, così come si
ipotizza, è una struttura molto più vasta.
Sono anche in possesso dell'ultima lettera "dell'ATA Hôtels"
inviata al Comune di Saint-Vincent, dove "l'ATA Hôtels" ribadisce i
propri impegni perché vi era stata, è inutile nasconderselo, una
certa preoccupazione rispetto ad eventuali ritardi "dell'ATA
Hôtels". "L'ATA Hôtels" in questa lettera scritta al Sindaco Borgio
ribadisce tutti i propri impegni e quella tempistica per giungere
all'approvazione del PUD, che dovrebbe consentire alla fine
dell'anno di iniziare le procedure di appalto.
Quali saranno i servizi offerti alla clientela? In parte si
desume già dalla prima parte della mia risposta, cioè ci troviamo
di fronte a uno stabilimento termale a "tutto tondo", "ATA Hôtels"
nei mesi scorsi ha fatto visitare alla Giunta comunale di
Saint-Vincent una propria struttura, Villa Paradiso, un hôtel molto
bello, quattro stelle, che si trova a Gardone Riviera, e sia la
parte alberghiera, sia la formula base di quella che viene definita
nella depliantistica di questa Beauty Clinical Hotel... è: salute,
bellezza, terapie mediche, regime dietologico specifico,
massofisioterapia, terapie elettromedicali, solarium. Forse quello
che c'è di più, rispetto a questa modellistica di una struttura
gestita "dall'ATA Hôtels", è l'idroterapia, che è la caratteristica
tipica di questa "fons salutis", e in più un sistema di piscine. Il
sistema di piscine nel progetto, così come ho avuto modo di
vederlo, è particolarmente interessante: sono piscine coperte e
scoperte, quindi dovrebbe essere un fiore all'occhiello per la
Valle d'Aosta, che si pone, per così dire, in una logica
complementare rispetto a Pré-Saint-Didier, perché quest'ultimo avrà
una logica più propriamente coperta, mentre Saint-Vincent
sfruttando la bellezza della zona, delle attuali terme e della
particolare "allocazione" che ha portato alla definizione di
Saint-Vincent come la "riviera delle Alpi", propone uno
stabilimento termale dentro fuori, non solo dentro.
Spero di aver risposto in maniera esaustiva all'interrogazione,
ribadisco quindi che la nostra speranza come Amministrazione
regionale è che si faccia in fretta. È del tutto evidente che siamo
stati preoccupati da alcuni ritardi ed è la ragione per cui abbiamo
chiesto al Sindaco Borgio di riferircene in Giunta, quindi ci
auguriamo che, nei tempi dovuti, vista anche l'attesa da parte
degli operatori turistici di Saint-Vincent e dell'intera Valle
d'Aosta, questa vicenda possa sbloccarsi.
Président - La parole au Vice-président Lanièce.
Lanièce (SA) - Ringrazio l'Assessore per la spiegazione. In
effetti avevo presentato questa iniziativa perché volevo sapere
qual era la situazione delle Terme di Saint-Vincent, alla luce
anche di quello che si sta svolgendo in quel di Pré-Saint-Didier,
anche perché noi della Stella Alpina riteniamo che un rilancio
delle politiche termali rappresenti un fiore all'occhiello per la
nostra Regione, non solo per l'aspetto curativo, sanitario, quindi
come attrazione di persone che hanno bisogno di farsi curare, ma
anche dal punto di vista turistico. In una Regione a forte
vocazione turistica come la nostra riteniamo sia importante cercare
di migliorare l'offerta turistica, attraverso, come in questo caso,
un turismo termale. Sappiamo che molte regioni - basti pensare alla
Toscana - vivono molto di questo turismo termale, ovviamente le
dimensioni sono diverse, ma è importante avere tante possibilità
per poter offrire ai nostri turisti una diversificazione
dell'offerta turistica e diventare sempre più un polo di
attrazione.
L'Assessore ci ha detto, come noi già sapevamo, che, a
differenza di Pré-Saint-Didier, qui si tratta di una gestione
comunale e che è più una scelta del Comune di Saint-Vincent: però
l'ottica con cui abbiamo presentato questa iniziativa è di cercare
di far sì che si presti maggiore attenzione alle politiche termali.
Anche per quanto riguarda Saint-Vincent, quindi occorre cercare di
fare il possibile, per mettere in condizione questo centro termale
di rilanciarsi, perché, a differenza di quelle di Pré-Saint-Didier,
che per adesso non esistono... le Terme di Saint-Vincent esistono e
hanno un deficit annuale di circa 1 miliardo di vecchie lire, e
quindi occorre rilanciarle. In effetti è stata approvata nel 1998
una legge regionale che prevede la possibilità di erogare dei mutui
per complessivi 28 miliardi di lire: 14 per Pré-Saint-Didier e 14
per Saint-Vincent.
L'importante, come mi sembra sia emerso dalle parole
dell'Assessore, è far sì che le due terme non siano uguali, ma vi
sia una complementarietà, e in modo particolare che i servizi
erogati nelle Terme di Saint-Vincent siano non solo in funzione dei
clienti del gestore delle terme, ma anche dei residenti e delle
persone provenienti dall'esterno, in modo da continuare a svolgere
un servizio sia nei confronti dei residenti e delle persone
provenienti dall'esterno, sia di chi in futuro sarà un cliente del
gestore di queste terme. Il fatto stesso di recuperare le vecchie
terme alla loro origine è molto importante.
Ci dispiace dei tempi che, come ha detto l'Assessore, saranno
lunghissimi, perché, tornando indietro ai tempi della discussione
di quella famosa legge regionale, i vari interventi avevano
evidenziato che con quella legge regionale si permetteva il
rilancio delle terme in Valle d'Aosta, sottolineando che, a
differenza di Pré-Saint-Didier, che sono ancora da creare... le
Terme di Saint-Vincent sarebbero ripartite velocemente.
Probabilmente invece avremo prima la realizzazione delle Terme di
Pré-Saint-Didier e in seguito anche se purtroppo con grande ritardo
il rilancio di quelle di Saint-Vincent. L'importante comunque è che
vi sia la volontà di rilanciare le terme e quindi il nostro
auspicio è che si voglia continuare in una politica a favore delle
terme, perché esse possono essere un elemento importante per il
rilancio e un miglioramento dell'offerta turistica in Valle
d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK