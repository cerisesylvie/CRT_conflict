Consiglio Regionale della Valle d'Aosta - Oggetto del Consiglio n. 237 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 237 del 27 gennaio 2021 - Resoconto
OBJET N° 237/XVI - Communications du Président de la
Région.
Bertin (Presidente) -
Possiamo passare al punto 2
all'ordine del giorno. Il Presidente della Regione, ne ha
facoltà.
Lavevaz (UV) -
Innanzitutto, come di consueto, farei un
attimo il punto sui passaggi della settimana scorsa per quanto
riguarda la gestione della pandemia.
In primis
, come è noto,
in questi ultimi giorni è diventata di pressante attualità la
problematica della consegna dei vaccini, in particolare i vaccini
Pfizer, per la quale il Governo sta intraprendendo peraltro
un'azione legale per far rispettare gli impegni dei tempi di
consegna. Nel primo taglio delle forniture la nostra regione non è
stata interessata, ma con i ritardi che sono diventati più
strutturati e continui anche la nostra regione, ahimè, ha dovuto
adeguarsi e rallentare con le prime vaccinazioni per garantire i
richiami. Siamo peraltro in giornaliero contatto con il commissario
Arcuri per gestire e adeguare la capacità di vaccinare. Ovviamente
è il lavoro dell'Assessorato alla sanità, e l'Assessore competente
sarà più preciso e puntuale nelle risposte di altre iniziative nel
corso di questo Consiglio.
Le interlocuzioni sulle impegnative della legge 11 dovevano
vedere nella giornata di ieri un incontro con il ministro Boccia,
che è stato rinviato in attesa di capire gli sviluppi della crisi
di Governo che, come è noto, si è formalizzata nella giornata di
ieri.
In attesa dei dati sulla situazione aggiornata della pandemia
Valle d'Aosta, sperando peraltro in un ricollocamento in una fascia
di rischio più favorevole per la prossima settimana, stiamo
lavorando per permettere alcuni adeguamenti della normativa, quindi
un adeguamento dell'elenco delle attività ammesse, peraltro per
alcune situazioni che si sono manifestate in questi giorni e in
queste settimane che diventano di fatto degli stati di necessità ai
quali dobbiamo cercare di dare una risposta. Penso ad esempio alle
attività di ristorazione lungo le piste da sci, che sono
utilizzate, come è noto, dagli atleti, oppure l'attività di mensa
per chiunque lavori e altro. Nel primo pomeriggio di oggi, in
attesa comunque di questi dati, durante la pausa del Consiglio ho
convocato l'unità di supporto proprio per fare dei ragionamenti e
discutere di questi aspetti in prospettiva della prossima settimana
in cui dovremmo fare probabilmente una nuova ordinanza essendo,
come spero, riclassificati.
Come già ricordato dal Presidente del Consiglio, anche
all'interno di un quadro di emergenza continua è importante che le
istituzioni non dimentichino di celebrare il Giorno della Memoria.
La situazione che stiamo vivendo ci impedisce di realizzare molte
delle iniziative che negli anni scorsi hanno accompagnato questa
ricorrenza. Il desiderio di confronto e di condivisione, in
particolare con il coinvolgimento delle scuole, si scontra con
l'impossibilità di organizzare occasioni di incontro dal vivo, ma
quello di ricordare è un nostro compito fondamentale, ancora di più
in questi tempi frenetici e concentrati sull'oggi. Vogliamo quindi
che anche in questa aula, a nome del Governo regionale, questo
ricordo rimanga vivo e forte. Rendiamo omaggio a tutti coloro che
sono stati perseguitati per la propria appartenenza, per la loro
essenza e per le loro idee. La Shoah, le leggi razziali, le
deportazioni, hanno scritto una delle pagine più tristi della
nostra storia come cittadini europei.
È giusto e necessario quindi concentrarsi sulla memoria. Tutti
noi che veniamo eletti abbiamo il compito di consegnare alle nuove
generazioni i racconti e le testimonianze di ciò che è stato,
perché tutto non si ripeta. Oltre ai cinici revisionismi, la
memoria ha un altro nemico, il tempo frenetico che ci fa inseguire
la quotidianità e ci fa perdere il senso del tempo stesso. Anche
per questo è giusto fermarci e riflettere. Rendiamo omaggio a
coloro che non hanno rinnegato le proprie radici, le proprie
peculiarità, il proprio essere e la propria storia neanche davanti
alla morte e a tutti coloro che non si sono sottratti ai loro
doveri morali neanche di fronte alle barbarie, combattendo per
consegnare a noi, alle nostre famiglie e ai nostri figli un
presente e un futuro migliore.
Presidente -
Consigliere Aggravi ne ha facoltà.
Aggravi (LEGA VDA) -
Riguardo alla questione
dell'impugnativa della legge 11, volevo chiedere al Presidente se
poteva dare una delucidazione in quanto, al di là degli incontri
con il Ministro che per ovvie ragioni non sono avvenuti, spesso in
articoli di fondo o in dichiarazioni anche dello stesso Ministro è
sembrato, comunque può sembrare, che la Regione abbia ricevuto,
ancorché formalmente, delle indicazioni o comunque delle proposte o
delle controproposte di modifica della norma. Io volevo capire se a
oggi effettivamente la Regione ha ricevuto qualcosa, ripeto, anche
informalmente per capire quale può essere l'evoluzione di questo
aspetto, oppure se è soltanto un aspetto che spesso i giornali
rendono in maniera anche forse un po' provocatoria o comunque danno
per scontato, perché credo che sia importante capirlo.
Presidente -
Altri intendono intervenire sulla prima
parte delle comunicazioni? Prego Presidente.
Lavevaz (UV) -
Ringrazio il collega Aggravi per la
richiesta. Di fatto non ci sono stati interlocuzioni particolari.
L'incontro di ieri era appunto importante per definire i contorni
di questo aspetto e del futuro della legge 11, perché il Ministro,
nel momento del voto di fiducia al Governo Conte, ha fatto delle
esternazioni in cui si è impegnato sostanzialmente a ritirare
l'impugnativa. Nei giorni successivi non abbiamo avuto
interlocuzioni nello specifico, se non appunto una richiesta di
incontro per definire il modo di procedere. Al momento non ho altre
informazioni.
Presidente -
Consigliere Manfrin ne ha facoltà.
Manfrin (LEGA VDA) -
Vorrei insistere su questo aspetto
semplicemente perché mi interessa capire anche un particolare.
Giustamente lei Presidente ha detto che al momento del voto di
fiducia il ministro Boccia ha rilasciato alcune dichiarazioni.
Ebbene, io queste dichiarazioni sono andato a rileggerle e in
queste dichiarazioni non si diceva "ritiro il ricorso se la legge
verrà modificata"; si diceva semplicemente "proporrò al Consiglio
dei ministri di ritirare il ricorso". Successivamente il ministro
Boccia ha aggiunto: "il ricorso lo ritiro se verranno recepite
alcune indicazioni di questo tipo". Vorrei capire: anche lei
Presidente ha seguito la vicenda del ritiro del ricorso dagli
organi di informazione o c'è stata un'interlocuzione eventualmente
con il Governo che preconizzava questo eventuale ritiro? Perché
effettivamente ci sono dei contorni che sono molto poco chiari,
quindi sarebbe anche bene capire se questa proposta, che poi pare
essere rimangiata, perché mi sembra un po' così, è avvenuta a
seguito di un'interlocuzione, oppure se è stata un ravvedimento
operoso, chiamiamolo così, al momento del voto di fiducia da parte
del ministro Boccia. Le chiederei questo per comprendere bene nei
dettagli cos'è avvenuto.
Presidente -
Presidente Lavevaz ne ha facoltà.
Lavevaz (UV) -
Grazie al collega Manfrin. Sì, le
interlocuzioni ovviamente ci sono state attraverso il Senatore che
ha avuto contatti con il Governo in quella fase e diciamo che è
stata proposta questa possibilità di revisione del percorso
intrapreso con la Corte costituzionale rispetto alla legge 11, che
abbiamo preso ovviamente come un passaggio interessante rispetto al
percorso che questo Consiglio aveva fatto. Quindi, al di là dei
contorni, effettivamente l'impegnativa del Ministro è quella che
lei ha detto e l'incontro di ieri serviva proprio a dirimere e a
chiarire questi aspetti.
Voce fuori microfono.
No. L'impegno era quello scritto sul giornale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK