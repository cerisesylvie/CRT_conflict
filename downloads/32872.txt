Consiglio Regionale della Valle d'Aosta - Oggetto del Consiglio n. 1418 del 20 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1418 del 20 ottobre 2010 - Resoconto
OGGETTO N. 1418/XIII - Interpellanza: "Indicazioni per
l'avvio della procedura ad evidenza pubblica per la valorizzazione
energetica dei rifiuti urbani indifferenziati da attuarsi mediante
un sistema di pirolisi e gassificazione".
Interpellanza
Premesso che, nell'ambito dell'attuazione e della revisione
del Piano regionale di gestione dei rifiuti, il Consiglio regionale
ha confermato - il 24 marzo scorso - l'obiettivo della
valorizzazione energetica dei rifiuti urbani indifferenziati da
attuarsi attraverso la ricerca, mediante procedura ad evidenza
pubblica, di un sistema di pirolisi e gassificazione;
Rilevato che la Giunta regionale ha affidato all'ing. Luciano
Ziviani di Aosta l'incarico di predisporre gli elementi tecnici
essenziali all'elaborazione della documentazione necessaria
all'avvio della procedura ad evidenza pubblica e all'avv. Francesco
Vagnucci di Roma l'incarico di collaborazione tecnico-legale per il
medesimo scopo;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) quali indicazioni sono pervenute:
a) dal consulente tecnico in relazione alle tipologie
impiantistiche da prendere in esame e all'analisi dei diversi
aspetti (costruttivi, gestionali, ambientali, sanitari, economici,
finanziari) che le proposte dei partecipanti dovranno
contenere;
b) dal consulente legale in merito all'impostazione giuridica
della procedura ad evidenza pubblica;
2) se tra le soluzioni impiantistiche ipotizzate ve ne sono
alcune già esistenti da prendere ad esempio per funzionalità,
sicurezza ed efficienza;
3) quali sono - anche in riferimento alla soluzione che si
prevede di adottare - gli oneri di realizzazione complessiva e di
gestione annuale dell'impianto o se, perlomeno, l'Assessorato ha
effettuato delle stime al riguardo;
4) quali sono gli intendimenti dell'Assessore delegato e
della Giunta regionale sulla formalizzazione della procedura ad
evidenza pubblica e sui suoi elementi costitutivi (tempi, modalità
di selezione, base d'asta, ecc.).
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- Grazie Presidente.
Il sistema di trattamento finale dei rifiuti nella nostra
regione rimane un problema irrisolto, anche se, come sappiamo, il
Consiglio regionale nella seduta del 24 marzo 2010 ha individuato
una via da percorrere. Questa interpellanza allora vuole
sottolineare quali sono le tempistiche per dare corpo e forma ad un
sistema, ad un impianto: quello di pirolisi e gassificazione, che è
stato individuato da questo Consiglio pressoché all'unanimità (lo
votò tutta l'aula con esclusione del gruppo ALPE), per addivenire
all'avvio dell'opera per poi stabilire quali saranno le date di
completamento. Come ben sa l'Assessore Zublena, siamo a metà del
percorso di legislatura, l'avvio di questa legislatura ha visto un
cambiamento di impostazione e di idea rispetto alla "Giunta Caveri"
nella fattispecie, un cambiamento che è durato circa 2 anni. Dopo
questo 24 marzo di quest'anno sono trascorsi circa 5 mesi e per ora
abbiamo soltanto appreso di passaggi amministrativi che sono
intervenuti a livello di Giunta, li abbiamo anche elencati nella
premessa, vale a dire dopo quella data c'è stato un incarico al
Direttore della Direzione ambiente, l'architetto Bovet, di avviare
i primi adempimenti; sono stati incaricati due professionisti per
approfondire delle problematiche inerenti, da un lato, gli aspetti
tecnici; dall'altro, gli aspetti legali. In particolare, per quanto
riguarda gli aspetti tecnici, è stato dato un incarico
all'ingegnere Luciano Ziviani di Aosta, per un importo di 108.000
euro, per predisporre un capitolato tecnico-prestazionale con
riferimento alle soluzioni impiantistiche che si intendono
proporre, l'incarico ha una durata di 5 mesi, i 5 mesi ci paiono in
scadenza o scaduti, quindi l'interpellanza ha anche una sua
tempestività. Lo stesso dicasi per l'incarico di collaborazione
tecnica e assistenza in materia giuridica, che è stato assegnato
all'avvocato Francesco Vagnucci di Roma per un importo di 14.000
euro circa e per una durata sempre di 5 mesi.
Alla luce di queste considerazioni, chiediamo all'Assessore con
quattro domande puntuali: quali sono gli intendimenti in merito
alla formalizzazione della procedura ad evidenza pubblica e agli
elementi costitutivi della medesima; quali sono le indicazioni
pervenute da questi professionisti che sono stati nominati in corso
d'opera, che citavo: per l'appunto l'ingegnere Ziviani e l'avvocato
Vagnucci;
"se fra le soluzioni impiantistiche ipotizzate ve ne
sono alcune già esistenti da prendere ad esempio per funzionalità,
sicurezza ed efficienza"
, noi abbiamo visto come commissione lo
stabilimento di Malagrotta a Roma, particolarmente ampio,
complesso, strutturato per rispondere parzialmente alle esigenze di
una metropoli come Roma e ai rifiuti che in quella città vengono
prodotti e che ovviamente necessita di spazi che in Valle d'Aosta
vedo difficilmente ipotizzabili nell'area indicata per
l'insediamento dell'impianto, ma sicuramente il consulente tecnico
ha qualche soluzione impiantistica a modello da suggerire alla
Giunta o all'Assessore delegato; ancora:
"quali sono
- anche
in riferimento alla soluzione che si prevede di adottare -
gli
oneri di realizzazione complessiva e di gestione annuale
dell'impianto o se, perlomeno l'Assessorato ha effettuato delle
stime al riguardo"
.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie Presidente.
Devo dire che avevo visto con un certo stupore i quesiti
dell'interpellanza, mentre leggendo la sua presentazione trovo in
effetti più ragionevole interrogare sui tempi, perché tutti i
quesiti posti sono l'oggetto dell'intesa prevista, da delibera
consiliare, con la commissione consiliare competente, quindi sarà
in quella sede che saranno affrontati con tutto l'approfondimento
necessario che non è possibile in questa sede. Fornisco comunque le
risposte ai quesiti, rimandando poi i necessari approfondimenti al
momento in cui la commissione valuterà il documento, che peraltro
ho inviato questo lunedì.
Punto n. 1, lettera a), ossia quali indicazioni sono pervenute
dal consulente tecnico: l'ingegnere Ziviani ha provveduto a fornire
tutti gli elementi tecnici essenziali sulla base delle indicazioni
che erano contenute nella delibera del Consiglio regionale di
marzo. La documentazione riporta le prescrizioni di natura
tecnologica, impiantistica, di natura ambientale,
igienico-sanitaria, tecnico-operativa, organizzativa, nonché
economica, necessarie per definire le caratteristiche del sistema
di trattamento, che sarà proposto da ogni partecipante alla gara,
nell'ambito di un servizio di gestione integrata dei rifiuti per la
durata della concessione. Rimandando all'approfondimento che verrà
svolto in commissione, riporto alcuni tra gli elementi che sono
stati individuati: la proposta di un sistema di trattamento
innovativo a basso impatto ambientale dal punto di vista
tecnologico, impiantistico ed emissivo; l'obbligo di adottare dei
sistemi tecnologicamente avanzati di trattamento dei fumi, in modo
che siano non solo rispettati i valori limite alle emissioni, ma le
prestazioni siano molto migliorative; l'obbligo di adottare dei
sistemi di trattamento delle scorie, in modo da ridurne
notevolmente soprattutto i quantitativi; una taglia dell'impianto
che sia compatibile ai quantitativi di rifiuti annui prodotti e che
garantisca la necessaria flessibilità processistica; la
certificazione dell'affidabilità della tecnologia proposta in
termini di funzionalità e di sicurezza nel tempo; un'organizzazione
tecnico-operativa, amministrativa, gestionale articolata, che venga
adeguatamente dimostrata, sia per la progettazione che per la
realizzazione dell'impianto, la successiva gestione, e naturalmente
la dimostrazione degli equilibri costi-benefici attraverso la
presentazione di un piano economico finanziario.
Per quanto riguarda il quesito n. 1, lettera b): quali
indicazioni sono pervenute dal consulente legale, gli uffici
dell'Assessorato hanno coinvolto lo studio di consulenza in modo da
determinare la procedura di gara più idonea a questo particolare
appalto ad evidenza pubblica. Le varie e articolate analisi svolte
hanno tenuto conto del fatto che l'appalto si configura come un
appalto di servizio pubblico (articolo 23 bis del disegno di legge
n. 112/2008 poi convertito in legge, il cui regolamento è stato
appena approvato il 7 settembre scorso). Si è poi tenuto conto che
l'appalto riguarda lo svolgimento del servizio di gestione
integrata dei rifiuti urbani, ma al tempo stesso che all'interno
del servizio sono comprese anche la progettazione e la
realizzazione delle opere necessarie; quindi risulta necessario che
il concorrente disponga di tutte le qualificazioni e dei requisiti
per l'esecuzione delle opere pubbliche. La procedura è quindi
quella disciplinata dall'articolo 153 del Codice dei contratti
pubblici, che è il decreto legislativo n. 163/2006; la procedura
dell'articolo 153 del Codice, denominata "finanza progetto",
prevede il partenariato pubblico privato e in tal senso recepisce
gli orientamenti della delibera consiliare.
Circa il quesito n. 2:
"se tra le soluzioni impiantistiche
ipotizzate ve ne sono alcune già esistenti..."
, i documenti
tecnici predisposti non fanno, né devono far riferimento ad una
soluzione impiantistica, ma riportano solo elementi prescrittivi
finalizzati alla predisposizione delle proposte progettuali
impiantistiche, che saranno presentate dalle ditte concorrenti e
che permetteranno di individuare la migliore soluzione per la
nostra realtà. La documentazione predisposta a suo tempo dal
precedente professionista incaricato della fase preliminare di
ricerca di tecnologie innovative, nonché la bibliografia tecnica
evidenziano la presenza in tutto il mondo di impianti innovativi
funzionanti da anni, consolidati, riconducibili alle tecnologie di
gassificazione e pirolisi, che è quella individuata per la Valle
d'Aosta e idonea ai quantitativi dei rifiuti prodotti. La
Commissione ha già fatto una visita ad un impianto e mi risulta che
ne sia prevista un'altra ad un impianto esistente nel nord
Europa.
Circa il terzo quesito, l'ingegnere Ziviani ha provveduto ad
eseguire le valutazioni di carattere economico che hanno portato,
attraverso la stima dei costi dei diversi servizi oggetto di
appalto, all'individuazione di un valore complessivo dell'intero
servizio di gestione. Questo valore è stato stimato in via
preliminare in 220.000.000 di euro, come riportato nel bando di
preavviso di gara pubblicato sulla Gazzetta ufficiale della
Comunità europea, bando in cui sono esplicitate le modalità di gara
e i tempi previsti che abbiamo stimato per l'avvio delle procedure.
L'importo è in fase di determinazione finale e comprende il valore
complessivo di tutte le attività che dovranno essere assicurate nel
corso di validità dell'affidamento e quindi di tutti gli oneri di
investimento e di gestione previsti per assicurare nella sua
interezza il servizio affidato. I documenti di gara riporteranno
gli elementi di natura economica ai quali le imprese concorrenti
dovranno, attraverso la presentazione di piani
economico-finanziari, fare riferimento per determinare in modo
dettagliato tutti gli oneri di investimento e calcolare i costi
differenziati per le singole attività e per gli specifici servizi.
La valutazione della sostenibilità finanziaria dell'appalto è stata
preliminarmente effettuata dall'Unità tecnica per la finanza
progetto (UTFP) istituita nell'ambito del CIPE presso la Presidenza
del Consiglio dei ministri; una volta acquisita l'intesa con la III
Commissione ed apportate le eventuali modifiche, verrà stabilito in
via definitiva l'importo a base d'asta, quindi si perfezionerà
anche l'analisi di sostenibilità finanziaria da parte
dell'UTFP.
Circa l'ultimo quesito: quali sono gli intendimenti sulla
formalizzazione della procedura, questa avverrà non appena ottenuta
l'intesa sul documento, inviato questo lunedì, da parte della III
Commissione. Per quanto riguarda i tempi, la scadenza è prevista
per fine novembre e noi riteniamo di poterla rispettare, dopodiché
i tempi sono quelli previsti dalla normativa di riferimento. La
gara quindi si svilupperà in una fase unica con le procedure
previste dal Codice, quindi dalla pubblicazione del bando alcuni
termini sono precisi e determinati da legge e altri, ad esempio
quelli della valutazione delle offerte da parte della commissione
che verrà successivamente nominata, dipenderanno dal numero di
offerte che oggi non è prevedibile. Se è necessario, ho il
dettaglio delle varie fasi che seguiranno il bando. Gli elementi
relativi alle tempistiche, ai costi e agli aspetti qualificanti
dell'offerta rappresentano tutti termini di confronto e valutazione
posti a base di gara, sui quali i concorrenti dovranno formulare la
loro migliore proposta tecnico-economica, che sarà valutata con il
criterio della proposta economicamente più vantaggiosa.
Ricordo che la commissione consiliare sarà la sede per tutti gli
approfondimenti che riterrete necessario effettuare. Grazie.
Président
- La parole au Conseiller Secrétaire
Tibaldi.
Tibaldi (PdL)
- Grazie, Assessore, per la risposta
pervenuta, sintetica, ma contiene gli elementi essenziali che si
pretendeva di conoscere a seguito dei quesiti proposti. Importante
è il dato che a fine novembre c'è l'avvio del bando, importante da
parte sua aver sottolineato il ruolo della III Commissione, però le
ricordo quanto è scritto al punto n. 3 della delibera del marzo
scorso:
"stabilire che l'individuazione della nuova tecnologia
di trattamento dei rifiuti sia effettuata d'intesa con la
competente Commissione consiliare"
, ossia si parla di
tecnologia da individuare d'intesa, tutto il resto è, come è giusto
che sia, nelle mani del Governo regionale, in particolare delle
sue. Saremo lieti di approfondire la documentazione che ci pare di
aver capito essere di prossima consegna per l'esame alla
commissione, l'interpellanza è stata proposta perché, visti gli
incarichi conferiti e i tempi stabiliti, i cinque mesi ci parevano
scaduti. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK