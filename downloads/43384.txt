Consiglio Regionale della Valle d'Aosta - Oggetto del Consiglio n. 771 del 8 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CACCIA E PESCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 771 del 8 luglio 2021 - Resoconto
OGGETTO N. 771/XVI - Interpellanza: "Azioni in favore del
Consorzio regionale pesca a seguito delle mancate aperture delle
riserve.".
Bertin (Presidente) -
Punto n. 19 dell'ordine del giorno.
Per l'illustrazione, ha chiesto la parola il consigliere Aggravi,
ne ha facoltà.
Aggravi (LEGA VDA) -
Questa interpellanza viene a seguito
dell'iniziativa consiliare che il mio gruppo aveva presentato il 9
giugno scorso inerente la promozione del settore della pesca e
anche - così lo mettiamo agli atti - un incontro informale che c'è
stato con l'Assessore e i dirigenti proprio sul tema e la volontà è
quella di cercare di fare un po' di chiarezza e dare soprattutto
contezza all'esterno di una situazione che preoccupa notevolmente
non soltanto chi di pesca ne fa il suo passatempo, ma anche chi vi
lavora e soprattutto delle iniziative private che gravitano intorno
alla realtà delle riserve di pesca e alla pesca in generale, quindi
parliamo di un indotto principalmente di natura turistica.
Già in parte nella scorsa risposta dell'Assessore erano emerse
le problematiche connesse all'evoluzione della normativa relativa
alla conservazione della flora e della fauna e, in particolare, si
citava il DPR n. 356/1997, ovvero il collegato decreto del
Ministero del 2 aprile 2020 e la circolare del 24 maggio con cui il
Ministero della transazione ecologica ha fornito chiarimenti
rispetto alle disposizioni riguardanti i ripopolamenti ittici. Oggi
l'attività - e ci concentriamo sul discorso delle riserve di pesca
del Consorzio regionale, che, tra l'altro, ha concluso la procedura
di rinnovo dei propri vertici, quindi riserve sia turistiche che
speciali - è sospesa e ad oggi non è possibile individuare una data
certa di riapertura ed è questo un elemento che preoccupa
notevolmente chi gravita intorno a questo mondo come dicevamo. Tra
l'altro, l'importanza della pesca sportiva, oltre a essere un dato
di fatto, era stata giustamente oggetto di specifica e di
dettagliata descrizione da parte dell'Assessore nello scorso
Consiglio.
L'interpellanza chiede appunto quali siano le azioni che
l'Assessorato ha posto in essere al fine di poter rispondere alle
esigenze normative citate riguardanti il ripopolamento ittico dei
nostri torrenti, se siano perseguibili deroghe o soluzioni
temporanee che possano consentire l'apertura delle riserve di pesca
sia turistiche che speciali, in questo senso è vero, c'è una
preoccupazione generale, ma la richiesta di molti operatori è dire:
"ma possiamo proseguire, possiamo individuare una deroga che
permetta in una situazione già complessa come quella che stiamo
vivendo di poter operare?". Qui sappiamo che c'è il discorso, anche
un po', a mio giudizio, ipocrita delle trote sterili; perché lo
dico? Perché per altri tipi di animali si fa un gran vociare
soprattutto da parte di... adesso non voglio citare sempre i
comitati, ma da associazioni che si occupano di tutela degli
animali, invece i pesci - lo dice un ex pescatore: ex perché non ho
più tempo di pescare - sono degli animali come tutti gli altri. Ci
concentriamo quindi su chi ha quattro zampe, ma anche chi nuota nei
torrenti è un animale e forse merita rispetto.
"Se siano state condotte stime in merito alle perdite che il
Consorzio regionale pesca registrerà a fronte della mancata
apertura delle riserve con riferimento all'anno scorso"; perché
questo? Perché giustamente si pensa: bene, l'indotto avrà
sicuramente delle problematiche, ha già sicuramente delle
problematiche per mancati incassi, mancate visite, sappiamo che c'è
un grande richiamo di turismo francese e svizzero in questo ambito,
vorremmo capire appunto qual è il rischio che il consorzio può
passare anche in termini numerici tenuto conto che oggi non è che
le vasche del consorzio sono vuote, anzi, è vero che ci sono anche
tanti cormorani che ci girano intorno, ma le vasche sono piene e
quindi, per chi si occupa di numeri, è un valore bloccato.
"Quali azioni si intendano perseguire a favore del Consorzio del
settore della pesca per contemperare gli effetti negativi generati
dalle mancate aperture delle riserve"; questo perché? Perché, da un
lato, c'è un problema, ovvero quello di cercare di rispettare una
normativa, che sinceramente personalmente ritengo un po' strana
perché fino ad oggi le attività si sono condotte e non mi pare che
i nostri fiumi si siano contaminati di pesci estranei rispetto
all'ambiente in cui viviamo, penso che di pesci siluro non ne
abbiamo visti nelle nostre Dore, ma, detto questo, dobbiamo capire
effettivamente, al di là dell'attuale situazione, per quanto questa
situazione può durare, per quanto il Consorzio pesca può proseguire
la sua attività senza registrare delle notevoli perdite e
soprattutto quali azioni si vogliono portare avanti per evitare
appunto che, oltre al danno, ci sia una beffa ulteriore e quindi
una perdita ulteriore.
Lascio la parola al collega cofirmatario Brunod.
Presidente -
La parola al consigliere Brunod per i minuti
restanti.
Brunod (LEGA VDA) -
Volevo integrare le premesse che ha
fatto il collega Aggravi, che sono già molto dettagliate e molto
ben precise, solamente con alcuni dati. Guardando anche dal sito
del Consorzio pesca, si vedono tanti comunicati nella sezione
"Notizie ed eventi" di questo continuo rinvio dell'apertura delle
riserve turistiche di pesca. Come ha detto il collega Aggravi,
quello che ci lascia un po' perplessi e titubanti è il fatto che
c'è una notizia, mi pare del 28 gennaio, una
news
:
"Tesseramento 2021". Si parla del tesseramento e in questo articolo
non c'è nessuna notizia di comunicazione ai pescatori e a tutti gli
appassionati di questo settore, che ha delle grandi potenzialità,
circa queste problematiche relative alle chiusure, le problematiche
relative al ripopolamento dei pesci, che, come sappiamo, non è una
cosa che è accaduta all'improvviso ma, dalle notizie che ha detto
prima nelle premesse il collega Aggravi, si sa che da più di un
anno ci sono queste problematiche. Sarebbe quindi stato
professionale e più corretto informare tutti gli utenti di queste
possibili problematiche in quanto c'è questo grande malcontento,
ovviamente tutti sappiamo che è bello andare a pesca se tiro su i
pesci. Vendere un tesseramento, andare a pesca e non tirare su
niente, ovviamente è una brutta immagine per il settore pesca e per
il settore della Valle d'Aosta, quindi questo è un punto.
L'altro discorso è che, sempre apprendendo da notizie stampa,
pare che negli ultimi anni il bilancio del consorzio sia sempre più
in positivo, sembrerebbe che quest'anno sia di 300 mila euro e
l'ultimo dichiarato l'anno precedente era di 134 mila euro. In più
da altre notizie si apprende che il Consorzio sta beneficiando, a
partire dall'anno 2020, di un contributo di oltre 440 mila euro
dovuti a sovracanoni idroelettrici che assicurano anche il futuro e
l'autonomia gestionale della struttura. Ci chiediamo: visto che è
da tempo che si sa di queste problematiche, perché non si è partiti
per tempo per non arrivare all'improvviso con questo
stop
,
che sicuramente non fa bene al settore pesca e non fa bene al
settore della Valle d'Aosta: diciamo questo perché vediamo che al
momento sono partiti tanti studi, c'è il progetto "Life Marble",
che vuole portare avanti e risolvere nel tempo la problematica,
però se si partiva precedentemente, magari riuscivamo a trovare una
quadra che permettesse comunque di valorizzare meglio tutto il
settore.
Presidente -
Risponde l'assessore Sapinet.
Sapinet (UV) -
C'è consapevolezza e grande attenzione
alla problematica. Intanto ringrazio dell'attenzione, ma ringrazio
anche del confronto formale e informale i colleghi, confronto
costruttivo e ringrazio anche di questa iniziativa.
Darò risposta quindi ai quattro quesiti facendo anche un po' un
aggiornamento rispetto all'ultima iniziativa del mese di giugno,
una situazione che comunque è in evoluzione con un confronto
continuo insieme alle altre Regioni, soprattutto le Regioni
dell'arco alpino. L'attuale normativa sull'immissione in natura di
specie e popolazioni autoctone è disciplinata, come ricordava il
collega Aggravi, dal decreto del Presidente della Repubblica n. 357
del settembre 1997, che è stato poi in seguito modificato con il
decreto n. 102 del 5 luglio 2019, proprio questa modifica per
permettere, a seguito di una specifica procedura autorizzativa da
parte del Ministero competente, la possibilità di derogare al
divieto di immissione di specie non autoctone, che è poi il
problema che abbiamo. I criteri per le immissioni in deroga sono
stati successivamente emanati con decreto del Ministero
dell'ambiente e della tutela del territorio e del mare il 2 aprile
2020 e, infine, solo il 24 maggio 2021 è stato trasmesso dal
Ministero della transazione ecologica, suddiviso regione per
regione, l'elenco delle specie ittiche e autoctone e non autoctone,
questo il 24 maggio del 2021.
Si sottolinea che attualmente non risultano disponibili
esemplari di specie ittiche autoctone geneticamente certificate per
effettuare immissione in natura e anche per questo motivo
l'Amministrazione regionale, unitamente al Consorzio pesca e ad
altri soggetti, ha presentato appunto un apposito progetto "Life"
denominato "GrayMarble", che citava anche il collega Brunod, che è
stato già approvato anche dalla Commissione europea. Tale progetto
ha come finalità la reintroduzione in natura di esemplari autoctoni
di trota marmorata e temolo appositamente allevati. Nel frattempo
il Consorzio pesca, quale Ente pubblico non economico istituito
dalla Regione, su richiesta naturalmente anche dell'Assessorato
competente, ha dato incarico ai professionisti per redigere un
piano per le immissioni in natura di specie di popolazioni ittiche
non autoctone che rivestono un rilevante interesse pubblico,
accompagnato da contestuale valutazione del rischio che tali
immissioni possono comportare per la conservazione delle specie e
degli habitat naturali.
Tale documento, che è la base per la richiesta di deroga che
l'Amministrazione regionale intende presentare al Ministero
competente, redatto e revisionato sulla scorta delle indicazioni
fornite dal Consorzio regionale pesca e dalla struttura regionale
competente, è in fase di stesura definitiva e verrà sottoposto a
brevissimo termine al nuovo Consiglio di amministrazione del
Consorzio regionale pesca e successivamente trasmesso
all'Amministrazione regionale. Si precisa che la richiesta di
deroga deve specificare sia il contesto temporale che spaziale
della sua validità e, se approvata dal Ministero, è attualmente
l'unica possibilità per poter immettere specie ittiche non
autoctone. Per questo motivo, anche a seguito delle analisi delle
prime richieste presentate da altre Regioni e valutate
negativamente dal Ministero, al momento lo studio prevede la
richiesta di deroga per l'immissione di specie ittiche non
autoctone alle sole riserve di pesca turistiche speciali e in acque
libere in base alle tempistiche dettate dal progetto "Life".
Il documento che verrà presentato al Ministero conterrà anche
una valutazione economica della pesca e indicativamente delle
perdite dovute alla mancata emissione dei permessi di pesca nelle
riserve, che possono essere stimate intorno ai 210 mila euro lordi.
Al momento si ritiene che il Consorzio regionale pesca possa far
fronte economicamente alla mancata apertura delle riserve grazie ai
contributi versati annualmente dai concessionari di derivazione
d'acqua pubblica introdotti dall'articolo 2, comma 1, della legge
regionale n. 5 del 24 aprile 2019.
Nel frattempo il Consorzio pesca, come avete ricordato anche
voi, ha rinnovato il proprio Consiglio di amministrazione in data 2
luglio; fin da subito si sta adoperando, di concerto con le
strutture regionali, per intraprendere ogni iniziativa utile alla
soluzione della problematica. Colgo l'occasione ovviamente per
augurare un buon lavoro al nuovo Consiglio e chiaramente il
confronto e la collaborazione sono continue anche sin dai primi
giorni.
Vorrei inoltre precisare che la problematica è relativa
all'intero arco alpino, e non solo, diverse Regioni infatti si
stanno adoperando affinché possano essere adottate soluzioni che
permettano il ripopolamento dei corsi d'acqua. Al momento dal
Ministero e da ISPRA le indicazioni sono state piuttosto stringenti
incentrate sulla protezione ambientale più che ad altri aspetti e
non lasciano, ahimè, molti spazi di manovra; tuttavia, sono in
corso interlocuzioni tra Assessori delle Regioni per sollecitare
delle soluzioni. A tal fine la Commissione politica agricola
provvederà a elaborare un documento di posizionamento politico a
supporto del confronto con i Ministeri interessati.
Come dicevo, la situazione è in evoluzione quotidianamente,
anche questo pomeriggio avremo un incontro tra più Regioni proprio
sulla questione. Questo è il percorso intrapreso che stiamo
proseguendo, è chiaro che nel caso stiamo valutando anche le altre
alternative dettate dalle nostre competenze.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Sa cos'è la cosa che mi lascia
sempre perplesso e davvero stupito di tutto questo? È che sono
cresciuto pescando fario e iridee e un bel giorno apprendo che le
fario e le iridee non sono più autoctone: questa è una roba che mi
lascia davvero perplesso e mi chiedo, ma ripeto, non sono un
tecnico del settore, a volte che cosa passi per la testa di chi
genera certi provvedimenti e certe leggi, perché improvvisamente
scopriamo che queste due specie sono inquinanti o comunque
appestanti i nostri fiumi quando invece siamo cresciuti con questi
due tipi. La marmorata e il temolo sembra che passino da essere
delle prede rare, perché erano delle prede rare, almeno così era...
da essere quelle che sono specie autoctone, quando poi il temolo
chi pesca sa non arriva a certe altezze ma principalmente popola
più la Bassa Valle rispetto ad altre realtà.
Quello che ci mette in tranquillità è sicuramente la risposta
che riguarda il discorso della sostenibilità economica del
Consorzio pesca dovuto però ovviamente a un'entrata fissa o
comunque sicura che è quella dei canoni. Quello che ci preoccupa
notevolmente, e io immagino che la quantificazione dei 210 mila
euro sulle perdite di mancata apertura in realtà vada moltiplicata
per "N" riguardo alle ricadute sul nostro e sui territori
soprattutto dell'arco alpino, siano molte e molte di più visto
l'indotto che viene generato...
Capendo che quest'anno l'attività non riaprirà perché,
conoscendo le tempistiche di studi di valutazione e di quant'altro,
quest'anno l'abbiamo io temo persa, dobbiamo lavorare sul
prosieguo, invito anche lei e il Governo regionale a fare pressione
anche nei confronti dei nostri rappresentanti a Roma visto che
ultimamente soprattutto uno è particolarmente attivo perché si
avvicinano le elezioni e quindi che si occupi magari anche dei
pesci.
Una cosa che trovo ulteriormente assurda, ma tant'è, è quella,
ripeto: davvero questa delle trote sterili che non generano
ripopolamento, perché la preoccupazione è questa, è una cosa che mi
lascia perplesso, perché, ripeto, l'attenzione di certi soggetti
non c'è e mi chiedo perché i poveri pesci debbano essere trattati
in questo senso. Dall'altro lato io mi auguro che le strutture
anche dell'Assessorato e chi è competente per quanto riguarda
questi studi possa anche tenere conto ogni tanto non soltanto della
problematica tecnica specifica, ma anche delle ricadute dell'intero
ecosistema, perché lo voglio sottolineare c'è chi perderà
notevolmente in tal senso, ma questo lo dico non a fronte di una
novità, ma di una situazione che c'è sempre stata. Ripeto:
scopriamo oggi che le iridee e le fario non sono delle specie
locali.
Ogni tanto abbiamo reintrodotto delle specie di altri animali o
qualcuno vorrebbe reintrodurle, forse anche in quel caso dovremmo
farci degli studi per capire come era il mondo di una volta, io
spero che poi un giorno non ci diranno che dobbiamo reintrodurre
anche i dinosauri perché popolavano la Terra, lo dico per ridere ma
c'è ben poco da ridere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK