Consiglio Regionale della Valle d'Aosta - Oggetto del Consiglio n. 2864 del 10 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2864 del 10 luglio 2007 - Resoconto
OGGETTO N. 2864/XII - Petizione di cittadini per richiedere
la continuazione dell'erogazione del carburante in esenzione
fiscale. (Interpellanza)
Interpellanza
Appreso dagli organi di informazione locale che giovedì 7
giugno una delegazione guidata dal Presidente della Regione
composta dai Consiglieri regionali Guido Cesal e Viérin Marco, alla
quale si è aggiunto successivamente anche il Presidente del
Consiglio si è recata a Bruxelles per consegnare la petizione
sottoscritta da ventunmila valdostani per evitare la soppressione
dei buoni benzina (esenzione fiscale);
Verificato che della delegazione fanno parte i promotori del
Comitato "rispettare lo Statuto" più altri esponenti di forze
politiche regionali;
Considerato che la raccolta delle firme per la petizione
sopraccitata è stata promossa da privati cittadini;
il sottoscritto Consigliere regionale
Interpella
il Presidente della Regione per sapere:
1) quali sono i motivi che hanno indotto il Presidente della
Regione a farsi carico della presentazione della petizione promossa
da privati cittadini e quale atto della Giunta o del Consiglio
legittima tale partecipazione;
2) se esistono petizioni più sostenibili di altre visto che
in altre occasioni cittadini valdostani hanno promosso petizioni,
quali la raccolta di firme contro il passaggio dei Tir al traforo
del Monte Bianco, petizione consegnata a Bruxelles al Presidente
della Commissione petizioni, senza che ci fosse come capo
delegazione nessuna figura istituzionale della Regione;
3) se i Presidenti della Regione, del Consiglio regionale e i
Consiglieri Viérin Marco e Guido Cesal hanno posto nella sede del
Parlamento Europeo anche le problematiche sollevate dalla riduzione
dei servizi pubblici nei territori di montagna.
F.to: Bortot
Presidente
- La parola al Consigliere Bortot.
Bortot (Arc-VA)
- Sappiamo che negli scorsi mesi è stata
lanciata una petizione soprattutto dall'"Union Valdôtaine", poi
allargata ad altre forze politiche: "Stella Alpina", eccetera, per
la sottoscrizione di firme a salvaguardia dei cosiddetti "buoni
benzina" a seguito dell'intervento dell'UE e dell'intenzione di non
dare ulteriore proroga su questi benefici perché considerati
inopportuni e contro la concorrenza. Personalmente non ho firmato,
perché parto dal presupposto che i buoni benzina vadano superati
per un buono energetico a favore di tutti i cittadini della Valle
d'Aosta, ma questa rimane una partita aperta.
L'interpellanza è stata fatta per chiarire i rapporti intercorsi
fra l'istituzione Consiglio regionale, Governo regionale, le forze
politiche e il Comitato che si è creato per raccogliere le firme:
questo perché a suo tempo un comitato promotore per ridurre o
impedire il passaggio dei TIR sotto il Monte Bianco, a seguito
della tragedia del 1999, aveva raccolto altrettante firme. Queste
firme erano state portate da una delegazione, compreso il
sottoscritto, a Bruxelles e non si era scomodato nessun organo
istituzionale della Regione. Quello che vorremmo capire è se ci
sono firme... oppure se le firme raccolte dal Comitato per tutelare
la salute pubblica non siano altrettanto importanti delle firme
raccolte per tutelare le prerogative date dallo Statuto speciale
della nostra Regione.
Nel merito della raccolta delle firme, nulla da obiettare,
continuiamo a sostenere che questa Europa liberista di mercati non
deve intervenire sulle prerogative istituzionali dei singoli Stati
con il concetto che si interviene o si modifica, o si crea una
concorrenza sleale nei confronti di altri Stati, altre categorie,
altre situazioni. Le prerogative costituzionali vengono prima del
mercato e delle liberalizzazioni dell'Europa: questo "non ci
piove"! Vorremmo solo chiarire il perché in questo frangente di
tale accordo... commistione, comitato promotore, organi
istituzionali e il perché in altre occasioni no... e soprattutto se
in futuro, di fronte ad eventuali raccolte di firme, si adotti poi
la stessa prassi.
Presidente
- La parola al Presidente della Regione,
Caveri.
Caveri (UV)
- Il collega Bortot mi interroga in merito
alla mia partecipazione agli incontri del 7 giugno scorso a
Bruxelles, mi chiede come mai mi sono fatto carico della
presentazione della petizione promossa da privati cittadini e quale
atto della Giunta legittima tale partecipazione. Richiede inoltre,
con evidenti intenti polemici, se vi siano petizioni più
sostenibili di altre, richiamando il caso di quella presentata
contro il passaggio dei TIR al Traforo del Monte Bianco, senza che
ci avesse partecipato come Capo delegazione nessuna figura
istituzionale della Regione. Infine il collega Bortot chiede se
siano state presentate le problematiche sollevate dalla riduzione
dei servizi pubblici nei territori montani. Lascio in fondo la
risposta all'ultimo quesito che non ha nulla a che fare con
l'interpellanza, ma che tuttavia tocca un tema così rilevante che
merita una risposta.
Intanto il Presidente della Regione era a Bruxelles il 7 giugno
per partecipare come membro alla Sessione plenaria del Comitato
delle Regioni, di cui sono membro dal 2004, evento del tutto
separato dagli incontri che i promotori della petizione hanno avuto
con eminenti autorità comunitarie. Evidentemente la mia
contemporanea presenza a Bruxelles ha fatto emergere l'opportunità
di un mio coinvolgimento in occasione degli incontri medesimi,
tenuto conto della delicatezza della questione, così importante per
la Regione, che si andava a presentare. Evidentemente, non avendo -
come Padre Pio - una possibilità di dividermi, di essere in 2
posti, essendo uno dei firmatari della petizione e recandosi la
delegazione dal Presidente del Parlamento europeo e dal Presidente
delle petizioni in una "casa" che conosco bene, qual è quella del
Parlamento europeo, si è ritenuto simpatico invitarmi e io mi sono
presentato per quello che sono: il Presidente della Regione e
firmatario della petizione. Peraltro - e con questo affronto il
secondo quesito - il collega Bortot non sarà immemore del fatto
che, quando nell'ottobre del 2001 i comitati promotori della
petizione a cui fa riferimento organizzarono un'audizione al
Parlamento europeo di Strasburgo, il sottoscritto ebbe modo di
riceverli e di partecipare all'evento. Se nessuna figura
istituzionale regionale li accompagnò nella fase di presentazione
delle firme, ciò non dipese dal sottoscritto che c'era, ma che non
fu invitato alla fase di presentazione delle firme, altrimenti
sarei andato volentieri. Ragion per cui la domanda retorica sulla
maggiore o minore sostenibilità di talune petizioni rispetto ad
altre non va rivolta a me, che nell'uno e nell'altro caso sono
stato presente in vesti istituzionali diverse, ma sempre
nell'interesse della Comunità valdostana. Quando gli anti-TIR della
Val di Susa... in quel periodo non erano considerati da nessuno, io
ero Presidente della Commissione trasporti, sono sempre stato molto
educato nel riceverli nella mia istituzione, che era il Parlamento
europeo.
Colgo volentieri l'opportunità che mi viene offerta dal collega
Bortot per affrontare il tema delle riduzioni dei servizi pubblici
nei territori montani. Come il Consigliere saprà, il tema della
riduzione dei servizi pubblici in realtà si sdoppia in 2 filoni
distinti: da un lato, c'è il rischio che taluni servizi del
passato, cosiddetti "servizi tradizionali", scompaiano dalle nostre
montagne (poste, scuole); dall'altro, si pone con urgenza la
questione dell'accessibilità anche per le zone montane. Le moderne
tecnologie che rendono accessibili a tutti i benefici della società
dell'informazione. Sul primo aspetto ricordo che in tema di scuole
di montagna, materia sulla quale i Valdostani possono "dormire
sonni tranquilli" solo perché hanno competenza regionale in
materia, io stesso, insieme all'UNCEM, sono stato protagonista di
una vibrata protesta nei confronti del progetto del Ministro
Fioroni, che doveva portare, con la finanziaria 2007, ad un
drastico ridimensionamento degli istituti scolastici di montagna,
con un ritorno al passato che avrebbe fatto venire i brividi.
Questa malsana iniziativa fu tempestivamente stoppata, ma ricordo
che tale minaccia veniva da un Governo che lei appoggia, quindi
credo che sulla questione dei servizi pubblici nelle zone di
montagna è bene che lei faccia una circolare interna ai
rappresentanti della maggioranza. Per quanto riguarda i servizi
postali, sono in dirittura di arrivo una serie di misure che, oltre
a rendere più efficienti una serie di servizi a beneficio della
Regione stessa, impegneranno le Poste a mettere a disposizione dei
nostri cittadini che risiedono in centri minori e sono maggiormente
esposti a rischi di disservizi, strumentazioni tecnologiche che
renderanno disponibili H24 taluni servizi oggi fruibili solo
tramite operazioni di sportello. Per quanto riguarda le nuove
tecnologie, la Valle risulta un esempio riconosciuto a livello
europeo. Sono stato relatore al Comitato delle Regioni su un parere
sulla banda larga di "e-government", fra i primi risultati di
questa iniziativa va segnalata l'apertura della Commissione europea
al finanziamento pubblico delle iniziative volte alla diffusione
della banda larga nelle aree di montagna. Credo che, al di là delle
facili ironie o delle reazioni emotive alla presenza del Presidente
della Regione firmatario della petizione, sia facile dimostrare
invece che su talune tematiche polemicamente evocate dal collega
Bortot l'impegno della Regione è serio.
Presidente
- La parola al Consigliere Bortot.
Bortot (Arc-VA)
- Mi è piaciuta di più la seconda parte
della risposta, sulla prima parte pensavo che la prendesse più alla
leggera. Il fatto che lei si sia recato ufficialmente - e c'è un
comunicato del Consiglio regionale che dice che la delegazione sarà
guidata dal Presidente Luciano Caveri - non lo trovo di per sé
grave; vorrei solo chiarire che è importante che il Governo non
adotti "due pesi e due misure" a seconda delle motivazioni. Mi
ricordo benissimo che lei c'era con Messner, Vattimo, abbiamo
interloquito, ci ha dato una mano ed è intervenuto più volte, però
in quel momento era in veste di Europarlamentare. Ci mancherebbe
altro se non vi fosse stato... mettiamola così, non volevo dire
questo, sono convinto che lei non è venuto per obbligo, ma è venuto
perché è un problema valdostano. Vorrei solo che si chiarisse quali
sono i rapporti istituzionali fra i comitati che si creano, il
Governo e il Consiglio regionale, punto a capo.
Sulla seconda parte effettivamente abbiamo dei grossi problemi
con l'UE e puntualmente il Presidente ha fatto anche l'elenco delle
problematicità aperte. Questo grande "can-can" di parlare di
Euro-Regioni, di "e-government", che è stato presentato sui
giornali l'altro giorno... e l'Euro-Regione con la Liguria, la
Savoia, la Valle d'Aosta e il Piemonte dovrebbe servire, oltre a
creare sinergie fra le varie Regioni, anche a confrontarci con l'UE
su queste problematiche, perché il rischio è che, se l'UE
interviene su una "baggianata" per noi importante, quale le
prerogative regionali, che si chiamino buoni benzina, ufficio
postale o altro, e noi glielo permettiamo senza sollevare la
questione, evidentemente con le logiche di mercato si chiuderanno
tutti i servizi pubblici che non creano profitto: questo per noi è
inimmaginabile... che si possa avere dei guadagni o dei profitti a
seconda dei pensieri culturali e politici ed economici, perché si
gestisce un servizio qual è la posta, piuttosto che un altro
servizio ai cittadini. Questa cosa è importante, ce la troveremo
sempre più sovente fra i piedi, vedo che c'è una disattenzione da
parte del Consiglio, ma tale questione della privatizzazione dei
servizi, anche quelli minimi indispensabili nelle località
periferiche, che sia al mare, in montagna o in pianura ce la
ritroveremo sempre più "fra capo e collo" e sempre più chi avrà
soldi dovrà sopperire alla privatizzazione di questo tipo di
servizi essenziali. Continueremo a sollevare questo problema, chi
di noi non è d'accordo con l'Europa alzi la mano, ma dovremo
discutere quale Europa: se l'Europa dei popoli come diceva
Bertinotti oggi a proposito delle pensioni o se l'Europa dei
finanzieri e delle finanze e dei mercati. Insisto su questo
argomento, non è detto che sia solo quel tipo di Europa che deve
andare avanti.
Per finire, va bene la seconda parte della risposta, va meno
bene la prima parte, non è successo niente di grave, ma era giusto
che intervenissimo a precisare i rapporti che intercorrono fra i
comitati che si creano e le istituzioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK