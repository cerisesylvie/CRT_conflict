Consiglio Regionale della Valle d'Aosta - Oggetto del Consiglio n. 2837 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2837 del 12 ottobre 2023 - Resoconto
OGGETTO N. 2837/XVI - Interpellanza: "Soluzioni per garantire
una maggiore sicurezza agli studenti che frequentano la sede
dell'Università della Valle d'Aosta situata in loc. Le Grand Chemin
a Saint-Christophe".
Bertin (Presidente) -
Punto n. 36. Si è prenotato il
consigliere Brunod, ne ha facoltà.
Brunod (RV) -
Il 12 settembre 2023 su Aosta Sera vengono
riportate le seguenti informazioni: "Università della Valle
d'Aosta, slitta ancora l'apertura della nuova sede, l'Università
dovrà attendere ancora per vedersi consegnare dalla Regione e
inaugurare ufficialmente la nuova sede dell'area Testafochi;
nonostante la promessa di affido entro l'anno accademico 2023-2024,
alcuni interventi su impianti e dotazione tecnologica, hanno fatto
slittare ancora la data della riapertura".
Evidenziamo anche la risposta dell'Assessore competente
all'interrogazione formulata dalla consigliera Minelli nella seduta
del Consiglio regionale del 27-28 settembre 2023, avente come
oggetto: "Notizie in merito all'ulteriore posticipo dell'apertura
della nuova Università della Valle d'Aosta".
Appreso che la fine dei lavori dovrebbe concludersi, come
indicato nell'articolo, con l'estate del 2024, abbiamo richiamato
anche l'interpellanza discussa in Consiglio regionale il 12 gennaio
2023 avente come oggetto: "Soluzioni volte a offrire maggiore
sicurezza agli studenti dell'Università della Valle d'Aosta
attraverso il posizionamento di una fermata per autobus più vicina
alla sede in località Grand Chemin".
Tenendo conto delle risposte e delle considerazioni rilasciate
dall'allora Assessore competente e prendendo atto dello slittamento
dell'apertura verso fine dell'estate 2024, s'interpella il Governo
regionale per conoscere se vi sia l'intenzione d'interloquire con
le diverse parti interessate per cercare di trovare le migliori e
possibili soluzioni che possano offrire maggiore sicurezza agli
studenti che frequentano la sede dell'Università della Valle
d'Aosta situata in località Grand Chemin 181 a Saint-Christophe, in
attesa dell'apertura della nuova sede dell'Università che dovrebbe
avvenire, da quanto appreso, verso fine estate 2024.
Presidente -
Risponde l'assessore Bertschy.
Bertschy (AV-VdA Unie) -
Ci sono studenti che si sono
riferiti a noi rispetto a questo problema. Il problema è noto: al
momento, fino a quando non verranno realizzati lavori importanti
che non hanno tempi di esecuzione immediati, noi che ci occupiamo
di trasporto e che possiamo dare servizi di trasporto in regola con
il Codice della strada, in funzione delle disponibilità che ci sono
sulle infrastrutture, non siamo in grado di determinare una fermata
più sicura di quella attuale. Sa bene qual è il problema, non è
tanto la fermata in salita, che è in sicurezza, è la fermata in
discesa che prevede l'attraversamento della strada e una zona
sicura per fermare l'autobus che non può essere fermato, da Codice
della strada, su quel tipo di strade, il Codice rispetto a questo è
molto preciso.
Il collega Sapinet che si occupa d'interloquire con l'ANAS ha
posto il problema, soprattutto ha fatto delle proposte al riguardo.
Sappiamo tutti qual è la vicenda che interessa quegli importanti
investimenti, quindi noi non possiamo che ribadire che al momento
abbiamo previsto ulteriori sopralluoghi per capire se è
individuabile una zona più vicina, ma il problema grosso è
l'attraversamento della strada che va fatto in sicurezza e in
questo momento la sicurezza dell'attraversamento la possiamo
determinare solo vicino alla zona del semaforo, altrimenti
rischiamo di mettere in difficoltà questi ragazzi.
Noi siamo a disposizione come servizio trasporto con tutti gli
enti competenti per provare a individuare per questi mesi che
rimangono dall'apertura della nuova Università eventualmente altre
zone, ma al momento non siamo in grado e non so se ci sono delle
proposte. Ben venga anche da parte vostra, le accogliamo volentieri
di modo che si possano mettere in opera, però, ripeto, quella è una
zona che deve essere da anni oggetto di grandi investimenti, ma per
ora siamo nella situazione che tutti conosciamo.
Presidente -
Replica il consigliere Brunod.
Brunod (RV) -
Ovviamente tutti sappiamo che il problema è
complesso, siamo ritornati su questa problematica perché con
l'iniziativa che avevamo fatto tempo fa si pensava che fosse stata
una questione di mesi, perché c'era la previsione dell'apertura
della nuova Università, quindi in parte il problema era
risolto.
Con questo slittamento di un anno, purtroppo persiste il
problema lungo quel tratto e, ovviamente, come lo sappiamo noi,
sicuramente anche voi e anche il Presidente della Regione è al
corrente di questa problematica, perché molti studenti hanno
segnalato più volte questo disagio, soprattutto per questioni di
sicurezza, sia come ha detto lei per l'attraversamento ma anche per
il tratto di percorrenza nella fermata in salita dove si devono
percorrere parecchie centinaia di metri lungo la statale. Anche
quel pezzo lì purtroppo è molto difficoltoso.
Noi ci auguriamo che anche attraverso queste disponibilità e
interlocuzioni che avete manifestato si possano trovare delle
soluzioni temporanee, magari non quelle ottimali, ma che vanno a
limitare questo disagio e questa pericolosità, nella speranza che
al più presto vengano pianificati questi grandi e importanti
investimenti che vanno poi a risolvere completamente il problema e
quindi si va a chiudere il cerchio.
Ringraziamo per la disponibilità e tra tutti sono convinto che
si dovrebbe cercare di fare il possibile, perché comunque la
sicurezza è una cosa che non ha colori, è una cosa a cui teniamo
tutti e quindi bisognerebbe proprio impegnarsi a fondo per
risolvere il problema nonostante la complessità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK