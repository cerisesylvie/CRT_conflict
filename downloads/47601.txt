Consiglio Regionale della Valle d'Aosta - Oggetto del Consiglio n. 3816 del 23 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3816 del 23 luglio 2024 - Resoconto
OBJET N° 3816/XVI - Communications du Président du
Conseil.
Bertin (Presidente) -
Alla presenza di 33 Consiglieri,
possiamo dare inizio ai lavori di oggi. Punto n. 1 all'ordine del
giorno.
Il 10 luglio scorso, la Giunta ha presentato il Piano
pluriennale 2024-2026 per lo sviluppo del sistema informativo
regionale, il Piano è stato assegnato alla II Commissione.
La Conferenza dei Capigruppo, riunita venerdì, ha concordato di
procedere alla trattazione abbinata delle interrogazioni iscritte
ai punti 10 e 13 e delle interpellanze iscritte ai punti 56 e
58.
Inoltre, vi informo che nei giorni scorsi i Consigli regionali
della Campania, dell'Emilia-Romagna e della Sardegna hanno
trasmesso gli atti con i quali hanno approvato la richiesta di
referendum abrogativo in materia di autonomia differenziata.
In ultimo, segnalo l'assenza dell'assessore Caveri impegnato
nella giornata di Roma per motivi istituzionali.
Vi sono interventi? Consigliere Restano, a lei la parola.
Restano (GM) -
Intervengo sulle sue comunicazioni e
sull'assenza dell'assessore Caveri, che ci è stata comunicata solo
ieri alle ore 16:19. Gli interrogativi su quest'assenza sono molti,
perché oggi si tratta una norma importante che è stata da lei
iscritta nel suppletivo proprio di ieri, che ci è stato trasmesso
alle ore 14:19. Allora ci chiediamo se si fosse già a conoscenza di
quest'assenza prima d'iscrivere il suppletivo, se si poteva fare
altrimenti; per sfizio sono andato a vedermi gli impegni
dell'Assessore che sono stati riportati sul sito della Regione e
nella giornata di martedì non sono previsti impegni istituzionali,
non sono previsti per mercoledì... Strano, perché è un Assessore
molto attento alla comunicazione, e sapere ieri pomeriggio alle ore
16:18 della sua assenza, con conseguente richiesta di spostamento
dell'ordine del giorno, che è appena stato iscritto, ci fa specie.
Ci fa specie perché ci sentiamo trattati male e perché lei non ci
tutela, Presidente, lei non svolge uno dei suoi ruoli
principali.
Quando l'abbiamo votata, io ho riposto in lei tanta fiducia,
pensavo in un miglioramento degli uffici, invece il legislativo è
stato destrutturato. Confidavo in lei per tutti i valori che si
porta appresso, che sono stati prontamente smentiti, e poi
confidavo in lei, perché questo è un suo ruolo, per il rifacimento
della legge elettorale; non ha mosso un dito, signor Presidente,
eppure fa parte del programma!
Allora la domanda è questa: è lei che si fa gestire dagli
Assessori, e quindi non svolge il suo ruolo, o ci sta prendendo
sempre in giro? Delle due l'una, altre vie di fuga non ci sono.
Gliel'ho già chiesto altre volte, per cortesia riprenda il Governo
regionale, riprenda il presidente Testolin, se del caso, ma faccia
funzionare bene questo Consiglio e cerchi di tutelare i compiti e
le prerogative del Consiglio, perché fra due mesi non vorrei
ritrovarmi in Via Losanna ...aver messo la marcia indietro a tutti
gli effetti. Non so se voi colleghi siete mai stati negli uffici di
Via Losanna, quando erano tutti ammassati lì, ecco, secondo me
arriveremo a questo, ed è una triste vicenda, una triste strada
quella che stiamo prendendo.
La pregherei quindi, Presidente, di intervenire sul punto,
perché se era tanto urgente questa norma, l'Assessore competente
doveva esserci.
Il Presidente Testolin non andava alla Conferenza delle Regioni
per venire in Consiglio e io l'ho ripreso, se lo ricorda? Ecco,
gradirei che su una norma così urgente, ritenuta così importante,
l'Assessore avesse fatto uno sforzo.
Sarebbe interessante vedere a che ora ha prenotato il biglietto
aereo.
Presidente -
Collega Aggravi ne ha facoltà.
Aggravi (RV) -
Sì, Presidente, per prendere atto della
sua comunicazione, oggi ufficiale, dell'assenza dell'assessore
Caveri, ricevuta - come ha detto il collega Restano - tramite
WhatsApp ieri pomeriggio.
Noi ci siamo trovati venerdì con gli altri capigruppo per
organizzare i lavori di un complesso ordine del giorno, in cui si è
sedimentata, affastellata tutta una serie di leggi, che sono tutte
sicuramente importanti e necessarie, perché sennò non sarebbero
delle leggi del corpus normativo regionale.
In particolare, quella di cui parlava il collega che mi ha
preceduto è una norma che ci è stata rappresentata informalmente
dall'Assessore, in questo momento assente, già nel corso dello
scorso Consiglio. Una norma che, di fatto, è arrivata in
Commissione il 12 di luglio e ha avuto il suo parere il 18 di
luglio, quindi un iter rapidissimo, un iter che non ha permesso
tutta una serie di approfondimenti su una legge su cui pendono, tra
l'altro, dei contenziosi in questo momento in capo ai Comuni, una
legge che in parte va a sistemare una situazione che si era creata
a fronte di un'altra legge che ha avuto lo stesso iter, che è la
legge 30/2021, presentata il 9 settembre e che ha avuto il suo
parere favorevole il 5 di ottobre, e nel mezzo c'erano dei
Consigli.
Ci è stato rappresentato anche dall'Assessore, in audizione in
Commissione, che questa rapidità non aveva consentito un esame
puntuale e corretto e quindi oggi bisogna mettere mano a una legge
che sta comunque creando delle problematiche, e la storia si
ripete, questo è il vero problema.
Io non voglio tornare indietro a quando non è stato permesso a
dei Presidenti o a degli Assessori di partecipare alle conferenze
Stato-Regioni o a degli appuntamenti importanti, e non voglio
neanche tornare a dire che in più di un'occasione le opposizioni
hanno evitato di fare ostruzionismo in Commissione, che hanno
evitato di alzare la polvere per cercare, giustamente, di lavorare
e di portare a termine magari anche dei provvedimenti di legge che
poi non abbiamo sostenuto o verso i quali eravamo contrari; è anche
una questione di rispetto, perché comunque il lavoro di tutti va
rispettato, e soprattutto io mi dico, e lo ripeto, che tempistiche
di questo tipo, per leggi presentate come estremamente importanti
(e che impongono un'attenzione particolare perché cambiano
completamente le regole del gioco e possono anche comportare degli
effetti non del tutto positivi) meritano attenzione, non che
vengono buttate e devono essere passate, e poi magari si chiede
l'inversione dell'ordine del giorno perché qualcuno è a fare chissà
che cosa.
Io non voglio giudicare o concentrarmi sul perché di un'assenza
o quant'altro, il Consiglio c'era e si sapeva. Che fosse un
Consiglio complicato non l'hanno deciso le forze di opposizione,
l'ha deciso chi ha portato avanti tutta una serie d'interventi
normativi e di leggi, è responsabilità di chi porta avanti un
provvedimento normativo essere presente quando questo viene
discusso.
Io ritengo una situazione estremamente grave, mi appello anche a
lei, Presidente, anche se ho meno speranze del collega Restano,
perché tanto ormai ho capito come vengono gestite le cose... è
anche vero che in parte lei oggi sconta anche colpe e scelte altrui
che non dipendono totalmente da lei, però oggettivamente io mi
chiedo se ogni volta bisogni arrivare a questo punto.
Le voglio ricordare, e lei se lo ricorderà benissimo, quello che
è successo nel 2019, quando si è stati costretti a presentare una
marea di emendamenti per fermare l'esame di leggi in fretta e furia
che impegnavano notevolmente le finanze pubbliche.
Non l'abbiamo voluto fare perché siamo persone responsabili, non
che non lo fossimo ieri, ma è stato fatto ed è stato anche
criticato, però in quel momento abbiamo evitato di fare anche di
peggio.
Chissà oggi che cosa non eviteremo.
Presidente -
Consigliere Manfrin, ne ha facoltà.
Manfrin (LEGA VDA) -
Credo che quello a cui ci troviamo
di fronte sia una mancanza di rispetto che ha pochi precedenti e
che sostanzialmente ci dice che qualcuno vuole percorsi accelerati
per le proprie leggi, leggi a cui magari intende dare anche un
significato politico, e poi però queste leggi, dal percorso
accelerato a cui si ritiene dover dare una priorità, non valgono
nemmeno lo sforzo di essere presenti in aula quando queste poi
vengono discusse ed eventualmente votate.
Lei, Presidente, ci ha detto - premetto che io non l'ho votata
come Presidente del Consiglio, a differenza del collega Restano -
che gli impegni che l'Assessore ha preso sono di natura
istituzionale, allora io vorrei che questi impegni invece venissero
dichiarati, perché questi impegni di natura istituzionale, se
fossero impegni di questa natura, dovrebbero essere riassunti, come
giustamente ha osservato il collega Restano, sul sito del
Consiglio, eppure di questi impegni istituzionali non vi è
traccia.
Allora sarebbe interessante capire qual è la natura di questi
impegni istituzionali, qualcuno ha suggerito magari la necessaria
ricerca di un nuovo segretario particolare, questo potrebbe essere
magari un momento di ricerca, potrebbe invece essere momento - e ci
auguriamo che non sia così - di una discesa da qualche parte, in
qualche luogo, per una foto opportunity.
Saremmo molto delusi se sui canali social che sono propri
dell'Assessore dovessimo vedere fotografie in luoghi simbolo che
valgono la sua assenza all'interno di quest'aula, e che magari nel
mettere a disposizione della sua maggioranza il fatto di dire:
"Beh, voi tenete in stand-by le leggi, poi quando torno io a questo
punto si discutono, perché senza di me non si può fare".
Io credo che quest'istituzione sia meglio di così, credo che
quest'istituzione, oltre a essere stata violata rispetto a un
percorso delle leggi che non ha fatto il suo giusto iter
all'interno delle Commissioni, non vi sono stati il giusto esame e
la giusta verifica soprattutto su una parte così tecnica... almeno
la presenza di chi queste forzature le ha fatte sarebbe stata
utile, invece questa presenza purtroppo non c'è.
Questa è una grave mancanza che vogliamo rimarcare e mi auguro,
Presidente, che lei ci voglia chiarire quali sono le motivazioni
dell'assenza, se l'impegno non è fra quelli istituzionali presenti
sul sito.
Presidente -
Consigliere Marquis.
Marquis (FI) -
Mi unisco anche io alle parole che sono
state espresse dai colleghi che mi hanno preceduto su
quest'argomento, perché riteniamo che non sia una mera critica ma
voglia essere la descrizione di uno stato di fatto che consideriamo
non più tollerabile, ma non più tollerabile non nei nostri
confronti, ma nel rispetto del buon funzionamento dei lavori
dell'Aula e nel rispetto istituzionale.
Credo che mai come oggi sia svilito il ruolo del Consiglio, caro
presidente Bertin, perché non è normale, non abbiamo mai visto
nella storia recente della Valle d'Aosta degli atteggiamenti del
genere: presentare e scaricare all'ultimo minuto dei disegni di
legge senza poi la presenza dell'Assessore competente alla
discussione in aula.
Riteniamo che sia irrispettoso e che questo metodo, non potersi
confrontare con l'Assessore, nuoccia anche al buon funzionamento
dei lavori e alla qualità della produzione legislativa.
È venuto giovedì in Commissione e, in fretta e furia, è stato
dovuto dare un parere, perché è stato ritenuto che la legge dovesse
essere sottoposta all'attenzione del Consiglio e non ci sarà
nemmeno modo, durante il Consiglio, di potersi confrontare con
l'Assessore competente nel dibattito. Questo crediamo che non vada
bene, che lei debba fare una riflessione, caro Presidente Bertin,
perché il Consiglio deve essere messo nella condizione di
lavorare.
Così come colgo l'occasione per registrare che c'è un continuo
impoverimento delle strutture del Consiglio: perderemo dell'altro
personale qualificato da qui a breve, è vero che c'è scritto e che
è stato detto che verrà sostituito, però intanto si perdono delle
persone qualificate; questo sta avvenendo progressivamente da anni
a questa parte, e presidente Bertin, non cogliamo da parte sua, che
è sempre stato attento, quando lei occupava i ruoli
dell'opposizione, al buon funzionamento del Consiglio regionale...
le chiediamo ancora adesso di prendere in mano, ma veramente,
questa questione, di prendersela a cuore, perché svilire la
possibilità di lavorare ai Consiglieri regionali vuol dire svilire
l'istituzione.
Noi siamo convinti che lei creda nell'istituzione e quindi
bisogna fare qualcosa per cercare di mettere tutti quelli che sono
in quest'aula nella condizione di poter dare al meglio il loro
apporto.
Presidente -
Consigliera Erika Guichardaz.
Guichardaz E. (PCP) -
Mi unisco alle considerazioni fatte
dai colleghi, soprattutto rilevando che venerdì abbiamo fatto una
Capigruppo proprio per definire i lavori di questo Consiglio, che
sapevamo essere piuttosto impegnativo, accordandoci in qualche modo
anche per poter scaricare leggi arrivate alla conclusione dell'iter
solo ieri sera, in un clima credo anche di collaborazione che è
sempre stato presentato da noi della minoranza.
Sotto questo punto di vista, in quella sede nessuno ci ha
avvisato di un possibile impegno di martedì dell'assessore Caveri,
oltretutto anche nella riunione informale avuta con lei ieri, non
abbiamo ancora compreso gli impegni istituzionali, che naturalmente
vorremmo conoscere.
Evidenzio, come già fatto dai colleghi che mi hanno preceduto,
che anche per quello che riguarda il nostro gruppo vi sono leggi
ferme in Commissione da oltre due anni, e direi non leggi di poco
conto, perché una è la legge elettorale, ferma dal 26 aprile 2022,
e un'altra è la legge contro le discriminazioni, che è ferma in
Commissione dal 17 maggio 2022.
Rilevo anche quanto ha sottolineato il consigliere Marquis:
purtroppo gli uffici del Consiglio regionale s'impoveriscono di
giorno in giorno, abbiamo perso una risorsa non molto tempo fa - e
ne avevamo discusso in questo Consiglio - e ne perderemo un'altra
molto valida, soprattutto per quello che riguarda le nostre
iniziative, nel breve periodo.
È vero, viene sostituita, ma sotto questo punto di vista molto
probabilmente e difficilmente chi prenderà il suo posto, potrà in
qualche modo avere le competenze acquisite proprio da questa
dipendente in questi anni.
Le chiediamo quindi un'attenzione maggiore rispetto al ruolo del
Consiglio regionale rispetto al ruolo delle Commissioni e rispetto
agli uffici, che lei ben conosce perché anche lei è stato in
opposizione, quindi sa bene l'importanza del personale degli uffici
di Via Piave.
Sotto questo punto di vista chiediamo solo una maggior chiarezza
per meglio comprendere: può esservi anche stata un'urgenza
dell'ultimo minuto, ma sarebbe importante capirlo oggi, visto che
anche nella riunione di venerdì nulla è stato detto.
Presidente -
Consigliere Lucianaz ne ha facoltà.
Lucianaz (RV) -
La ringrazio per la parola, Presidente,
anche se terminerò il mio intervento con una critica nei suoi
confronti.
Per una volta che non si parla di morti, volevo citare invece il
Soccorso Alpino Valdostano e i militari della Guardia di Finanza,
che fanno un servizio formidabile per salvare le vite e, tutti i
giorni, rischiano nei crepacci, nei voli, sulle nostre montagne.
Volevo iniziare quest'intervento proprio ringraziando loro che ogni
giorno si prodigano a salvare vite e ad aiutare alpinisti.
Il mio intervento invece riguarda il collega Caveri, ora
Assessore - impegnato a organizzare i preparativi per il presidente
Mattarella - che, invece, ci ha passato in fretta e furia un
disegno di legge in Commissione, in cui è previsto di esautorare
totalmente le competenze dei Sindaci per quanto riguarda l'aspetto
legato alla legge oggi in discussione; in più - come ben sa anche
il Presidente di Commissione - avevo richiesto più volte audizioni,
proprio per quanto riguarda in particolare l'aspetto sanitario e
tecnico legato all'elettrosmog: non è stato permesso, anzi, non ho
neppure ottenuto risposta.
Questa è la maggioranza regionale, questa è la mia accusa,
mentre l'assessore Caveri si deve occupare di organizzare i
ricevimenti.
Termino il mio discorso criticando lei, presidente Bertin,
perché per l'ennesima volta mi tocca ritornare sull'Osservatorio
della criminalità in quanto ho visto che sono stati organizzati -
su indicazione del Presidente della Commissione, Lavevaz - degli
incontri il 24 maggio e il 7 giugno scorso con i comandi della DIA,
della Procura della Repubblica, con il Corpo Forestale, con il
Questore e con i Carabinieri. Bene, noi della Commissione
competente non ne sappiamo nulla, non abbiamo ricevuto una minima
notizia né una riga sull'esito di questi incontri.
Come lei ben sa, siamo ancora in attesa della relazione annuale:
doveva essere terminata a giugno e non ne sappiamo nulla, almeno io
non ho ricevuto nulla.
In Commissione il presidente Lavevaz, che sollecito ogni volta,
non ci dà una comunicazione, sebbene anche quest'argomento sia
competenza della Commissione. Presidente Bertin, è una vergogna
come lei sta gestendo quest'organismo.
Presidente -
Consigliere Marguerettaz.
Marguerettaz (UV) -
Verrebbe da chiedersi se non dobbiamo
cambiare l'articolo 1 dell'ordine del giorno in "Varie ed
eventuali", perché abbiamo puntualmente l'occasione per fare tutta
una serie di serie di dissertazioni.
Mi pare che l'argomento principe sia la coerenza del Presidente
Bertin, del suo passato tra opposizione e maggioranza - e sul quale
non entro - ma vorrei stare sull'argomento che ha occupato la gran
parte gli interventi dei colleghi: posso anche capire, ma cercherei
di ricondurre alla ragionevolezza questo confronto.
Abbiamo quattro giorni di Consiglio regionale, abbiamo una legge
che è stata depositata e che è stata ritenuta urgente e che va a
sbloccare dei lavori che sono necessari per poter
infrastrutturare.
Ovvio che, anche nell'ora di confronto in Commissione, abbiamo
avuto modo di parlare probabilmente il 20% della legge e l'80% su
argomenti che erano indiretti, perché, ovviamente, quando si parla
di telecomunicazione, si può parlare di tutto.
Una parte dei colleghi aveva sollevato il problema del parere
del Co.re.Com. Il parere del Co.re.Com è arrivato. Era solo per
dire che è giusto, per certi versi, evidenziare, ma se noi
facessimo un'inversione dell'ordine del giorno e andassimo a
discutere domani di questa legge, secondo voi creeremmo un vulnus
all'assemblea?
Io- ma questo è un mio ragionamento e non mi permetto di
giudicare le posizioni altrui - credo che sia ragionevole
immaginare, anche perché noi abbiamo una legge di indubbia portata
che si occuperà - la prima variazione - con degli articoli che
riguardano anche gli interventi sugli eventi calamitosi che abbiamo
avuto a Breuil-Cervinia, che abbiamo avuto a Cogne e che abbiamo
avuto in diversi Comuni della Valle d'Aosta, quindi, senza voler
necessariamente fare il pompiere e il paciere, credo che per certi
versi siano giuste le osservazioni su alcuni argomenti, io posso
anche condividerle, ma sul caso specifico chiederei - se il collega
Restano chiede una Capigruppo - di poterne parlare all'interno
della Capigruppo e di organizzare i lavori in modo tale da creare
le condizioni affinché il dibattito avvenga nel modo più fattivo e
completo.
Presidente -
Ricordo soltanto che, purtroppo, la giornata
di oggi in realtà non era prevista come Consiglio regionale,
pertanto è stato deciso soltanto venerdì che oggi ci sarebbe stato
il Consiglio e l'assessore Caveri, nel tempo restante, ha cercato
di spostare l'appuntamento in un'altra data; purtroppo non è stato
possibile da quanto è stato riferito, pertanto ci siamo trovati in
questa condizione, che non è voluta ma ci sono le circostanze
oggettive che hanno portato a quest'aspetto.
Poi capisco, per certi versi, il fastidio della minoranza, ma
immagino che nessuno volesse né fare uno sgarbo né altro a
nessuno.
Per il resto - il consigliere Lucianaz è un po' fuori tema -
l'Osservatorio farà una relazione a fine settembre, che comprenderà
anche gli incontri avuti con le Forze dell'Ordine e verrà
trasmesso, come previsto, alla I Commissione che potrà fare le
proprie valutazioni.
Il consigliere Aggravi per mozione d'ordine. A lei la
parola.
Aggravi (RV)
- Se posso, per giusto dovere di cronaca,
perché non vorrei che si confondessero i piani: io apprezzo sempre
i giusti interventi difensivi del collega Marguerettaz, ma sul tema
nessuno ha contestato la materia della legge, e lo dico perché, in
Commissione, ho chiesto all'Assessore e a chi è intervenuto che
cosa sarebbe successo con l'applicazione della legge - ovvero,
riguardo ai contenziosi che oggi ci sono tra i Comuni e il noto
operatore della fibra - nel momento in cui la responsabilità
passasse dai Comuni alla Regione; che cosa succederebbe a quei
contenziosi?
Io sto ancora aspettando la risposta, forse è andato a cercarla
a Roma, sono ben contento, però oggi non l'abbiamo avuta, come non
abbiamo avuto risposte anche su altro.
Ci fossero quindi state le risposte e non si fossero fatte le
cose di fretta - come al solito ogni tanto succede - forse oggi si
sarebbe affrontato in modo diverso questo inizio Consiglio, e lo
diciamo a livello di metodo, perché - ripeto - venerdì c'era anche
lei e nessuno sapeva nulla.
È vero, abbiamo aggiunto una giornata, il martedì, e anche la
mattina di venerdì, e sicuramente gli impegni istituzionali degli
Assessori vengono prima anche di quelli degli altri Consiglieri,
però devo anche dire che l'opposizione si è strozzata una giornata
per presentare delle iniziative ulteriori sui cinque provvedimenti
di legge del giorno successivo.
Ognuno quindi ha avuto un più e un meno, è una questione di
metodo e di rispetto.
Sinceramente, siccome ci è stata chiesta rapidità per questa
legge, ci poteva essere chiesta dallo stesso interessato un altro
modo di affrontarla e magari potevano anche esserci le risposte
alle domande che sono state poste.
Presidente -
Consigliere Aggravi, è una mozione
d'ordine?
Aggravi (RV) -
Chiedo anche la riunione dei Capigruppo, a
questo punto.
Presidente -
Sospendiamo per la riunione dei Capigruppo.
Il Consiglio è sospeso.
La seduta è sospesa dalle ore 09:41 alle ore 09:50.
Bertin (Presidente) -
Riprendiamo dopo una breve riunione
della Capigruppo. Si procede con l'ordine del giorno e riprendiamo
i lavori dal punto precedente. Consigliere Lavy, siamo sulle
comunicazioni, punto n. 1, a lei la parola.
Lavy (LEGA VDA) -
Credevo che avrebbe potuto farlo lei in
apertura, ma penso che siano doverose due parole per ricordare
Silvio Rollandin, scomparso sabato scorso. Era uno dei più
importanti conoscitori delle consorterie valdostane, vicepresidente
dell'Associazione Réseau des Consorteries e segretario comunale di
Ayas per 30 anni. Prese le difese delle Consorterie di fronte al
Commissariato degli usi civici del Piemonte, Liguria e Valle
d'Aosta, diede un contributo fondamentale per la predisposizione
della legge del 1973 e la legge del 2022 appunto sulle Consorterie
approvata da questo Consiglio regionale.
Aveva partecipato alle audizioni, aveva voluto anche conoscere
me personalmente dopo il dibattito dalla legge in aula, perché
aveva molto apprezzato il mio intervento. Mi ero recato diverse
volte a casa sua, anche ad Antagnod, e le chiacchierate con lui
erano veramente molto costruttive e ci sarebbero stati ancora tanti
temi di cui trattare con una persona così, che lascerà veramente un
vuoto molto importante, una mancanza molto importante.
Senza di lui probabilmente oggi non considereremmo le
consorterie come enti attuali e da rilanciare ma come enti del
passato.
Ci lascia un pilastro nelle consorterie valdostane di Ayas e
della cultura della nostra terra. A no revére, Silvio.
Presidente -
Era previsto un intervento su questo,
peraltro lo stesso consigliere Marquis aveva chiesto la parola
sulla stessa cosa, per cui a lei la parola, consigliere
Marquis.
Marquis (FI) -
Vorrei anche io ricordare oggi in aula
l'amico Silvio Rollandin, nato e cresciuto ad Ayas, che ci ha
lasciato in questi giorni e che, proprio in queste ore, riceverà
l'ultimo saluto dalla comunità di Ayas in quel di Antagnod.
Silvio era un fiero Ayassin che ho avuto modo di conoscere, di
frequentare e di stimare, un uomo di grande cultura che ha dato
molto alla sua comunità.
Laureato in economia, profondo conoscitore del suo territorio,
della comunità di Ayas, un uomo di montagna, schivo, un uomo
moderato e di centro, schietto, onesto e di grande arguzia.
È stato segretario comunale per trent'anni nella sua comunità,
vicesindaco, consigliere di opposizione, revisore dei conti della
Monterosa Sky, in ultimo presidente di Réseau des Consorteries e,
proprio nel 2021 pubblicò il suo libro "Les Consorteries
d'Ayas".
Ricordo ancora quando, fresco di stampa il libro, passò a casa
mia per omaggiarmi di una copia: fu un momento emozionante, anche
perché ci confrontammo sulla tematica delle consorterie.
Voglio riprendere un passaggio della prefazione del libro,
quando dice: "Sono stato convinto, su sollecitazione dell'AVAS, a
pubblicare questo libro prima che si faccia notte, perché non si
perda nella memoria quest'istituzione" e proprio in questa
prefazione ricorda tutta una serie di passaggi e tutti coloro che
si sono adoperati per affermare le Consorterie e il loro
riconoscimento; cita tutti i nomi e dice: "Se esistesse un albo,
questi sarebbero tutti "Amis des Consorteries".
Io credo che, se esistesse un albo degli amici delle
Consorterie, Silvio Rollandin dovrebbe essere Presidente onorario
per tutto quello che ha dato, per questi riconoscimenti che credo
che abbiano un grosso significato e che verranno apprezzati nel
tempo.
In questo momento, che è il momento del dolore, credo che sia
stato intrapreso l'ultimo viaggio, e l'ha intrapreso con le tsôque
d'Ayas ai piedi, come avveniva in tutti i giorni che lo si vedeva
con i sabot, proprio per rafforzare il legame che aveva con la sua
terra e con il suo territorio.
In questo momento, non possiamo che unirci al dolore della
famiglia, della moglie Maria Silvia, delle figlie Solange e Annie e
del fratello René. Grazie Silvio, ciao.
Presidente -
Consigliera Minelli ne ha facoltà.
Minelli (PCP) -
Mi unisco brevemente al ricordo di Silvio
Rollandin, una persona che personalmente ho potuto conoscere
soltanto un paio di anni fa, quando abbiamo lavorato in Consiglio
sulla legge che riguarda le Consorterie; prima avevo sentito
parlare di lui, in particolare come segretario comunale, collega di
mio marito, che faceva riferimento spesso a lui come persona
estremamente competente e sempre disponibile per un consiglio.
Poi, quando l'ho conosciuto, ho avuto modo di apprezzare la sua
grande competenza per quello che riguarda la conoscenza della
storia e delle tradizioni di Ayas, e, in particolare, delle
Consorterie, ma soprattutto di apprezzare la passione con cui ci ha
raccontato, quando è stato audito in Commissione, il suo pensiero
riguardo all'importanza di difendere questi beni comuni che
rischiano appunto di essere fagocitati dalla notte e dal tempo.
Nel 2018 ha avuto la soddisfazione di pubblicare il suo libro
"Le Consorterie di Ayas e altri frammenti di storia locale", di cui
era molto fiero e direi giustamente molto fiero.
Le conversazioni che ho potuto avere con lui in quel periodo
sono state per me illuminanti e lo ringrazio ancora adesso della
disponibilità.
Alla signora Cugnod, alle figlie, le nostre condoglianze.
Presidente -
Assessore Marzi, ne ha facoltà.
Marzi (SA) -
Naturalmente le prime parole nel ricordo di
Silvio Rollandin vanno a tutti i colleghi che, in maniera
assolutamente spontanea e a titolo personale, hanno voluto
ricordare una persona centrale nella vita politica e amministrativa
della Valle d'Aosta, tra l'altro non soltanto come amministratore e
come uomo di diritto nel suo precedente ruolo di segretario, ma
anche e soprattutto, come richiamato dal collega Marquis, come uomo
di territorio.
Quale capogruppo della Stella Alpina, e attualmente unico membro
del movimento, a me invece spetta ricordare Silvio per il ruolo
centrale che ha sempre avuto all'interno del movimento e la sua
maniera di fare politica all'interno del coordinamento regionale
della Stella Alpina - e da sempre in quanto da sempre presente, fin
dalla fondazione, nella Stella Alpina stessa, con un passato VDP -
è il rappresentare la stessa maniera di ragionare e di agire.
Silvio era persona sempre, a ogni riunione del partito, presente
in maniera seria e silenziosa in tutte le scelte più importanti di
Stella Alpina, scelte che tutti i movimenti politici incontrano
lungo la vita, e, come è stato richiamato, aveva lo stesso modo di
agire anche in movimento, nel senso che era prima abituato a usare
le orecchie, ad ascoltare quello che il dibattito portava, e poi -
per chi si ricorda le riunioni - in fondo, quando il dibattito
aveva espresso in alcuni casi anche in maniera più accesa tutta una
serie di posizioni, alzava la mano in maniera pacata - anche
ultimamente, purtroppo a distanza negli ultimi mesi - ed esprimeva
la sua opinione; sua opinione che non soltanto nel modo di agire e
nel modo di comportarsi tendeva poi sempre a essere anche una sorta
di sintesi e a essere tra quelle più udite.
Per cui, come Stella Alpina, come movimento (che da quando
purtroppo l'altro giorno è arrivata questa notizia, domenica, ha
rappresentato in tutte le sue forme la massima forma di
condoglianze alla famiglia), noi ringraziamo tutti e vogliamo
assolutamente ricordare Silvio Rollandin, non soltanto per quello
che ha fatto, ha detto e ha rappresentato, ma anche per il suo modo
estremamente pacato e serio di portare un ricordo della politica,
dell'amministrazione e del territorio, con un profondo senso di
responsabilità nei confronti della sua assolutamente amata Valle
d'Aosta.
Presidente -
Consigliere Restano, brevemente.
Restano (GM) -
Mi unisco anche io al ricordo di Silvio
Rollandin e alle condoglianze rivolte alla sua famiglia, alle sue
figlie. É già stato detto tutto sul suo percorso, voglio solamente
ricordare la sua immensa disponibilità nei confronti della
collettività e degli interlocutori politici, di qualunque
appartenenza, che si sono rivolti a lui nel tempo: potevano
confrontarsi liberamente e fare tesoro del suo percorso formativo e
professionale, della sua esperienza, della sua enorme e profonda
conoscenza del territorio e, soprattutto, di quell'attaccamento al
territorio, alla sua vallata, ma soprattutto alle tradizioni della
Valle d'Aosta.
È stato importante e arricchente confrontarsi con lui.
Presidente -
Consigliere Cretier, ne ha facoltà.
Cretier (FP-PD) -
Silvio l'ho conosciuto e apprezzato,
sia qui in audizione che privatamente; avevamo una visione politica
diversa, ma uniti a sostegno della montagna e delle Consorterie,
soprattutto dei beni comuni.
I suoi scritti lasciano il segno, come le sue parole. Una
diversità di visione, ma ha sempre apprezzato - e me l'ha
dimostrato - l'atto legislativo sulle Consorterie con il testo di
legge che abbiamo approvato.
Come gruppo, presentiamo le nostre condoglianze alla
famiglia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK