Consiglio Regionale della Valle d'Aosta - Oggetto del Consiglio n. 3119 del 24 marzo 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 3119 del 24 marzo 2003 - Resoconto
OGGETTO N. 3119/XI Relazione della Commissione consiliare di
inchiesta e della Commissione di indagine amministrativa.
(Approvazione di risoluzione - Reiezione di 4 risoluzioni)
Presidente
Passiamo all'esame delle risoluzioni nel
seguente ordine: la prima che esamineremo sarà la risoluzione del
gruppo di "Forza Italia", che impegna il Presidente della Regione e
il Presidente del Consiglio; la seconda risoluzione sarà
l'impegnativa del gruppo di "Forza Italia", dove impegna la Giunta;
la terza a firma del gruppo "Per la Valle d'Aosta - con l'Ulivo";
la quarta è a firma dei Capigruppo della maggioranza; la quinta del
gruppo della "Stella Alpina".
Presidente
La parola al Consigliere Frassy, per
l'illustrazione della risoluzione n. 1.
Frassy (FI)
Brevemente, parliamo di quella che impegna i
due Presidenti.
Penso che ci sia ben poco da aggiungere rispetto a quanto è
stato scritto, perché i colleghi consiglieri che hanno modo di
esaminare questi atti amministrativi si renderanno conto che nel
titolo che c'è sulla prima pagina del provvedimento e soprattutto
in quel titolo che compare nella banca dati informatizzata, perché
la banca dati informatizzata riporta solamente i titoli della
stragrande maggioranza dei provvedimenti, in quanto non vi sono
tutti i provvedimenti in linea, non contengono quello che è
l'impegno della spesa che lo stesso provvedimento determina.
Riteniamo che sia un elemento di chiarezza richiedere che anche
l'individuazione della spesa compaia dalla primissima lettura di
quello che è il titolo e dunque l'oggetto dell'atto amministrativo,
che uno può avere poi interesse ad approfondire, perché è evidente
che a fronte di spese rilevanti, anche materie o argomenti che
apparentemente possono non essere tali, assumono una loro
rilevanza. Riteniamo di conseguenza che questa richiesta non vada
ad alterare assolutamente nessun meccanismo e a creare nessunissima
difficoltà di pratica attuazione, lo riteniamo semplicemente un
atto dovuto a quella trasparenza degli atti di cui a più riprese si
è parlato. Auspichiamo di conseguenza che il Consiglio accolga la
risoluzione.
Président
Je soumets au vote la résolution qui
vient d'être illustrée:
Conseillers présents: 34
Votants: 12
Pour: 12
Abstentions: 22 (Aloisi, Beneforti, Bionaz, Borre, Cerise,
Charles Teresa, Cottino, Cuc, Curtaz, Ferraris, Fiou, Louvin,
Nicco, Ottoz, Pastoret, Perrin, Perron, Praduroux, Rini, Vallet,
Vicquéry, Viérin D.)
Le Conseil n'approuve pas.
La parola al Consigliere Frassy, per l'illustrazione della
risoluzione n. 2.
Frassy (FI)
Su questa seconda risoluzione, che è ben più
complessa di quanto non sia la prima risoluzione, ho dei dubbi se
sia il caso di entrare nell'illustrazione di una questione più
complessa, anche se più importante.
La prima risoluzione forse era relativamente poco importante, ma
aveva un significato di volontà di chiarezza e di trasparenza. Devo
dire che è paradossale che, nel silenzio più totale, la maggioranza
abbia optato, in virtù di non so quali meccanismi, sicuramente non
dei meccanismi che hanno portato alla risoluzione unitaria della
Commissione di inchiesta, probabilmente in base alle solite logiche
di schieramento, che sono peraltro le logiche che hanno portato
cinque Presidenti consecutivi di questa Regione a finire la loro
carriera non per una crisi politica, ma per una crisi che è nata al
di fuori di questo Palazzo, perciò dovreste anche ragionare di
quella che è l'opportunità di fare sempre discorsi di parte su
questioni che dovrebbero essere affrontate con una visione più
globale. Sono questioni dell'Amministrazione e penso che sia un
diritto di tutti sapere cosa spende l'Amministrazione con un
proprio provvedimento, soprattutto se questi provvedimenti sono
acquisibili limitatamente a quello che è il titolo.
Comunque con questa risoluzione non chiediamo di ripristinare i
precedenti controlli, tant'è che diciamo e chiediamo alla Giunta di
individuare, la Giunta stessa, nell'ambito di quelle che sono le
sue competenze, un meccanismo di controllo interno - questo sì -
finalizzato a valorizzare quel lavoro svolto dai servizi di
Segreteria di Giunta, che oggi come oggi sono risorse mal spese,
perché se ci sono funzionari, dirigenti e coordinatori, che
dedicano il loro tempo a fare dei rilievi che non servono a nulla,
mi domando, colleghi consiglieri, se non sia più saggio fare la
scelta radicale: eliminati i controlli, eliminiamo anche i rilievi,
perché qualcuno mi spieghi quale sia la funzione di quei
rilievi.
Non penso che sia la funzione di occupare il tempo di quelle
persone, perché sicuramente riusciremmo a trovare dei ruoli
maggiormente operativi. Allora, o quei rilievi vengono messi a
frutto nell'interesse dell'Amministrazione, e questo noi chiediamo,
oppure abbiate il coraggio di respingere questa risoluzione, ma di
provvedere in maniera conseguente da domani mattina ad impiegare in
maniera più proficua le risorse umane che sono dedicate a questi
rilievi, che interessano perlomeno come disamina qualcosa come
oltre settemila provvedimenti annuali. È paradossale! Considerato
che c'è una retribuzione di risultato, non riteniamo che sia
peregrino ipotizzare, a fronte di questi obiettivi che al momento
hanno una capacità di raggiungimento del cento percento e che di
conseguenza vanificano il concetto di retribuzione di risultato,
che i rilievi stessi potessero costituire punti di merito o di
demerito nella gestione delle varie strutture e dei vari servizi da
parte dei singoli dirigenti. Questo chiede la risoluzione. Non dà
delle soluzioni predefinite, ma parte da un problema reale per
dire: "Presidente della Regione, Signori della Giunta, cercate di
ottimizzare e di trovare delle soluzioni".
Président
La parole au Conseiller Fiou.
Fiou (GV-DS-PSE)
Non spetterebbe a me dare le risposte,
visto che abbiamo riflettuto parecchio su questa materia...
(
interruzione del Consigliere Frassy, fuori
microfono
)
… sì do anche un'indicazione, visto
che prima siamo stati zitti, la nostra posizione rischia di non
essere comprensibile. Mi pare che nella relazione siano contenuti
tutta una serie di suggerimenti per apportare modifiche nella
prassi amministrativa, che facciano superare difficoltà, non
trasparenza, eccetera.
Ora, di fronte a risoluzioni puntuali presentate in Consiglio su
aspetti specifici, io direi che è molto meglio che si faccia un
riepilogo di tutti i provvedimenti, per poi insieme riflettere
quali adottare e quali no. Ad esempio, non so se la richiesta fatta
prima dai colleghi di "Forza Italia" non abbia qualche
controindicazione, quindi mi riservo di rifletterci un
momentino.
Su questo ultimo emendamento, quello che è in votazione adesso,
invece ho delle convinzioni già nette, perché da esso emergono
proposte che sono in netta contraddizione con tutta la filosofia
della legge n. 45. Se vogliamo cancellare la legge n. 45, è un
conto, ma mi pare che, dalle riflessioni che abbiamo fatto, la
legge n. 45 sarebbe da salvare nella quasi totalità, con qualche
piccola correzione. La proposta fatta è di reinserire, senza
chiamarli tali, controlli gerarchici, che sono in netta
contraddizione con i meccanismi della legge n. 45, perciò non sono
d'accordo con l'emendamento in questione.
Président
Je soumets au vote la résolution qui
vient d'être illustrée:
Conseillers présents: 33
Votants: 3
Pour: 3
Abstentions: 30 (Aloisi, Beneforti, Bionaz, Borre, Cerise,
Charles Teresa, Comé, Cottino, Cuc, Curtaz, Ferraris, Fiou, La
Torre, Lavoyer, Louvin, Marguerettaz, Martin, Nicco, Ottoz,
Pastoret, Perrin, Perron, Piccolo, Praduroux, Rini, Squarzino
Secondina, Vallet, Vicquéry, Viérin D., Viérin M.)
Le Conseil n'approuve pas.
La parola al Consigliere Curtaz, per l'illustrazione della
risoluzione n. 3 del gruppo "Per la Valle d'Aosta - con
l'Ulivo".
Curtaz (PVA-cU)
Mentre mi accingo ad illustrare la
risoluzione, mi permetta, Presidente, di segnalare ai colleghi un
doppio imbarazzo che ho percepito personalmente oggi su questioni
procedurali abbastanza delicate. Ho vissuto con imbarazzo l'idea
del Consigliere Frassy di leggere delle parti di verbali che
ritenevo secretati, e ho votato in quanto tali, come tutti i
commissari. Infatti abbiamo votato all'unanimità una relazione in
cui si faceva riferimento espresso alla riservatezza che derivava
dalla delicatezza della funzione di cui eravamo investiti. Ho - mi
consenta il Presidente della Regione - assistito con ancora
maggiore imbarazzo, non oso definirlo diversamente, il fatto che
lei abbia letto dei verbali secretati. Mi chiedo come è possibile?
Questi verbali dovevano essere conosciuti dai sette Commissari.
Presidente, io credo, non voglio sottolineare polemicamente questo
fatto, però mi sembra una cosa molto delicata, perché io al segreto
di ufficio mi sono attenuto!
Credo che sia corretto che chi ha avuto notizie riservate, sveli
perché le ha avute da chi le ha avute. Questa domanda al
Consigliere Frassy non la devo fare, perché so che egli le ha avute
per scienza diretta. Il Presidente della Regione non aveva motivo
di avere questi verbali, perché delle due l'una: o questi verbali
sono secretati, e allora li conoscono sette persone più i
funzionari che hanno partecipato alle riunioni, oppure questi
verbali non erano da secretare e allora domani li diamo alla
stampa.
Vengo alla risoluzione. La nostra risoluzione, di carattere
generale, vuole riassumere il dibattito che si è svolto oggi in
maniera generale, affrontando tutti i temi seppure in maniera
succinta. A differenza delle risoluzioni di "Forza Italia", non
affronta dei problemi specifici, ma affronta i temi generali; a
differenza delle risoluzioni presentate dalla maggioranza e dalla
"Stella Alpina", affronta un tema che quelle risoluzioni hanno
eluso: il tema del rapporto fiduciario, il tema politico per
eccellenza, che nessuna delle altre due risoluzioni, quelle che
andremo a discutere, la quarta e la quinta, affrontano. Mi sembra
significativo che quelle risoluzioni non affrontino questo tema,
perché leggo dietro questa omissione un messaggio: un messaggio per
quest'aula e un messaggio per l'opinione pubblica. Il messaggio è:
non si affronta il problema perché questa classe politica, in
riferimento a questa vicenda, si assolve politicamente.
Non dobbiamo preoccuparci del rapporto fiduciario e di quello
che è accaduto, perché dobbiamo limitare l'ambito alle questioni
amministrative, ai regolamenti, alle leggi da cambiare. Il fatto
politico, il problema del rapporto fiduciario non viene affrontato.
Credo che, se è questo il messaggio che si vuole far passare, è un
messaggio brutto, che chiuderebbe in maniera negativa questo
dibattito, che pure ha avuto spunti interessanti e degni di
considerazione. Un Consiglio regionale, che votasse una risoluzione
che elude il problema centrale, sarebbe un Consiglio regionale che
rifiuta le proprie responsabilità politiche. Noi invece crediamo e
insistiamo che le responsabilità politiche vadano prese e
affrontate serenamente. Quelle risoluzioni non lo affrontano, la
nostra risoluzione lo affronta, tra l'altro in maniera delicata;
non si fa riferimento ad alcuna persona, non si fa riferimento
diretto né a politici, né a funzionari, però diciamo una cosa
semplice ed ineludibile: che, in presenza di rapporto fiduciario,
la responsabilità politica nel bene e nel male deve ricondursi a
coloro che tale rapporto hanno instaurato e mantenuto. Sono
preoccupato che il Consiglio regionale, dopo un giorno di
dibattito, abbia il timore di votare una tale banale verità.
Président
La parole au Conseiller Beneforti.
Beneforti (PVA-cU)
Prendo la parola per confermare il
voto favorevole alla mozione che abbiamo presentato, ma anche per
dire alcune cose sulle affermazioni fatte nei miei confronti dal
Presidente della Regione.
Presidente, io non ho chiesto all'"Union Valdôtaine" di crearsi
un'alternativa. Ho detto solo che siete stati fortunati, perché
dall'altra parte non c'è stata mai un'alternativa che mettesse i
Valdostani in condizione di giudicare da quale parte votare, avere
la certezza di votare per una parte, che potesse affrontare
diversamente i problemi che abbiamo. Ho detto che avete avuto
fortuna, io cerco di creare un'alternativa, non ci riesco, dico
pertanto che siete stati fortunati.
Non ho neanche generalizzato nei confronti di tutta
l'Amministrazione o di tutta la dirigenza. Ho solo detto che, a
otto anni di distanza dalla legge n. 45/95, si riparla di questa
legge, perché è successo qualcosa all'Ufficio stampa. Allora ho
detto che, prima che ci risuccedano altri casi, dobbiamo porci il
problema di un controllo, di una verifica delle situazioni
esistenti, perché quello che sta accadendo è una vergogna! È stata
una vergogna quello che è accaduto negli anni passati, in più
riprese.
Lei ricordava a me, che sono anziano dell'Amministrazione
regionale, altri momenti: me ne ricordo sì! Li abbiamo sofferti,
Consigliere Cottino, anche gli anni che ha ricordato lei, come
abbiamo sofferto gli anni prima per lo scandalo del Casinò, come
abbiamo sofferto dopo per lo scandalo dei trasporti, come soffriamo
ora per lo scandalo dell'Ufficio stampa. Allora vogliamo vedere se
è possibile mettere in atto quei controlli, per vedere se tutta
questa fiducia che viene riposta in una certa dirigenza è ancora
valida? Sono passati otto anni, è come la vicenda del Traforo del
Monte Bianco: dopo 35 anni, se non succedeva quell'incendio,
nessuno ci pensava al Traforo del Monte Bianco! Lo stesso sta
succedendo qui, bisogna che scoppi qualcosa, allora tutti in fila
si va a vedere quello che è successo e si spera che non succeda
più, ma perché non succeda più, bisogna mettere in atto tutte
quelle iniziative preventive che sono necessarie.
Io ho fiducia in tanti dirigenti dell'Amministrazione, ho sempre
dato atto alla Dirigenza dell'Ufficio di Presidenza, non ho mai
contestato nessuno. Ho dato sempre fiducia ai dirigenti
dell'Assessorato delle finanze, perché ho visto il bilancio e ho
visto come lavorano. Ho dato meno fiducia da altre parti, come pure
non ho dato fiducia a chi ritarda l'elaborazione delle delibere che
gli Assessori devono portare in Giunta, e lo sanno gli Assessori
che hanno dei funzionari che gli causano questo stesso ritardo. Su
queste cose, se vogliamo che dalla legge n. 45 scaturisca quel
rinnovo dell'Amministrazione che lei diceva, Presidente, bisogna
anche approfondire le eventuali carenze e vedere di mettere la
situazione in modo che cammini in quella direzione.
Il discorso delle responsabilità politiche, che evoca la nostra
mozione. Ci possono essere tutti i rapporti fiduciari che ci sono,
ma la responsabilità politica ricade sempre su chi è alla guida di
quel settore. Anche quando il collega Vicquéry dice che lui non
c'entra con quello che fa l'USL, io dico che lui c'entra, perché
lui di quello che accade nella sanità ha la responsabilità politica
e, se ha la responsabilità politica, deve andare a fondo nelle
situazioni esistenti ed impedire che certe situazioni vadano avanti
e si creino, perché certe situazioni che si sono create sono in
contrasto anche con il programma di maggioranza che voi avete
presentato, con le deliberazioni che avete fatto anche
successivamente negli anni. Allora la responsabilità politica c'è o
non c'è? La verifica si deve fare o non fare? Oppure questa fiducia
deve essere illimitata? Non credo che questa fiducia sia
illimitata.
Ho apprezzato una cosa nel suo discorso di replica, Presidente:
che non ha avuto i ripensamenti che aveva dato l'impressione di
avere sulla relazione presentata dal collega, quando stamani lei ha
aperto i lavori.
Di questo gliene sono grato, perché è stata fatta questa
relazione, approvata all'unanimità, e credo che su questa relazione
non ci debbano essere ripensamenti. In altre sedi poi tutti
facciano quello che vogliono, ma non in questa sede, altrimenti si
svilirebbe lo stesso Consiglio regionale che oggi l'ha discussa, e
noi credo che questo non si debba fare né dire.
Président
La parole au Conseiller
Marguerettaz.
Marguerettaz (SA)
Solo per una tranquillità personale. Ho
ascoltato con molta attenzione tutto il dibattito che si è svolto
nel corso della giornata e devo dire che molti punti in comune,
come più volte è stato detto, si sono trovati. Ma credo che
l'osservazione fatta dal collega Curtaz nei confronti del fatto dei
verbali meriti una risposta da parte del Presidente della Regione,
nel senso che a me basta sapere che era cosa regolare e normale che
il Presidente della Regione fosse in possesso dei verbali.
A me basta questa dichiarazione, perché non ho capito bene
prima, quando sono state sollevate queste obiezioni dalle
dichiarazioni del Presidente Fiou, quando il Presidente Perron è
intervenuto, cosa aveva concordato la commissione non facendone
parte.
Chiedo scusa, se questi verbali non dovevano uscire dall'ambito
della commissione e sono finiti nelle mani del Presidente, chiedo
al Presidente di sapere come li ha avuti, da chi li ha avuti, se il
fatto che li abbia avuti è regolare, proprio per una tranquillità
mia che tutta l'operazione della commissione, alla quale io come
Consigliere ho votato favorevolmente, si sia svolta nella maniera
più trasparente e chiara.
Presidente
La parola al Consigliere Frassy.
Frassy (FI)
Ho voluto intervenire in questo momento di
silenzio, perché da parte di chi pontifica dando titoli di menzogna
a chi penso non abbia assolutamente detto nulla di più di ciò che
ha sentito, Presidente Louvin, sarebbe bene che, dopo aver
dispensato "patenti" di menzogne, ci spiegasse se le regole di
questo Consiglio valgono per tutti o se valgono solo per coloro che
siedono sui banchi dell'opposizione. È veramente paradossale il
modo in cui sta volgendo al termine questa giornata di dibattito su
quelli che dovrebbero essere i principi di funzionamento e di
trasparenza dell'amministrazione pubblica.
Mi auguro che il Presidente Louvin abbia il buon gusto di dare
una sua spiegazione a quello che contrasta con quanto il collega
Fiou, Presidente della commissione, ha asserito, che questi verbali
sono secretati indipendentemente dal fatto che anche per le altre
commissioni i verbali non siano pubblici. Io dico che non abbiamo
mai votato nulla del genere, però il Presidente Fiou mi sembra che
abbia dato un'interpretazione diversa. Mi sono fermato dal leggere
ulteriormente quei resoconti, sul sollecito che mi è giunto dal
Presidente del Consiglio, ma voglio ricordare che altri resoconti
di altre commissioni, pur non essendo pubblici, erano prassi
corrente che venissero letti o citati in aula. Sono stato
redarguito per questo e sarebbe forse opportuno che ci fosse un
chiarimento, proprio per evitare che questo clima di sospetto, che
le commissioni dovevano squarciare, possa essere gravato da altre
situazioni che forse possono essere leggere, ma che per certi versi
sono significative dell'atteggiamento con cui si affronta il
dibattito.
Président
Je soumets au vote la résolution du
groupe "Per la Valle d'Aosta - con l'Ulivo", qui vient d'être
illustrée:
Conseillers présents: 31
Votants: 3
Pour: 3
Abstentions: 28 (Aloisi, Bionaz, Borre, Cerise, Charles Teresa,
Comé, Cottino, Cuc, Ferraris, Fiou, Frassy, La Torre, Lattanzi,
Lavoyer, Louvin, Martin, Nicco, Ottoz, Pastoret, Perrin, Perron,
Piccolo, Praduroux, Rini, Tibaldi, Vallet, Vicquéry, Viérin D.)
Le Conseil n'approuve pas.
La parole au Conseiller Lattanzi, pour motion d'ordre.
Lattanzi (FI)
Visto il momento, riteniamo che sia
opportuno e perlomeno noi lo richiediamo, una sospensione del
Consiglio di qualche minuto, per poter incontrare le forze di
minoranza e concordare una strategia su questa situazione, che
riteniamo imbarazzante.
Président
Le Conseil est suspendu pendant cinq
minutes.
Si dà atto che la seduta è sospesa dalle ore 21,03 alle ore
21,16.
Président
Le Conseil reprend ses travaux.
On passe à l'examen de la résolution n° 4, qui porte la
signature des Conseillers Fiou, Cottino, Aloisi.
La parole au Vice-président Aloisi.
Aloisi (GM1)
La risoluzione che ci permettiamo di
presentare all'attenzione del Consiglio è una risoluzione che
sintetizza in modo chiaro il dibattito consiliare che è avvenuto
nella giornata odierna ed inoltre è abbastanza in armonia con le
relazioni delle Commissioni, la Commissione amministrativa e quella
di inchiesta. D'altra parte, come è emerso in tutto il dibattito,
la filosofia e la validità dei principi ispiratrici della legge n.
45 non può né deve essere messa assolutamente in discussione, anzi,
al contrario, bisogna intervenire su quegli aspetti e su quelle
criticità che devono essere a futura memoria del prossimo Consiglio
regionale. Come d'altra parte, sempre riaffermando quello che è
emerso nel corso del dibattito, si ritiene doveroso una forte pausa
di riflessione su quelli che sono i poteri fra Giunta e Consiglio,
come pure è necessario ancora operare con maggior forza e maggiore
determinazione verso un'azione di maggiore trasparenza.
Credo che su questa risoluzione, anche se faccio un invito che
non sarà recepito dalle forze politiche, ma io ci provo, ci
potrebbe essere non solo l'attenzione, ma anche la convergenza da
parte di tutti i gruppi consiliari. Mi sarei aspettato, alla fine
di tutto il lavoro che abbiamo svolto nella commissione consiliare,
proprio perché il lavoro è stato fatto con serietà nell'intento di
dare all'esterno un'immagine coesa, forte, di un Consiglio che
ragiona sui problemi e cerca di dare le soluzioni, mi sarei
aspettato una soluzione unitaria. Penso che il mio sia un sogno,
però invito i colleghi della minoranza a riflettere anche se i
sogni spesso non si realizzano.
Président
La parole au Conseiller Marguerettaz.
Marguerettaz (SA)
Mi sembra giusto, visto che abbiamo
chiesto una sospensione, alla ripresa dei lavori dire due parole.
Pensavo che ci fosse data la parola prima, ma non c'è problema ad
intervenire adesso.
Abbiamo parlato molto del ruolo che ha in questa vicenda il
Consiglio regionale, e dicendo il "Consiglio regionale", immagino
si intenda ogni singolo consigliere. Allora, il Consigliere
Marguerettaz, che è uno dei trentacinque, ha posto una domanda dopo
aver sentito l'intervento del collega Curtaz, a questa domanda non
è giunta risposta.
Credo che, al di là del contenuto della domanda o meno, questo
sia davvero il modo peggiore per concludere questa giornata, il
peggiore, perché vuol dire aver buttato una giornata di lavoro. Se
alla fine di questa, di fronte ad una minima domanda posta al Capo
dell'Esecutivo o anche al Presidente del Consiglio, se vogliamo, su
una procedura di regolarità o meno che vi è stata in questa fase,
se a questa domanda non si ha una risposta, dobbiamo avere il
coraggio di guardarci tutti negli occhi e di dirci che oggi abbiamo
passato una giornata a raccontarci delle grandi "cucche".
La conclusione di questa nostra riflessione è quella che ripone,
questa volta non più a nome del Consigliere Marguerettaz, ma, a
nome di altri consiglieri, tutti quelli che eravamo riuniti e che
hanno chiesto la sospensione, la stessa domanda - alla quale ci
auguriamo che una risposta venga data - e cioè: questi verbali è
normale che fossero nelle mani del Presidente della Regione? Questa
è la domanda. Se il Presidente della Regione o il Presidente del
Consiglio ci risponde: "Sì, è regolare per questo e per quest'altro
motivo", finisce tutto, però una risposta - ripeto - se non per un
altro principio, almeno per il principio della salvaguardia della
dignità del consigliere e del Consiglio credo vada data. Rimaniamo
in attesa, evidentemente.
Président
La parole au Président de la Région,
Louvin.
Louvin (UV)
Credo che si stia facendo, come a volte
succede, un po' di polverone per nulla. Ho sentito citare in
quest'aula - e me ne sono rammaricato tanto quanto se ne è
rammaricato il collega Curtaz - stralci di interventi di soggetti,
che sono stati auditi dalla commissione, credo di ricordare il
Dott. Fiore, il Dott. Olivero, e ho sentito, in ultimo, citare un
dirigente della nostra Amministrazione, che avrebbe rilasciato
delle dichiarazioni che avevano una particolare gravità rispetto al
dibattito di oggi. Ho potuto procurarmi nel frattempo questa
informazione precisa: cosa fosse stato detto in quella audizione e
credo che fosse un dovere preciso di verità in quest'aula, che
risuonassero le parole esatte che sono state dette, e di questo ho
dato lettura…
(interruzione della Consigliera Squarzino Secondina, fuori
microfono)
… bene. Questo ed esclusivamente
questo è avvenuto, Consigliere Marguerettaz, questo le devo per
dovere di verità…
(interruzione del Consigliere Lattanzi, fuori
microfono)
… e devo a voialtri, ma ci dobbiamo
reciprocamente, perché credo che non sia stato giusto, che non sia
stato leale inserire, innescare nel dibattito di questa giornata
dichiarazioni e aspetti relativi a cose di cui voi, colleghi
consiglieri della commissione, siete a conoscenza e di cui noi non
eravamo e non siamo a conoscenza! Solo ed esclusivamente questo.
Non dico nulla di più, nulla di meno. Assumo la personale
responsabilità di aver letto in quest'aula otto righe, che dicono
la verità o comunque quello che credo sia la verità di quello che è
stato detto in seno alla vostra commissione.
Frassy
(fuori microfono)
… la verità, la sua verità! Quella di
dire che lei ha il diritto di andare oltre i regolamenti, questa è
la sua verità!
Presidente
Ordine, consiglieri!
La parola alla Consigliera Squarzino Secondina.
Squarzino (PVA-cU)
Non sono membro di una commissione per
cui non posso dire se è vero o non è vero quello che è stato detto.
Ho ascoltato con molta attenzione sia le osservazioni del collega
Curtaz, sia la domanda del collega Marguerettaz, e ho assistito
prima al silenzio, che mi sembrava un po' imbarazzato, del
Presidente della Regione e ho sentito adesso la sua risposta.
Signor Presidente, mi scusi: lei dice che ha sentito il dovere e
il diritto di essere informato su un aspetto. Allora, anche noi
consiglieri abbiamo lo stesso diritto, perché lei, rispetto a
questa vicenda, non è il Presidente della Regione; lei, rispetto
alla Commissione di inchiesta del Consiglio, non è il Presidente
della Regione, lei è un consigliere come noi! Allora se lei, come
consigliere, ha sentito il bisogno di informarsi e di leggere,
allora anche noi tutti consiglieri abbiamo lo stesso bisogno e
avremmo lo stesso diritto di farci dare tutta la relazione e di
leggercela tutta e allora di fare un dibattito alla luce dei
verbali secretati. Questo è molto grave, Signor Presidente!
È molto grave che lei si sia arrogato il diritto, perché è
Presidente, di andare a controllare se un suo dirigente ha fatto
un'affermazione o un'altra in commissione! In nome di che cosa lei
ha il diritto, come politico, di verificare la deposizione di un
dirigente ad una commissione consiliare, che è secretata! Lei non
ha questo diritto.
Il suo comportamento testimonia che non esiste distinzione fra
il politico e il dirigente funzionario, perché ogni azione che fa
il funzionario deve in qualche modo sempre soggiacere al parere del
politico: egli deve dire, rispondere, dare solo le informazioni che
piacciono al politico e il politico ha il diritto di andare a
verificare tutto!
Questo è altrettanto grave, Signor Presidente! Mi stupisco che
lei abbia pensato queste cose, soprattutto abbia pensato di
prescindere dal suo ruolo e di andare ad utilizzare dei verbali che
sono secretati!
Presidente
La parola al Consigliere Lattanzi.
Lattanzi (FI)
Voglio sollevare due questioni. La prima.
Lei, quale Presidente del Consiglio, deve essere garante che in
quest'aula le regole valgono per tutti, quindi o il Presidente
della Regione in qualità di consigliere ha potuto avere copia dei
verbali, che io come consigliere non ho avuto, perché la
correttezza del Consigliere Frassy è stata quella di non parlare
neanche con noi dei contenuti di quei verbali,
mai…
(commenti in sala)
Louvin
(fuori microfono)
… lo abbiamo sentito da lui!
Lattanzi (FI)
… noi non
abbiamo visto i verbali dei dirigenti convocati e le loro
dichiarazioni rilasciate. Il Consigliere Frassy è stato stoppato,
accusato di menzogna, è stato stoppato nella citazione di queste
fonti, lui si è fermato, e dopo le fonti sono state citate da
qualcun altro.
Allora, se i verbali sono a disposizione di qualunque
consigliere, come del Presidente della Regione, chiedo che ne venga
distribuita copia a tutti i trentacinque consiglieri, però qui
ognuno si assume le proprie responsabilità, perché come immagino lo
abbia avuto il Presidente della Regione, non credo che ci dica chi
glielo ha dato, poi è anche ipotizzabile che la stampa, senza dirci
chi le avrà dato copia dei verbali, potrà lavorare e avere il
diritto di cronaca! Allora, io voglio il diritto di trasparenza,
gli altri avranno i diritti che vogliono percorrere ma, visto che
il Consigliere Frassy a noi i verbali non li ha consegnati e visto
che il Presidente della Regione, in qualità di consigliere, li ha,
chiedo copia di questi verbali.
Presidente
Consigliere Lattanzi, non sono in grado di
darle copia di questi verbali, non li ho, non so cosa avesse deciso
di preciso la "Commissione Fiou"…
(interruzione della Consigliera Squarzino Secondina, fuori
microfono)
… posso non essere interrotto!
Frassy
(fuori microfono)
… ma la relazione bisogna
leggerla…
Presidente
… certo, è letta e
allora?
Frassy
(fuori microfono)
… è scritto che è
secretata…
Presidente
… no, c'è scritto
il carattere riservato dei documenti. Allora non posseggo questi
verbali, pertanto non sono in grado di dirvi come il Presidente
della Regione li ha avuti.
La verifica che posso fare, essendo questi atti riservati, è
che, per quanto riguarda i funzionari del Consiglio, non siano
stati loro a divulgare queste notizie. Altri impegni, cari
colleghi, non ne posso prendere perché non facevo parte di questa
commissione, non ho questi verbali da poter dare, quindi non sono
in grado di assumere altri impegni, per quello che mi compete non
posso far altro che questo.
La parola al Consigliere Beneforti.
Beneforti (PVA-cU)
Visto che "la toppa è stata più grave
del taglio", non si può accettare la risposta che ci ha dato il
Presidente, ci vuole anche una certa serietà! Pertanto, visto che
questa risposta è stata data in questa maniera, noi per protesta
abbandoniamo l'aula.
Presidente
La parola al Consigliere Tibaldi.
Tibaldi (FI)
Ammesso e concesso che il collega Frassy
abbia commesso un'infrazione nel leggere citazioni contenute nel
resoconto complessivo del lavoro della Commissione di inchiesta,
come giustamente è stato sottolineato, il Presidente della Regione
ha commesso un'irregolarità molto più grave, soprattutto perché,
Presidente, vorremmo capire a lei chi attribuisce il dovere o il
potere di consultare questi verbali. Quale norma? Quale fonte
giuridica?
Secondo: chi le attribuisce il dovere o il potere di enunciarci
la verità. Non abbiamo capito, perché lei, come giustamente è stato
sottolineato, è nella stessa posizione di noi, "Consiglieri
peones", che non abbiamo avuto il diritto di accesso a questi atti.
A questo punto, come ultimo atto, chiamiamo in causa il Presidente
della Commissione di inchiesta, Fiou.
Vorremmo sapere chi ha le copie di questi dossier secretati e a
chi sono state fornite eventuali copie, oltre ai sette Commissari,
per eventuali e opportune - o inopportune in questo caso -
conoscenze e soprattutto, alla luce della recente dichiarazione del
Presidente Louvin, chi ha fornito la fotocopia di quella pagina,
affinché lui potesse dare risposta consultando tra le righe di quel
verbale che doveva essere secretato. Presidente Fiou, aspettiamo da
lei una risposta, è lei che, avendo gestito i lavori di questa
commissione, può conoscere a chi sono state attribuite le copie di
questi verbali; qualora non ci sia anche da parte sua una risposta
esaustiva, il nostro gruppo si rifiuta di partecipare a questa
farsa conclusiva di questi lavori della Commissione di inchiesta e
abbandona l'aula.
Président
La parole au Conseiller Fiou.
Fiou (GV-DS-PSE)
La commissione, lo ripeto ancora, ha
discusso più volte la questione della riservatezza degli atti, che
deriva da una normativa che interessa le commissioni di indagine
della Camera, normativa alla quale noi abbiamo fatto riferimento
perché non esiste una normativa per le commissioni di inchiesta
regionali. La Commissione faceva riferimento a due normative:
quella delle commissioni regionali, per quanto riguarda
l'organizzazione dei lavori; quella delle commissioni di inchiesta
della Camera, per quanto riguarda tutta la dottrina relativa ai
meccanismi di funzionamento delle stesse. Qualcuno ha detto: "Lo
abbiamo anche votato". È vero che, votando la relazione, dove è
scritto che abbiamo assunto la posizione di tener secretati gli
atti, lo abbiamo anche votato all'unanimità, però questo non era un
atto necessario.
Seconda parte della risposta: questi atti, a mia conoscenza,
sono stati consegnati a sette Consiglieri, che facevano parte della
Commissione di inchiesta.
Presidente
Riprendiamo l'analisi della
risoluzione…
(
si oppone il Consigliere Tibaldi, fuori microfono
)
… senta, Consigliere Tibaldi, si
risparmi le sue considerazioni…
La parola al Consigliere La Torre.
La Torre (SA)
Credo che i fatti si commentino da soli.
Abbandoniamo l'aula anche noi.
Si dà atto che alle ore 21,35 i Consiglieri di minoranza
abbandonano l'aula consiliare.
Presidente
La parola al Vicepresidente Aloisi.
Aloisi (GM1)
Prima che i gruppi consiliari abbandonino
l'aula, credo sia doveroso stigmatizzare questo tipo di
atteggiamento che è poco rispettoso di chi ha lavorato e lavora con
passione e con serietà… collega
Squarzino, se lei vuole ascoltare stia qui, altrimenti si accomodi
tanto si può fare a meno della sua
presenza… Credo che questo tipo di
atteggiamento sia l'esempio pessimo che una classe politica, che
vuole essere alternativa a chi governa adesso, poteva dare. Esprimo
tutto il mio disappunto, tutto il mio rammarico e tutto il mio
avvilimento, perché su fatti di questo tipo credo che atteggiamenti
di questa portata e di queste dimensioni vadano condannati. D'altra
parte in questo Consiglio non credo che ci siano trentacinque
"violette mammole".
Président
Je soumets au vote la résolution
présentée par les Conseillers Fiou, Aloisi et Cottino:
Conseillers présents et votants: 20
Pour: 20
Le Conseil approuve à l'unanimité.
Je soumets au vote la résolution présentée par le groupe de la
"Stella Alpina"…
(il Vicepresidente Aloisi, fuori microfono, esprime
contrarietà a che sia messa in votazione questa
risoluzione)
… scusate, consiglieri, è un atto
presentato e depositato in Consiglio regionale, ho il dovere di
porla in votazione anche se chi l'ha proposta ha abbandonato
l'aula:
Conseillers présents: 20
Votants: 1
Contre: 1
Abstentions: 19 (Bionaz, Borre, Cerise, Charles Teresa, Cottino,
Cuc, Ferraris, Fiou, Louvin, Nicco, Ottoz, Pastoret, Perrin,
Perron, Praduroux, Rini, Vallet, Vicquéry, Viérin D.)
Le Conseil n'approuve pas.
Avec cet acte on termine les travaux d'aujourd'hui.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK