Consiglio Regionale della Valle d'Aosta - Oggetto del Consiglio n. 961 del 19 ottobre 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula
Oggetto del Consiglio n. 961 del 19 ottobre 1994 - Resoconto
OGGETTO N. 961/X - Disegno di legge: "Istituzione della
Consulta regionale dell'economia e del lavoro (CREL)".
Articolo 1 - (Finalità)
1. La Regione Valle d'Aosta, al fine di rendere i propri
interventi in materia economica sempre più efficaci e rispondenti
alle concrete esigenze del sistema socio­-economico locale,
promuove una sede permanente di confronto e di collaborazione con
gli enti e le forze economiche e sociali interessate ai processi di
sviluppo dell'economia regionale attraverso l'istituzione della
Consulta regionale dell'economia e del lavoro, di seguito
denominata CREL.
Articolo 2 - (Composizione)
1. La CREL è composta di esperti in materia socio?economica
designati nel modo seguente:
a) dal Consiglio regionale nel numero di tre;
b) uno da ciascuna delle organizzazioni sindacali dei lavoratori
maggiormente rappresentative a livello nazionale e/o regionale;
c) dalle associazioni regionali degli industriali, degli
artigiani, dei commercianti, degli albergatori, degli agricoltori,
delle imprese cooperative nel numero di sei;
d) uno dall'Associazione dei Sindaci della Valle d'Aosta ed uno
dall'Associazione dei presidenti delle Comunità montane della Valle
d'Aosta;
e) dal sistema creditizio e finanziario locale nel numero di
due.
2. Entro sessanta giorni dall'entrata in vigore della presente
legge o dalla scadenza del mandato della CREL, gli enti e le
associazioni di cui al comma 1 devono far pervenire alla Presidenza
della Giunta regionale le designazioni. Trascorso detto termine la
CREL può essere validamente costituita qualora sia stato già
comunque indicato un numero di membri pari alla maggioranza dei
componenti.
3. I componenti della CREL sono nominati con decreto del
Presidente della Giunta regionale; essi durano in carica tre anni e
possono essere revocati in qualsiasi momento dagli enti e
associazioni che li hanno designati. La richiesta deve essere
trasmessa al presidente della CREL, il quale provvede a darne
comunicazione al Presidente della Giunta regionale per gli
adempimenti conseguenti. Con le stesse modalità si procede alla
sostituzione dei componenti cessati per dimissioni, decadenza e
decesso; la nomina del nuovo membro avviene per un tempo pari a
quello per cui sarebbe rimasto in carica il componente
sostituito.
4. La qualità di presidente e componente della CREL è
incompatibile con quella di Presidente della Giunta regionale, di
Assessore regionale, di consigliere regionale e di dipendente
dell'Ammini­strazione regionale.
Articolo 3 - (Presidente)
1. Il presidente della CREL è eletto a maggioranza assoluta dei
componenti. La CREL elegge fra i suoi componenti due
vicepresidenti. Il presidente e i vicepresidenti costituiscono
l'ufficio di presidenza, durano in carica tre anni e non sono
rieleggibili.
2. Il presidente convoca le riunioni, anche su richiesta di
almeno un terzo dei membri della CREL e stabilisce l'ordine del
giorno.
3. Il presidente ha la rappresentanza legale della CREL.
4. I pareri della CREL sono validi se adottati a maggioranza dei
suoi componenti. Qualora non vi sia l'unanimità su atti o
provvedimenti la pronuncia dà atto delle posizioni discordanti
indicando per ciascuna di esse il numero, il gruppo o la categoria
di appartenenza dei componenti che l'hanno espressa, e dandone
formale comunicazione agli organi destinatari del parere
medesimo.
Articolo 4 - (Statuto e organi)
1. Lo statuto della CREL è adottato a maggioranza assoluta dei
componenti in carica entro sessanta giorni dalla costituzione
dell'organismo e approvato dal Consiglio regionale. Esso determina
gli organi, comprese le forme di pubblicità degli atti, e
disciplina le modalità di funzionamento della CREL, anche mediante
la costituzione di specifici comitati tecnici o gruppi di lavoro
stabili.
2. Il Presidente della Giunta regionale è autorizzato a compiere
tutti gli atti necessari alla costituzione della CREL.
Articolo 5 - (Attribuzioni)
1. La CREL è un organismo con personalità giuridica di diritto
pubblico, che è sentito preventivamente su richiesta della Giunta
regionale o del Consiglio regionale se chiamati ad approvare atti
e/o provve­dimenti recanti in misura prevalente disposizioni in
materia di politica e di programmazione economica, finanziaria, di
lavoro, siano essi di carattere generale o riguardanti singoli e
specifici settori produttivi.
2. I pareri di cui al comma 1 sono espressi dalla CREL entro
trenta giorni dalla richiesta inoltrata dai competenti uffici della
Segreteria della Giunta regionale o della Presidenza del Consiglio
regionale. Qualora la materia su cui verte il parere richieda, per
la complessità e/o rilevanza del provvedimento, analisi e
appro­fondimenti particolari, la CREL può richiedere una proroga di
trenta giorni, che può essere negata dall'organo cui è destinato il
parere, con provvedimento motivato, nei cinque giorni successivi
alla richiesta della CREL.
3. La CREL inoltre:
a) contribuisce all'elaborazione della legislazione regionale in
materia socio-­economica e di lavoro, sia formulando suggerimenti
ed osservazioni, sia producendo studi, rapporti e indagini su
richiesta dei competenti organi regionali;
b) attiva, nell'ambito della propria autonomia gestionale e
finanziaria, proprie iniziative di analisi, studio, ricerca sulla
realtà socio?economica, sull'impatto della legislazione, sulle
prospettive concernenti l'evoluzione della società e dell'economia
regionale.
4. Alle riunioni della CREL prendono parte senza diritto di voto
e in relazione agli argomenti in discussione i componenti della
Giunta regionale interessati per competenza o i proponenti di
proposte di legge d'iniziativa consiliare.
5. La CREL può invitare a partecipare alle riunioni i presidenti
delle commissioni consiliari, i membri della Giunta regionale, i
parlamentari eletti nella Regione.
6. In relazione ai lavori della CREL dedicati all'esame delle
materie di cui al presente articolo, il presidente, sentito
l'ufficio di presidenza, istituisce comitati e commis­sioni,
tenendo conto delle rappresentanze presenti nella CREL anche in
riferimento alle materie trattate.
7. Le sedute della CREL sono pubbliche, salvo che sia deciso
diversamente dall'as­semblea, nelle forme previste dallo
statuto.
8. La CREL può stipulare convenzioni con enti pubblici e privati
per il compimento delle indagini occorrenti ai fini della
documentazione dei problemi sottoposti al suo esame.
Articolo 6 - (Dotazione finanziaria)
1. La CREL dispone di propri mezzi finanziari derivanti da:
a) contributo annuo della Regione;
b) contributo annuo degli enti e associa­zioni che, attraverso
propri rappre­sentanti, compongono l'organismo;
c) altri fondi derivanti da liberalità o dal concorso
finanziario di soggetti pubblici o privati per la realizzazione
delle inizia­tive previste all'articolo 5, comma 3, lett. b).
2. Entro il 30 settembre di ogni anno la CREL presenta
all'approvazione del Consiglio regionale un piano previsionale e
programmatico per l'anno successivo indicante sia le attività sia
gli oneri previsti e la loro copertura.
3. Entro il 31 marzo di ogni anno, la CREL presenta alla
Presidenza del Consiglio regionale il consuntivo delle attività
svolte nel corso dell'anno precedente ed il connesso rendiconto
economico.
4. Per l'anno in corso, il piano di cui al comma 2 deve essere
presentato entro sessanta giorni dalla costituzione della CREL.
Articolo 7 - (Norma finanziaria)
1. Il contributo della Regione, di cui all'articolo 6, fissato
in lire 100 milioni per l'anno 1994 e in annue lire 250 milioni a
decorrere dall'anno 1995, graverà sul capitolo 20040 che si
istituisce sul bilancio di previsione della Regione per l'anno 1994
e successivi.
2. Alla copertura degli oneri di cui al comma 1 si provvede
mediante utilizzo di lire 100 milioni iscritte al capitolo 69000 a
valere sull'accantonamento A 1. dell'allegato 8 al bilancio di
previsione per l'anno 1994 e di annue lire 250 milioni iscritte per
gli anni 1995 e 1996 al capitolo 69000 del bilancio pluriennale
della Regione 1994/1996, a valere sull'accantonamento A l.
dell'alle­gato 1 del bilancio medesimo.
3. A decorrere dal 1997 l'onere annuo a carico della Regione per
il finanziamento della CREL potrà essere rideterminato con legge
finanziaria.
Articolo 8 - (Variazioni di bilancio)
1. Alla parte spesa del bilancio di previsione della Regione per
l'anno 1994 sono apportate le seguenti variazioni di competenza e
di cassa:
a) in diminuzione:
cap. 69000 "Fondo globale per il finan­ziamento di spese
correnti"
lire 100.000.000;
b) in aumento:
programma regionale: 2.1.2.04
codificazione: 2.1.1.6.2.2.10.32.01.00
cap. 20040 (di nuova istituzione) "Contributo annuo per il
funzionamento della Con­sulta regionale dell'econo­mia e del lavoro
(CREL)"
lire 100.000.000.
Articolo 9 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente -
Ha chiesto la parola il relatore,
Consigliere Lanivi.
Lanivi (PVA) -
Il presente disegno di legge, che
prevede l'istituzione di una consulta regionale per i problemi
dell'economia e del lavoro, rappresenta un ulteriore passo avanti
nella direzione di una sempre maggiore apertura
dell'Amministrazione regionale nei confronti delle comunità locali,
e di un sempre più ampio coinvolgimento delle diverse componenti
economiche e sociali nei processi decisionali che le
riguardano.
Conseguenza di impegni programmatici enunciati sia in sede di
programma di governo, sia di documenti di previsione economica e
finanziarie per il 1994, l'organismo che con il presente disegno di
legge si va ad istituire ha alcune caratteristiche di fondo, che è
utile richiamare:
a) la configurazione istituzionale attribuisce all'organo un
ruolo che, benché consultivo, può incidere in misura significativa
sull'orientamento degli organi regionali in ordine alle grandi
scelte in materia economica;
b) è un organismo pertanto con funzioni di terzietà rispetto
all'Amministrazione: non vi fanno parte assessori regionali, né
consiglieri regionali, né i dipendenti della Regione;
c) è un organismo di competenze: è infatti previsto che sia
composto da esperti in materia socio-economica designati dalle
categorie economiche, dalle Organizzazioni sindacali, dagli enti
locali e dal settore creditizio e finanziario.
La CREL è pertanto composta da 17 membri, nominati su
designazione delle parti sociali, con decreto del Presidente della
Giunta regionale, entro 60 giorni dall'entrata in vigore della
legge istitutiva. Durano in carica tre anni, e possono essere
revocati dai designatari in qualsiasi momento.
La CREL elegge a maggioranza un presidente e due vicepresidenti,
che costituiscono l'ufficio di presidenza, durano in carica tre
anni e non sono rieleggibili.
Entro 60 giorni dalla costituzione dell'organismo, la CREL
predispone il suo statuto che deve essere approvato dal Consiglio
regionale.
Le attribuzioni della Consulta sono specificate all'articolo 5:
essa è chiamata ad esprimersi, su richiesta della Giunta o del
Consiglio regionale, ogni qualvolta siano in preparazione
provvedimenti recanti in misura prevalente disposizioni in materia
di politica e programmazione economica, finanziaria, di lavoro, sia
di carattere generale che settoriale.
Inoltre la Consulta può contribuire all'elaborazione di
legislazione regionale in materia socio-economica e di lavoro, sia
formulando osservazioni e suggerimenti, che producendo studi,
rapporti ed indagini su richiesta dei competenti organi regionali.
Può attivare, nell'ambito della propria autonomia gestionale,
proprie iniziative di analisi, studio, ricerca sulla realtà
socio-economica locale.
La dotazione finanziaria di cui potrà disporre la CREL deriva
dal contributo annuo della Regione, dal contributo annuo degli enti
dell'associazione, che attraverso i propri rappresentanti
compongono l'organismo, e da altri fondi che possono essere ad essa
conferiti per realizzare le iniziative di studio, indagine e
ricerca previste.
Entro il 30 settembre di ogni anno la CREL sottopone
all'approvazione del Consiglio regionale il piano delle attività
relative all'anno successivo, corredato dalle previsioni di
spesa.
Entro il 31 marzo di ogni anno viene poi presentato al Consiglio
regionale il consuntivo delle attività svolte nel corso dell'anno
precedente ed il connesso rendiconto economico.
La norma finanziaria prevede un contributo annuo della Regione
di lire 100 milioni per il 1994 e 250 per gli anni 1995-1996,
rinviando per gli anni successivi la determinazione del contributo
mediante legge finanziaria.
Ho letto questa relazione, che non è solo mia, ma è firmata
congiuntamente al relatore della IV Commissione, Giorgio
Chenuil.
Presidente -
É aperta la discussione generale. Ha
chiesto la parola il Consigliere Chiarello.
Chiarello (RC) -
Signor Presidente, ogni tanto ci
dimentichiamo che siamo forse un quartiere di Torino. Faccio parte
di diverse commissioni, e vorrei che queste commissioni non fossero
di impedimento ad occupazione e a lavoro; il mondo è lastricato di
buone intenzioni, ma sono convinto che più commissioni ci sono, più
diamo grattacapi all'assessore competente, in questo caso agli
assessori interessati a questo lavoro.
Ripeto, faccio parte della Commissione ristretta "Cogne", e ogni
commissione dice il suo parere; mi sembrano sprecati questi soldi
per una commissione che è un qualcosa in più. Siamo una piccola
regione e la Giunta, i consiglieri, hanno la possibilità di toccare
i problemi tangibili, le difficoltà di tutti i giorni della
Regione, conoscono per nome gli industriali e gli artigiani del
paese; pertanto mi sembra ancora un altro filtro al funzionamento
di queste cose. Spero che dia una mano all'occupazione, forse CREL
è il sinonimo di CNEL in campo nazionale; non so a cosa è servito
il CNEL in campo nazionale: spero di sapere a cosa servirà qui il
CREL. Sono molto dubbioso di questi soldi spesi dalla Regione, mi
dispiace dirlo, però mi asterrò su questa legge.
Presidente -
Ha chiesto la parola il Consigliere
Tibaldi.
Tibaldi (LN) -
Prendo spunto da una dichiarazione
di Chiarello, che fa riferimento al CNEL in campo nazionale, che sì
è un organo costituzionale perché previsto dalla nostra
Costituzione, però è l'organo più dimenticato che ci sia: 80 membri
che non so quanto siano stati consultati né, quando consultati,
quanto siano stati presi in considerazione i loro pareri.
Siamo arrivati all'esame di una legge che prevede un organo, una
legge fortunatamente un po' più articolata di quella di stamani
sull'Assocredito, ma che ne riproduce una sostanziale identità. Si
tratta, infatti, di un ente inutile, qualcuno mi suggeriva innocuo,
però non è solamente innocuo, perché ci costa ben 600 milioni in
tre anni. É un organo che si sovrappone ad altri organi già
previsti dal nostro ordinamento, che sono le commissioni permanenti
e che possono essere e devono essere comunque consultate, quando si
trattano materie di programmazione economica.
Forse si ha un po' la tendenza a decentrare l'attività
legislativa, cioè di trasferirla al di fuori di questo Palazzo dal
Consiglio e dalle commissioni verso altri organi, che forse
risultano di più comoda gestione, per poter addivenire alle
conclusioni che i governi regionali che di volta in volta si
succedono vogliono portare avanti.
Penso che di fronte ad una proposta di questo tipo non si possa
manifestare senz'altro il favore, perché quest'organo, come dicevo,
si sovrappone sotto il profilo funzionale a delle commissioni già
esistenti, che invece di essere rivalorizzate per il ruolo che loro
spetta ai sensi del Regolamento e delle leggi per il funzionamento
del Consiglio, vengono di volta in volta svilite nelle loro
competenze.
Oltretutto è un organo che ha una composizione assembleare, 17
membri, che rappresentano un po' le varie espressioni corporative
nel senso sindacale ed economico del nostro tessuto, per cui penso
che arrivare ad una determinazione unitaria da parte di
quest'organo su elementi di programmazione non sia assolutamente
facile.
Abbiamo già avuto esperienze negative di organi di questo tipo,
di consulte, mi potrei riferire al Centro sviluppo, che è stato un
parto infelice della precedente legislatura; a quello ora
aggiungiamo quest'altro, che ha l'unica funzione, a nostro avviso,
di sistemare alcuni fortunati che siederanno alla poltrona della
presidenza o della vicepresidenza.
Altro non è che si possa intravedere in questo disegno che,
ripeto, ci porta alla costituzione di un carrozzone, di uno dei
tanti carrozzoni che esistono in Regione, tanti organi di
consulenza che spesso vengono dimenticati. Posso fare un
riferimento preciso al Comitato di pianificazione dell'informatica
regionale, del quale faccio parte, e che è stato convocato una
volta in un anno, nonostante siano state prese determinazioni molto
importanti, per esempio il sistema "118" e il centralino regionale.
Di fronte ad investimenti miliardari, a scelte strategiche da parte
dell'Amministrazione regionale, questo comitato è stato convocato
una sola volta.
Quindi i presupposti ci sono perché questo sia un organo sì
innocuo, ma anche dannoso e costoso: dannoso perché appesantisce
l'iter procedurale di leggi, di atti amministrativi, di atti di
programmazione, rallentandone la procedura normale, e chiamando in
causa sì da un certo punto di vista le varie voci che bisogna
comunque ascoltare del tessuto economico, sociale e sindacale della
società; però, d'altro canto, trasferendone il procedimento al di
fuori di questo Palazzo, all'interno del quale risiedono e il
Consiglio regionale e le commissioni, che sono deputate all'attento
esame dei compiti di programmazione.
Mi sembra che, tutto sommato, si continui a rendere sempre più
sterile la funzione e dei consiglieri regionali e degli organi che
essi compongono.
Non posso che esprimere il mio rammarico e il mio dissenso
dinanzi a questa proposta, e anticipare quello che sarà il
comportamento della Lega dinanzi al medesimo, cioè di estrema e
convinta contrarietà.
Presidente -
Ha chiesto la parola il Consigliere
Lanièce.
Lanièce (GA) -
Prendo la parola anch'io per
esprimere la mia astensione su questo disegno di legge, perché come
hanno già detto i colleghi che mi hanno preceduto, si tratta di un
ennesimo carrozzone che comporta un esborso per l'Amministrazione
regionale e che probabilmente servirà per dare qualche posto a
qualcuno, e non agevolerà sicuramente l'iter procedurale degli
argomenti che sono all'oggetto di questa Consulta. Mi asterrò
quindi dalla votazione.
Presidente -
Ha chiesto la parola il Consigliere
Mostacchi.
Mostacchi (UV) -
A differenza di Chiarello e di
Tibaldi, che hanno detto la loro posizione alla fine del discorso,
premetto che voterò contro. E dico anche il perché.
Al di là di condividere totalmente quello che è stato detto,
vorrei fare anche alcune riflessioni su questo disegno di legge.
Penso che il comportamento di un amministratore pubblico debba
avere nel suo iter una certa coerenza, che ai fatti susseguano le
parole e che alle parole susseguano dei fatti, e, non come le luci
di un albero di Natale, ad intermittenza, a seconda delle
convenienze, a seconda dei momenti e a seconda delle
circostanze.
L'inutilità di questa legge lo dice la parola stessa: consulta.
Cosa vuol dire consulta? Deriva da consultare, per cui penso che o
ha valore la Consulta, o hanno valore quelli che la consultano; a
questo punto riteniamo che il Consiglio regionale e la Giunta
regionale non siano in grado di decidere, se devono interpellare la
Consulta. E questi sono l'inutilità, il paradosso di questa
legge.
Andiamo a fare in questa legge una commissione di 17 membri; non
penso, Chiarello, che questi membri vengano scelti fra le persone
che hanno bisogno di solidarietà, ossia fra le fasce sociali
deboli; verranno senz'altro scelti fra le fasce sociali che non
hanno bisogno di solidarietà. E noi facciamo solidarietà alla
"solidarietà" che non ne ha bisogno. La solidarietà non si fa solo
con ordini del giorno o
promenades
sui
boulevards
, si
fa anche con atti, e questo è un atto che è un insulto vero e
proprio alle fasce sociali più deboli.
Vorrei dare un consiglio alla Giunta: ritirare questo disegno di
legge e impiegare quei 600 milioni che regaliamo ai membri di
questa commissione per atti di solidarietà, ad esempio pagare il
ticket
del Pronto soccorso, pagare una quota del
riscaldamento o dell'affitto; questa è solidarietà e non questi
disegni di legge! Possiamo dimostrare con un atto di essere a
favore delle fasce sociali più deboli. Pertanto consiglio il ritiro
di questo disegno di legge.
Si dà atto che, dalle ore 17,15, presiede il Presidente
Stévenin.
Presidente -
Ha chiesto la parola il Consigliere
Chiarello.
Chiarello (RC) -
Ogni tanto i poli estremi si
toccano. Non vorrei confondere le mie dichiarazioni con quelle di
Mostacchi.
Su queste cose non voglio assolutamente fare demagogia, forse lo
avrete già capito da quando sono in Consiglio, io non voglio che ci
siano delle gabbie che vanno a bloccare ancora questo tipo di
lavoro. Poi i 600 milioni se li regaliamo ai poveri del Ruanda o
altro, quello lo deciderà la Giunta. Io volevo fare un discorso di
funzionalità, ed era un discorso forse meno demagogico di quello
che ha fatto Mostacchi, che accusa gli altri di fare demagogia.
Avevo pensato che forse questa Consulta non serviva perché
intralciava ancora di più il lavoro di questa maggioranza: siamo
una regione piccola e forse riusciamo a lavorare lo stesso anche
senza Consulta. Quindi i poli si toccano, ma non sono uguali.
Presidente -
Ha chiesto la parola il Consigliere
Squarzino Secondina.
Squarzino (VA) -
Il mio intervento è molto più
"terra terra" rispetto a quelli che mi hanno preceduta. Era solo
per porre alcune domande, visto che non faccio parte né della II né
della IV Commissione, ed avere alcuni chiarimenti, per capire
meglio il senso di questo organismo.
Intanto vorrei capire quali sono i rapporti che ci sono fra
questa Consulta ed altri organismi che già in modo diverso
esercitano ruoli e funzioni analoghe. Penso all'Agenzia del lavoro,
penso anche a quell'osservatorio sui giovani, sulle tematiche del
lavoro.
L'articolo 2 parla di composizione di esperti in materia
socio-economica designati dalle varie associazioni; mi sembra che
questi esperti non siano rappresentanti delle associazioni, ma
siano esperti che le associazioni esprimono, sia pure esperti dei
settori economico, creditizio, finanziario, turistico, agricolo,
visto che sono questi gli ambiti coperti dalle varie associazioni.
Ora, se sono esperti di questo settore - quindi sono loro in grado
di esprimere dei pareri - e questa Consulta è la riunione di
persone esperte nel settore che esprimono dei pareri, mi chiedo
perché si parla anche qui di affidamento di ricerche, di analisi,
di studio, quindi di iniziative in questo senso, perché dovrebbero
essere loro in grado di assumere tali iniziative, oppure come mai
queste iniziative vengono stipulate con convenzioni con altri enti
pubblici e privati.
Vorrei capire poi il senso di questo finanziamento, perché se
questa Consulta fatta da esperti intende svolgere questi lavori di
ricerca, di analisi, di studio, quindi diventare effettivamente
propulsore di un centro di ricerca e di studi su questi temi,
potrebbe essere una funzione molto interessante. Ma in questo caso
è chiaro che il finanziamento che viene previsto non è sufficiente,
e che questa funzione non viene svolta. Allora qual è l'altra
funzione che viene svolta?
Non capisco che tipo di funzione ha e non capisco i soldi a cosa
servono: alla sede? Qui non si parla di gettone di presenza; è
gratuita la partecipazione? Se fossero rappresentanti delle
associazioni, potrebbero come volontariato partecipare
gratuitamente, ma se sono esperti in materia socio-economica dei
diversi settori, è chiaro che vorranno giustamente veder valutato
il loro apporto di esperienza.
Sono queste le domande che, ripeto, avrei voluto fare in
commissione, ma che, non essendo presente per motivi vari, pongo
qui.
Presidente -
Ha chiesto la parola l'Assessore al
bilancio e finanze, Lévêque.
Lévêque (Ass.tec.) -
Rispetto a questo
provvedimento credo che si possano dare diversi giudizi, ma penso
che non possa non essere riconosciuta in questo disegno di legge la
concreta attuazione a livello istituzionale di uno dei punti
centrali del programma di questa legislatura, cioè quello che
atteneva al metodo, che orizzontalmente dovrebbe ispirare le scelte
e l'azione del Consiglio e del Governo rispetto a tutti i diversi
settori verticali di intervento.
Una delle dichiarazioni, delle affermazioni di volontà più
chiaramente sostenute in sede di presentazione del programma, e
ribadite nelle occasioni successive, è stata quella della volontà
di un'azione di governo di assunzione di decisioni con il concorso,
la concertazione, l'ampliamento della partecipazione delle parti
sociali alle decisioni stesse.
Posso dire che, fino ad oggi, questo orientamento è stato
attuato in via informale; sono state, nei diversi ambiti di
competenza, assunte decisioni sempre dopo aver consultato le parti
interessate; però questo provvedimento istituzionalizza questo
metodo ed io credo che il valore di questo sia un valore che non
può essere disconosciuto.
Cosa si ipotizza di costituire con il disegno di legge? Si va a
costituire un organismo che non può essere confrontato con
l'Agenzia del lavoro, con il Centro di sviluppo, con la Finaosta,
che sono enti strumentali con cui l'Amministrazione vuole operare
sui settori, sui segmenti di intervento: cioè sono enti strumentali
che consentono alla Regione di operare a favore degli occupati, dei
disoccupati, delle fasce deboli, delle imprese, eccetera.
Questo organismo è uno strumento che guarda al contrario, cioè è
un organismo che deve servire a noi, Consiglio e Giunta, a meglio
assumere delle decisioni perché preventivamente sentite in via
istituzionale le rappresentanze di questi interessi e di queste
componenti. Per cui non sono funzioni che possono essere
confrontate o che possono essere sovrapposte.
Gli esperti designati: questo è uno dei nodi centrali di questa
Consulta, la scommessa che ci diamo è che questo organismo, che ha
funzioni terze rispetto all'Amministrazione e che dovrà comunicare
dalla società al Consiglio, alle commissioni e alla Giunta, il
pensiero di questa realtà, dicevo, la scommessa è che questo
organismo sia composto di persone rappresentative e competenti.
Però, proprio perché è il principio della terzietà di questo ente,
non abbiamo voluto, per coerenza, che fosse né il Consiglio né la
Giunta a nominarli, che non fosse il Consiglio né la Giunta a
stabilire i criteri e le griglie di profili professionali. É
responsabilità di queste espressioni che sono chiamate a designare
dei loro rappresentanti nella sede prevista, che ci daranno la
misura della qualità di questa espressione.
Abbiamo detto esperti designati: lasceremo ovviamente liberi che
i designatari individuino gli esperti o fra persone appartenenti
alle loro organizzazioni, o fra persone esterne: questa sarà una
scelta libera di coloro che devono designare. L'auspicio però, e la
condizione perché questo non sia un carrozzone inutile, è che la
qualità delle persone che vi siederanno sia in grado di far
svolgere al CREL la funzione che la legge gli vuole attribuire:
funzione che è triplice.
La prima, è quella di esprimere pareri in materia di
provvedimenti significativi in campo economico e dell'occupazione a
tutto beneficio del processo di produzione della norma e del
provvedimento, poiché dovrebbe costituire il filtro dopo il quale
l'espressione delle categorie della società civile, del mondo
economico, è già avvenuta; per cui possiamo sacrificare qualche
passaggio, che è quello in cui il CREL esamina ed esprimere il
parere, ma dopo di che siamo certi che il provvedimento ha una sua
concertazione.
E questo non è a supporto della sola Giunta; chi ha letto con
attenzione il disegno di legge vede che è uno strumento a
disposizione anche del Consiglio, dei consiglieri, delle
commissioni, a seconda di quando, nella fase dell'iter di
produzione della norma, viene interpellato il CREL.
Se l'iniziativa legislativa è della Giunta e la Giunta ha già
provveduto in via preventiva a concertare e a chiedere il parere,
evidentemente questo documento arriva in commissione e arriva in
aula con un parere delle parti sociali rappresentate nel CREL, che
è già definito. I disegni di legge, i provvedimenti di iniziativa
invece dei singoli consiglieri e delle commissioni, eccetera,
possono essere oggetto di somministrazione al CREL della
documentazione per avere il parere.
Inoltre al CREL viene attribuita la possibilità di svolgere
altre due importanti funzioni. L'una, è quella di concorrere,
insieme a chi ha la competenza per farlo, all'elaborazione, alla
produzione dei provvedimenti, in modo che essi siano non solo
concertati
ex post
, ma concordati
in itinere
.
L'altra, è la possibilità di attivare nel campo della propria
autonoma iniziativa, iniziative di studio, di analisi, di
monitoraggio su quella che è la società valdostana, per consentire
loro di crearsi quegli strumenti per poter meglio esercitare la
funzione istituzionale.
Con quali risorse il CREL può fare questo? Ci limitiamo con
questo disegno di legge a fornire una minima "base finanziaria" a
questo organismo, perché riteniamo che sia corretto che se
l'istanza della società civile è quella di prendere parte ai
processi decisionali attraverso dei propri designati, dei propri
esperti, dei propri rappresentanti, è anche responsabilità di
queste organizzazioni provvedere e concorrere al finanziamento di
questa istituzione, che potrà prevedere il finanziamento, a
discrezione della Consulta, dei propri membri esperti, delle
iniziative che dovranno essere assunte, della loro organizzazione,
della sede in cui vorranno mettersi, eccetera.
Questo provvedimento è arrivato in Giunta dopo che è stato
discusso e presentato alle diverse categorie economiche, alle
Organizzazioni sindacali, alle associazioni degli operatori
economici, al mondo delle cooperative, al settore del credito, agli
enti locali, quindi sostanzialmente quella che è la
rappresentazione schematizzata delle varie istanze.
Il Consigliere Squarzino prima chiedeva rispetto alle
sovrapposizioni con l'Agenzia del lavoro e via dicendo; ad esempio
rispetto all'osservatorio dei giovani per quanto attiene alle
politiche sociali non è stretta competenza di questa Consulta, che
ha un taglio invece più sui problemi socio-economici, economici e
dell'occupazione. Per cui non si duplica con altre iniziative che
hanno altre finalità molto più mirate.
Credo di aver risposto anche al quesito di chi le finanzia: in
parte, con questo "zoccolo", l'Amministrazione, ma le parti sociali
coinvolte si sono impegnate ad organizzarsi e discutere, nel
momento in cui sarà predisposto lo statuto, con quali criteri
essere contribuiranno a dotare questa Consulta degli adeguati mezzi
finanziari.
Qui però non possiamo che fare una considerazione che è analoga
a quella che abbiamo fatto per i membri esperti, per i designati:
la qualità del CREL sarà funzione e della qualità delle persone che
saranno indicate e della quantità delle risorse che non la Regione,
in questo caso, ma i componenti del CREL, le associazioni che
nominano, quindi gli interessati, saranno in grado di
mobilitare.
Rispetto al problema CNEL, rappresentazione locale dell'organo
nazionale, il fatto che il CNEL sia dimenticato non ho elementi per
dirlo, e se lo fosse non credo che l'esempio nazionale debba essere
di per sé riprodotto in Valle; l'esempio negativo non è un buon
motivo per non tenere buoni degli spunti positivi, e viceversa
migliorare quelli che non sono gli aspetti di funzionalità.
Così come il problema dell'ente inutile lo dobbiamo misurare, e
questa volta non sarà misurato sulla base delle nostre
disponibilità e capacità, sarà misurato su come coloro che sono
chiamati a concorrere a questa istituzione saranno in grado di dare
una risposta e di utilizzarla al meglio, proprio nella logica di
creare un'ulteriore istituzione che consenta di meglio operare in
Valle, che sia svincolata e di supporto alle "istituzioni
principe", che sono quest'aula e il Governo regionale.
Sul fatto che siamo un quartiere di Torino, Chiarello, posso
comprendere le preoccupazioni, ma questo non mi consente di dire
che, anche qui, malgrado le dimensioni piccole, dei momenti
istituzionali di un certo tipo debbano essere previsti; altrimenti
con questa logica seguiamo Costa e chiudiamo l'Ospedale...
Il problema è che dobbiamo affrontare con i nostri mezzi,
rispettando la nostra caratteristica, creando dei modelli adeguati
a noi, però delle esperienze che possono essere valide e che si
ispirano a questo metodo di concertazione che richiamo ancora.
Questo metodo, ripeto, è stato seguito anche nella
predisposizione del documento e devo dire che le risposte sono
state favorevoli; questo disegno di legge è andato in Giunta con il
parere favorevole di tutti gli organismi interpellati, seppure con
alcune possibili osservazioni che alcuni hanno fatto in alcune
parti ed altri in altre parti, ed alcune sono state recepite.
Mi spiace sentire proprio da Tibaldi che la Lega vota contro,
perché mi pare che il coinvolgimento delle parti sociali sia stato
un tema forte anche di commissioni consiliari che esaminano
documenti e programmi. Come si fa a pensare che un progetto che
istituzionalizza la concertazione non vada bene? Come si fa a dire
che la Lega è contro, quando l'unica designazione che senza
richieste già preventivamente è arrivata è dell'UNCI ed ha
designato Lorenzin Luigi, Presidente della Lega? Mi stupisce
questo, comunque ogni forza politica è libera di valutare come
ritiene i progetti.
Credo che questo provvedimento vada veramente nella direzione -
e mi auguro che le categorie interessate siano in grado di
utilizzarlo al meglio nell'interesse anche di questo Consiglio e
del Governo regionale - di migliorare la qualità del Governo, di
migliorare la partecipazione delle forze economiche e sociali, e
quindi complessivamente di migliorare la
performance
della
società valdostana nel suo insieme.
Presidente -
Si passa all'esame dell'articolato.
Pongo in votazione l'articolo 1.
Presenti: 30
Votanti: 27
Favorevoli: 23
Contrari: 4
Astenuti: 3 (Chiarello, Lanièce e Squarzino)
Presidente -
Pongo in votazione l'articolo 2.
Presenti: 31
Votanti: 28
Favorevoli: 24
Contrari: 4
Astenuti: 3 (Chiarello, Lanièce e Squarzino)
Presidente -
Pongo in votazione l'articolo 3.
Presenti: 31
Votanti: 28
Favorevoli: 24
Contrari: 4
Astenuti: 3 (Chiarello, Lanièce e Squarzino)
Presidente -
Pongo in votazione l'articolo 4.
Presenti: 31
Votanti: 28
Favorevoli: 24
Contrari: 4
Astenuti: 3 (Chiarello, Lanièce e Squarzino)
Presidente -
Pongo in votazione l'articolo 5.
Presenti: 31
Votanti: 28
Favorevoli: 24
Contrari: 4
Astenuti: 3 (Chiarello, Lanièce e Squarzino)
Presidente -
Pongo in votazione l'articolo 6.
Presenti: 31
Votanti: 28
Favorevoli: 24
Contrari: 4
Astenuti: 3 (Chiarello, Lanièce e Squarzino)
Presidente -
Pongo in votazione l'articolo 7.
Presenti: 31
Votanti: 28
Favorevoli: 24
Contrari: 4
Astenuti: 3 (Chiarello, Lanièce e Squarzino)
Presidente -
Pongo in votazione l'articolo 8.
Presenti: 31
Votanti: 28
Favorevoli: 24
Contrari: 4
Astenuti: 3 (Chiarello, Lanièce e Squarzino)
Presidente -
Pongo in votazione l'articolo 9.
Presenti: 31
Votanti: 28
Favorevoli: 24
Contrari: 4
Astenuti: 3 (Chiarello, Lanièce e Squarzino)
Presidente -
Ha chiesto la parola il Consigliere
Chiarello per dichiarazione di voto.
Chiarello (RC) -
Quando mandiamo qualcuno a
studiare in America, poi ci sorpassa a sinistra, mi mette anche in
difficoltà nelle mie dichiarazioni. L'Assessore quando parla sembra
un libro stampato, io sono fermo ai problemi della Valle d'Aosta e
vorrei riuscire a risolverli questi problemi di occupazione e di
funzionamento della "macchina regionale".
Abbiamo avuto diversi esempi di megastrutture, di
megacommissioni, che poi alla fine hanno prodotto poco. Sono
convinto che ci sono delle strutture che funzionano e che, se
sentite, possono dare il loro apporto a questa maggioranza, al
Consiglio, ed è per questo che ritengo che più strutture mettiamo
fra il mondo produttivo e noi che dobbiamo amministrare la Regione,
più si rallenta la "macchina regionale". L'Assessore ce l'ha
raccontata forse da studente di buone prospettive, io sono più
"terra terra", sono dipendente di una fabbrica, il quale sperava
che il giorno dopo la sua fabbrica gli avrebbe dato il posto di
lavoro. Voglio essere più concreto e voglio che funzioni
quest'Amministrazione; ho paura che più strutture mettiamo, meno
funzioniamo.
Presidente -
Ha chiesto la parola il Consigliere
Florio.
Florio (VA) -
Certamente gli argomenti utilizzati
dall'Assessore sono ottimi, sono condivisibili, credo che nessuno
li possa contestare concretamente nel merito. Io stesso voterò a
favore della legge, ma mi consenta, Assessore, di manifestare
alcuni dubbi e alcune perplessità.
Il ragionamento fatto da Mostacchi non credo che sia demagogico,
credo che sia la concretizzazione qui dentro di un comune sentire
che c'è fuori di quest'aula: questo è il dato di fatto che
riscontriamo all'esterno.
D'altra parte, devo dire che il riscontro della realtà non dà
sempre ragione a quella linea individuata dall'Assessore, tutta
corretta, tutta logica e conseguenziale.
Io vado a ragionare nei confronti di un settore che conosco
meglio, che è quello dell'urbanistica, della pianificazione
territoriale: abbiamo riempito quel settore di leggi e leggine, di
commissioni e di sottocommissioni, tutto organizzato perché tutto
potesse essere controllato e dibattuto, perché tutto potesse
diventare democraticamente di tutti. E giriamoci intorno, guardate
un po' che razza di paese ci troviamo dal punto di vista edilizio
ed urbanistico!
Allora, certo non è sicuramente un errore mettere in piedi
strutture di questo genere, ma siamo veramente convinti che questo
sistema sia quello che consente a noi politici di individuare le
vie migliori per governare la realtà e per indovinare il
futuro?
Ho dei dubbi al riguardo, sono solo dei dubbi che manifesto qui
di fronte a voi, perché credo che non ci sia vergogna nel dire
queste cose. Non ho più la certezza assoluta in questi strumenti e
mi pongo una domanda: non è forse che noi politici, in un momento
di grave crisi della nostra presenza, della nostra identità, della
nostra capacità di sintesi, andiamo alla ricerca di altri sistemi e
di altri organismi, sui quali caricare responsabilità e decisioni
che dovrebbero essere in primo luogo solo nostre?
Presidente -
Pongo in votazione la legge nel suo
complesso.
Presenti: 30
Votanti: 27
Favorevoli: 23
Contrari: 4
Astenuti: 3 (Chiarello, Lanièce e Squarzino)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK