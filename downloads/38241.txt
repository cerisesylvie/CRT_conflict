Consiglio Regionale della Valle d'Aosta - Oggetto del Consiglio n. 1814 del 24 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1814 del 24 febbraio 2016 - Resoconto
OGGETTO N. 1814/XIV - Interrogazione: "Azioni intraprese per
conformarsi agli obiettivi previsti dal nuovo Piano regionale di
gestione dei rifiuti".
Follien (Presidente) -
Punto 19 dell'ordine del giorno.
Per la risposta, la parola all'Assessore Bianchi.
Bianchi (UV) -
Grazie Presidente.
In via preliminare occorre premettere che, come evidenziato
nelle premesse dell'interrogazione, a partire dal 1 giugno scorso
l'Assessorato ha disposto l'avvio della revisione dei flussi di
raccolta differenziata dei rifiuti urbani, anticipando quindi le
azioni poi individuate nel Piano regionale di gestione dei rifiuti
approvato con legge il 22 dicembre 2015, al fine di fornire le
necessarie istruzioni agli utenti per il corretto conferimento dei
rifiuti urbani secondo le nuove modalità. In collaborazione con i
subATO abbiamo avviato una campagna informativa già a partire dal
mese di febbraio 2015 che si è svolta sia attraverso incontri sul
territorio in tutti i subATO, quindi in tutta la Valle d'Aosta, sia
attraverso l'invio a tutte le famiglie di un opuscolo informativo
puntuale. Inoltre è stato pubblicato sul sito Internet della
Regione tutto il materiale informativo predisposto. L'azione
informativa preventiva volta a fornire indicazioni puntuali agli
utenti è stata importante e capillare, e in alcuni subATO è stata
integrata anche con campagne specifiche aggiuntive. Anche con
l'avvio dei nuovi flussi di raccolta la Valeco ha continuato
l'attività di ispezione che viene eseguita su tutti i mezzi di
trasporto che raccolgono i rifiuti, a seguito della quale vengono
rilevati i conferimenti anomali. Ho fatto questa premessa di ordine
generale, utile ad inquadrare l'impegno della Regione e delle
autorità di subATO proprio sul piano dell'informazione nei
confronti dei cittadini.
Venendo ora ai singoli punti dell'interrogazione, e quindi
"quanto il fenomeno di mancato adeguamento sia diffuso livello di
sottoambito" - stiamo parlando del sottoambito della Monte Emilius,
e principalmente nella Conca di Pila -, fermo restando le
competenze delle autorità di subATO in merito ai controlli da
eseguire sul territorio di competenza e le azioni anche
sanzionatorie da porre in atto, a livello regionale ogni
conferimento di rifiuto urbano effettuato presso il Centro
regionale di trattamento di Brissogne è sottoposto, a cura del
personale di Valeco, ad ispezione per la verifica di eventuali
conferimenti anomali. Tutte le anomalie sono segnalate nella stessa
giornata al subATO di corrispondenza e alla Regione, ai fini
dell'assunzione delle azioni conseguenti da porre in atto. Nel
periodo giugno-dicembre 2015 sono pervenute all'Assessorato le
segnalazioni che leggo, inviate anche direttamente al subATO Monte
Emilius relativamente ai trasporti di rifiuti urbani, in cui sono
state rilevate delle anomalie con riferimento alle specifiche
tipologie di rifiuti che dovevano essere presenti nei CA: per gli
ingombranti due segnalazioni di difformità, per l'indifferenziato
una segnalazione, per la plastica due segnalazioni e per il vetro
due segnalazioni. In merito a quanto osservato sul comprensorio
sciistico di Pila, vi è stata una sola segnalazione ricevuta il 28
dicembre 2015, relativa alla frazione del vetro, alla quale è
seguito il richiamo al Comune di Gressan. Si osserva comunque come
in tale località, come su tutto il territorio della
Unité
,
tutti i contenitori sono previsti di adeguati adesivi che indicano
la corretta modalità di conferimento dei rifiuti. Qui abbiamo anche
una documentazione fotografica che fa vedere che questo è stato
fatto, chiaramente stiamo parlando dei raccoglitori a carico dei
subATO, non dei singoli mastelli dei singoli utenti, che hanno
nelle loro attività o nelle loro abitazioni. Inoltre, già nel 2008
è stato finanziato con un FOSPI un progetto per la realizzazione di
tre postazioni di raccolta differenziata nella zona di Pila.
Chiaramente la sensibilità della cittadinanza non sempre
corrisponde a tutto quello che la pubblica amministrazione, Regione
ed enti locali, fanno. In ogni caso, l'Amministrazione di Gressan
in questo momento sta facendo tutti i controlli e le eventuali
sanzioni.
Relativamente al punto n. 2: "se sono state individuate
responsabilità del danno economico cagionato alla collettività", la
Regione, sulla base delle segnalazioni che le pervengono, trasmette
immediatamente al subATO di pertinenza il richiamo scritto con
l'indicazione dell'addebito, eseguito da Valeco, dei maggiori oneri
per la separazione dei rifiuti eventualmente valorizzabili, laddove
possibile, o di smaltimento o tributo speciale a carico del subATO.
Quindi è compito del subATO individuare, qualora possibile, il
responsabile che ha effettuato il conferimento anomalo e
addebitargli gli oneri che applica Valeco; viceversa, tali oneri
andranno a gravare sulla tariffa di tutto il subATO. È opportuno
segnalare peraltro che ormai quasi tutti i subATO hanno avviato
azioni di puntuale controllo sul territorio sui conferimenti
eseguiti dagli utenti, e a seguito degli controlli sono state
evidenziate importanti variazioni positive nella riduzione delle
anomalie nei conferimenti; di conseguenza, quindi, aumentano le
percentuali di raccolta differenziata.
Relativamente al punto n. 3: "quali iniziative, azioni o atti
sono stati intrapresi per dare corso compiutamente agli obiettivi
contenuti nel nuovo Piano regionale dei rifiuti", in data 12
febbraio è stato convocato un primo incontro con i subATO - ne
erano già stati fatti altri prima per l'approvazione del Piano
rifiuti, ma questo è il primo ufficiale dopo l'approvazione - in
cui sono state individuate tutte le attività di competenza dei
diversi soggetti da avviare, al fine di dare attuazione al nuovo
Piano regionale di gestione dei rifiuti. Particolare attenzione è
stata posta ai seguenti argomenti: predisposizione e sottoscrizione
delle convenzioni fra
Unité des Communes
per la costituzione
del nuovo subATO secondo l'articolazione del nuovo piano; verifica
della situazione pianificatoria di ciascuna
Unité
e
dell'attuazione della stessa ai fini della predisposizione della
nuova pianificazione conseguente all'unificazione dei subATO;
predisposizione della nuova pianificazione dei subATO; approvazione
da parte della Regione, ai sensi della legge regionale n. 31, dei
nuovi piani di subATO; predisposizione degli atti per l'appalto dei
nuovi servizi da parte dei subATO, laddove sono in scadenza;
predisposizione dei nuovi regolamenti di organizzazione e gestione
di servizio a livello di subATO; attivazione del tavolo di lavoro
proprio per l'individuazione di un metodo di determinazione della
tariffa per la gestione dei rifiuti urbani, in applicazione della
tariffa puntuale per gli utenti. Questo anche in funzione della
mozione che avevamo votato con l'approvazione del Piano regionale
di gestione dei rifiuti. Grazie.
Presidente
-
La parola al Consigliere Roscio.
Roscio (ALPE) -
Grazie Presidente. Grazie Assessore per
la risposta; ho cercato di segnarmi le numerose informazioni che ci
ha fornito.
Una cosa che va sottolineata, è questa. Il Piano regionale
approvato dal Consiglio è diventato uno strumento importante per
dare attuazione a un percorso che dovrebbe far evolvere - noi
speriamo velocemente - la Valle d'Aosta verso una gestione migliore
dei rifiuti, e questo, a quanto ci dice, sembra che in generale
stia succedendo. Quello che succede però nella Comunità montana,
ora
Unité
o subATO Monte Emilius che dir si voglia, sembra
un qualcosa che va in controtendenza, e la parte del comprensorio
di Pila è una parte non trascurabile ma comunque abbastanza
particolare. Come ha detto nella sua risposta, si tratta di utenze
particolari che in questo periodo, visto il gran numero di
sciatori, vedono grandi flussi anche di rifiuti. È vero che se a
livello locale non vengono adeguati i flussi, diventa poi quasi
impossibile riuscire a fare il percorso a ritroso, per cui quei
flussi che non sono neanche rifiuti domestici ma entrano in quella
zona grigia che sono gli assimilati, alla fine ricadono sulla
collettività generando un danno economico, perché se io raccolgo
male i rifiuti, e questi per qualunque motivo vanno o nel flusso
sbagliato o addirittura a smaltimento, io ho due volte il danno che
va alla collettività, perché ho lo smaltimento e non prendo dei
soldi dai consorzi che mi valorizzano il materiale, quindi il
problema sussiste. È vero che sono state fatte delle iniziative di
sensibilizzazione, ci sono state delle conferenze, gli opuscoli, i
siti Internet, ma evidentemente qualche ingranaggio per cui
qualcosa non ha funzionato c'è stato. Per cui forse bisognerà
intensificare da un lato queste azioni di informazione e di
sensibilizzazione, ma dall'altro - forse ancora più importante -
bisognerebbe cercare di dare attuazione velocemente al Piano
regionale, introducendo finalmente la raccolta della frazione
organica al più presto e anche dei sistemi di tariffa, perché alla
fine va bene la sensibilizzazione, ma nel momento in cui il
cittadino paga in maniera equa in base al rifiuto che produce e che
non si può riciclare, probabilmente farà anche più attenzione a
conferire correttamente quello che invece si può recuperare.
Giusto un piccolo cenno. Il problema degli assimilati e degli
assimilabili è un problema che andrebbe preso in considerazione in
maniera un po' più ampia, dando finalmente attuazione a quello che
a livello europeo ormai è una cosa assodata, cioè la responsabilità
estesa del produttore. Chi produce il rifiuto è responsabile di
tutta la sua vita e anche del suo recupero finale. Questa è una
cosa che sugli assimilati si è cercato di fare con il decreto
Ronchi, con il CONAI, che ormai però manifesta alcune pecche. La
legge ormai è di vent'anni fa, quindi qualcosa forse andrebbe
ripensato anche a livello locale, non solo a livello nazionale,
perché gli assimilati obiettivamente sono una frazione che non
proviene dalla frazione domestica, ma se come in questo caso poi va
a finire nella raccolta domestica chi paga sono poi i cittadini e
non il produttore che, invece, è quello che dovrebbe rispondere di
tutta la vita del rifiuto.
Noi sollecitiamo l'Assessore in questi due sensi: per le azioni
di sensibilizzazione e di informazione, soprattutto nella Monte
Emilius, visto che sembra sia quella che vada in controtendenza con
dei dati peggiorativi rispetto al resto della regione, ma anche per
una veloce attuazione di quanto viene previsto dal Piano regionale,
perché veramente abbiamo un ritardo enorme che va recuperato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK