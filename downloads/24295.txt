Consiglio Regionale della Valle d'Aosta - Oggetto del Consiglio n. 3248 del 23 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3248 del 23 gennaio 2008 - Resoconto
OGGETTO N. 3248/XII - Interrogazione: "Abbattimento di
animali in un'azienda agricola della regione".
Interrogazione
Vista l'ordinanza del Sindaco di Pontboset n. 16 del 23
novembre 2006 destinata al Sig. Colliard Danilo località Châtaigne
che recita al punto terzo "visto che nell'allevamento... solo un
capo bovino è risultato positivo alla prova "gamma interferon
IT0007000517089", in attesa degli accertamenti per determinare o la
presenza dell'infezione o l'aspecificità della prova, ordina: è
cautelativamente sequestrato nella stalla in fraz. Châtaigne, con
l'isolamento dei capi dubbi fino a nuovi accertamenti diagnostici,
l'allevamento del Sig. Danilo Colliard;
Vista l'ordinanza del Sindaco di Pontboset n. 1 del 15
gennaio 2007 che recita che: "che numero 37 capre sono positive
alla prova della tubercolina, in attesa di ulteriori
accertamenti...";
Vista l'ordinanza del Sindaco di Pontboset n. 2 del 5
febbraio 2007 che recita: vista la comunicazione dell'USL in data
30 gennaio 2007 relativa alla richiesta di ordinanza sindacale, per
l'allevamento dei Sigg. Marco e Danilo Colliard, in quanto 37 capre
sono risultate positive ai test della tubercolina;
Verificato come i Sigg. Marco e Danilo Colliard hanno
accettato di firmare la notifica per l'abbattimento di soli 7
soggetti;
Ordina l'abbattimento dei restanti 30 animali positivi entro
30 giorni;
Vista l'ordinanza n. 5 dell'8 maggio 2007 che autorizza i
Sigg. Marco e Danilo Colliard: "... ad effettuare la monticazione
dei propri animali...";
Vista la lettera prot. 27727 del 18 giugno 2007 del Capo
Servizio Ufficio Igiene e Sanità Pubblica e degli Ambienti di
Lavoro che tra l'altro recita: "La prassi fino ad oggi adottata
prevede che l'abbattimento totale dell'effettivo di un'azienda si
effettui quando anche il proprietario è consenziente...";
Vista l'ordinanza n. 15 del 30 agosto 2007 di provvedere:
all'abbattimento di numero 5 animali entro 30 giorni;
Vista la richiesta inoltrata dei fratelli Colliard di
abbattere i caprini con modalità che non arrechino sofferenze agli
animali;
Viste le ordinanze del Sindaco del Comune di Pontboset n. 17
del 27 settembre 2007 e n. 19 del 25 ottobre 2007 che accolgono la
richiesta sopraccitata dei proprietari dei caprini;
Vista la delibera di Giunta n. 2973 del 26 ottobre 2007
"Provvedimento di bonifica sanitaria del bestiame relativo
all'allevamento individuato dal codice ministeriale 050A0005
intestato ai Signori Danilo e Marco Colliard nel Comune di
Pontboset" che impone ai Sigg. Colliard "l'abbattimento totale dei
caprini rimasti dell'allevamento";
Vista la richiesta di nuovi esami di controllo sul proprio
allevamento presentata dai Sigg. Colliard all'USL in data 8
novembre 2007, sui rimanenti capi di bestiame risultati negativi
all'ultimo controllo sanitario;
Vista la risposta del direttore Sanità Animale dell'USL del
14 novembre 2007 che recita: "... si fa presente che non occorre
verificare da parte nostra nessuna effettiva necessità di
approfondimento diagnostico su tali animali in quanto è già stato
deciso da parte dell'Assessorato della Salute, del Benessere e
delle Politiche Sociali, con richiesta del veterinario regionale in
data 21 settembre 2007 (prot. 38338) al Sindaco del Comune di
Pontboset, di emettere un'ordinanza di abbattimento coatto di tutti
i rimanenti caprini del suo allevamento, al fine di evitare
un'ulteriore diffusione della tubercolosi...";
Constatato che a seguito di ordinanze e provvedimenti i
fratelli Colliard sono stati "obbligati" ad abbattere sinora 75
capre, che si ritrovano con la stalla sotto sequestro dal 17
novembre 2006, che sino ad ora non hanno avuto nessun tipo di
risarcimento economico;
il sottoscritto Consigliere del Gruppo Arcobaleno;
interroga
l'Assessore alla Sanità per sapere:
1) vista la "velocità" di propagazione dell'infezione: un
solo capo bovino alla data del 13 novembre 2006; 37 capi caprini al
30 gennaio 2007, per un totale di 75 capi abbattuti ad oggi, se
nella zona sono risultati infetti e quanti alla TBC, alla
Brucellosi, o altre malattie infettive, bovini, caprini, ovini e
animali selvatici, con quali frequenze vengono effettuati controlli
sanitari in altre aziende e sul territorio;
2) per quale motivo la richiesta di ulteriori accertamenti
richiesti e la possibilità di fare delle controanalisi dai fratelli
Colliard è stata respinta, se sono state esaminate le conseguenze
economiche e psicologiche dell'abbattimento di tutti gli animali su
una famiglia di quattro persone che da trentatre anni fanno gli
agricoltori e l'allevamento è l'unica loro fonte di
reddito;
3) dato che questi provvedimenti sono giustificati anche dal
rischio per la salute pubblica, se si sono mai riscontrati in
questi ultimi anni nella nostra Regione, casi di infezioni TBC
trasmessi dagli animali di allevamento e selvatici agli
umani;
4) in questi decenni di risanamenti "selvaggi" se si sono mai
fatte delle ricerche e degli studi per curare gli animali invece
che abbatterli.
F.to: Bortot
Presidente
- La parola all'Assessore alla salute e
politiche sociali, Fosson.
Fosson (UV)
- Sì, grazie Presidente. Rispondo in un
modo... sono un po' perplesso delle cose che il Consigliere Bortot
ha sottolineato e scritto qui, ho cercato anche di dirglielo
stamattina... perché si può discutere su tante cose, ma, quando ci
sono delle certezze scientifiche, cercare di modificare i risultati
di queste può essere veramente pericoloso, è la nostra
responsabilità politica, almeno su questo sarebbe da "andare
insieme". La vicenda è un "braccio di ferro" tra i veterinari, i
veterinari della zona, i veterinari regionali con gli enti locali,
contro 2 allevatori che hanno un allevamento infetto sicuramente da
tubercolosi. La storia è che un bovino malato è stato abbattuto nel
2006 perché positivo e gli accertamenti di tubercolosi sui bovini
vengono fatti una volta all'anno e voglio sottolineare che in
questa zona era da 5 anni che non avevamo più dei capi positivi...
a seguito dell'abbattimento del bovino, siccome era vicino ad una
stalla di caprini, sono stati fatti degli accertamenti anche sulle
capre, di solito non si fanno perché, come è risaputo, la capra
sembra abbastanza immune da varie malattie, si ricorda il siero
famoso del veterinario Bonifacio che doveva sconfiggere il tumore,
poi non è stato così; comunque all'esame sui test antitubercolari
le capre sono risultate tutte altamente positive! Anzi in un primo
tempo ne sono state abbattute 7, l'allevatore non è ne ha volute
abbattere 30, ma 7... in queste 7 sono stati riscontrati dei
focolai tubercolari importanti, poi la storia è lunga... questo
vuol dire che un allevamento è altamente infetto alla
tubercolosi... bovina con un capo e caprina con quasi tutti gli
animali positivi ai test. Dico che, quando un test è positivo, di
solito non si sospende, se è dubbio, si fa l'interferone, ma quando
un test è altamente positivo... e qui c'è anche il riscontro
anatomopatologico della lesione, il caso sembra abbastanza
chiaro.
Sui selvatici, perché mi si chiedeva: "ma i selvatici possono
essere vettori di tubercolosi? Rarissimo! Non è mai stato
riscontrato in Valle, tutti i capi selvatici in occasione degli
abbattimenti sono portati nelle stazioni della forestale,
riscontrati e visti e quindi non è mai stato accertato un caso di
tubercolosi sui selvatici, anche avendo una sezione particolare di
veterinaria rivolta alla malattie dei selvatici. Di fronte ad una
realtà di tale tipo, quindi tali capre vanno abbattute: questo lo
hanno detto tutti, non è una questione politica, è una questione
altamente dimostrata scientificamente. Certo che l'abbattimento di
capre e di altre bestie può provocare e dare dei problemi
psicologici come viene chiesto qui: questo è evidente. Abbiamo
obbligato degli allevatori ad ammazzare delle "reines" e quindi
capiamo che cosa vuol dire, possiamo anche sorridere e comprendere
che queste capre fossero particolarmente intelligenti che andassero
alla stalla da sole... però sono piene di tubercolosi! Oltre ai
problemi psicologici e ai problemi economici che comunque sono
ampiamente rimborsati, non solo sulla trasmissione per capo, ma
anche adesso con le nuove normative sul mancato guadagno esiste una
riparazione economica... i rischi grandi sono i rischi sanitari e
su questo io penso che la trasmissione è contemplata tra bovino,
caprino e uomo, anche se è difficilmente dimostrabile, perché il
periodo di latenza è molto lungo e comunque il latte sembra il
vettore principale. Abbiamo chiuso degli allevamenti, delle vendite
di latte crudo in cui c'era una sospetta positività proprio per non
permettere questo rischio. Vi è un aumento in Valle d'Aosta di casi
di tubercolosi di TBC bovina da microbatterio "bovis", quindi, come
dicevo, anche se la latenza è molto lunga, questo è significativo e
poi, dove c'è persistenza di TBC bovina, c'è una persistenza anche
di casi di TBC umana.
Io non vorrei fare il saputello perché assolutamente... ma i
nostri uffici le avrebbero dato una risposta sicuramente corretta,
ma non si può fare un'affermazione di questo... vi è il primo
punto:
"vista la velocità di propagazione
dell'infezione..."
, per definizione la tubercolosi è
un'infezione cronica subdola, tant'è vero che nell'uomo vi è prima
un complesso primario che a volte può essere vinto soltanto dalle
difese dell'ospite, poi può invece sfociare in una miliare, è un
processo infiammatorio estremamente lungo e soprattutto non si
cura, la tubercolosi bovina e caprina non ha un sistema di cura per
leggi europee: questo perché la somministrazione di antibiotico...
non esiste vaccinazione... la somministrazione di antibiotico è una
somministrazione lunga, difficile che nasconde qualche volta la
presenza del batterio, per cui dire: "possiamo curare la
tubercolosi bovina?". No, non è possibile, è vietato dalle norme
europee, non è possibile, è pericoloso!
Termino dicendo che io capisco in un periodo di elezioni ognuno
vada... vada e sia più sensibile laddove ci sono dei problemi...
ecco, ma può essere demagogico sostenere ciò che non è
realizzabile, è vietato ed è pericoloso! Abbiamo sempre
riconosciuto al Consigliere Bortot un'onestà, però andare da questi
allevatori che nonostante le ingiunzioni di tutti... non uccidono
delle capre che sono chiaramente affette da tubercolosi non mi
sembra in questo momento responsabile, anche perché il grande
rischio, lei lo saprà sicuramente, è che... la tubercolosi bovina è
passata dall'1% a quasi il 3% negli ultimi anni, dall'1% al 3%!
Tant'è vero che noi abbiamo... siamo ripartiti con dei progetti,
abbiamo introdotto l'interferone affinché sia più sensibile la
tubercolina, che qualche volta veniva negativa, poi invece la
bestia ce l'aveva lo stesso! Sa qual è il grande rischio? Noi non
siamo una Regione indenne da tubercolosi! Possiamo vendere il
nostro formaggio, perché gli allevamenti hanno ancora una
definizione di allevamento esente da tubercolosi, ma il giorno che
saltasse questo, con la percentuale di tubercolosi bovina presente
in Valle d'Aosta, tutto il formaggio, tutti i nostri prodotti ce li
teniamo noi! Il combattere la tubercolosi bovina e di conseguenza
caprina con i mezzi che abbiamo... e l'unico mezzo concesso,
ammesso, scientificamente provato in Europa è l'abbattimento...
dire che si può fare altrimenti e sostenere degli allevatori che
comprensibilmente faticano ad abbattere dei capi che comunque
devono essere abbattuti non mi sembra responsabile!
Presidente
- La parola al Consigliere Bortot.
Bortot (Arc-VA) -
Grazie Presidente. Mi è piaciuta di più
la prima parte dell'intervento dell'Assessore, la seconda no!
Perché, se io sono qui dentro, lo sono per 540 preferenze prese
dopo 40 anni di attività politica e non sono mai andato a
promettere niente a nessuno, né posti, né incarichi, né primariati,
né dottorati, né niente di questo genere, Assessore Fosson! Lei
quindi ritira quello che ha detto, prima cosa! Lei ritira o chiede
scusa di quello che ha detto, perché questo lo può rivolgere ai
suoi colleghi della Giunta o della maggioranza, non al
sottoscritto, tanto per essere chiaro...
(interruzione dell'Assessore Fosson, fuori microfono)
... è demagogico... allora perché qualcuno deve "pararsi il
sedere"... e peso quello che dico... delle persone o dei
professionisti devono "pararsi il sedere"... noi è vero che per
tutelare la salute umana andiamo o no a sopprimere le persone,
l'attività delle persone... perché ognuno fa la sua professione
dignitosamente, professionalmente, l'unica cosa che non ha mai una
visione d'insieme di che cosa comporta fare la propria professione
in modo scientifico come dice lei... se la TBC degli animali non è
curabile, mi spiegate perché è curabile la TBC degli umani? Non
sopprimiamo gli umani! Come mai l'Unione europea nell'emanare le
direttive nelle case farmaceutiche... perché queste vaccinazioni
magari non rendono, non fruttano, non si è mai fatto ricerca, non
si è mai intervenuti, è meglio sopprimere! Sappiamo quanti
agricoltori in Valle si sono arricchiti nei decenni trascorsi con
l'abbattimento degli animali! Mi spiegate, dal punto di vista
scientifico, dato che viene tirato in ballo il concetto di
scientificità, perché la TBC, la brucellosi sono ondivaghe a
seconda del tipo di controlli che si effettuano, su chi e quali
aziende si effettuano, a seconda di chi va o non va? Assessore,
allora io faccio demagogia, dietro queste... Assessore, mi
guardi... qui c'è una decina di ordinanze in un anno, una decina di
sopralluoghi, una decina di interventi, una decina di prelievi che
concernono 2 fratelli, una famiglia di agricoltori che ha passato
la vita a non fare altro. Quello su cui io voglio chiedere
l'attenzione del Consiglio... non è che i professionisti, i
veterinari, i medici, gli infermieri, i politici come il
Consigliere Bortot non debbano fare il proprio lavoro... e "metto"
dei criteri che vengono adottati... "metto" dei criteri poco
scientifici! Qual'è il criterio per cui si va in una stalla,
piuttosto che in un'altra? Tanto per essere chiari. Qual è il
criterio...
(nuova interruzione dell'Assessore Fosson, fuori
microfono)
... Assessore, senta! Le ho chiesto... la velocità di
propagazione... allora c'è una stalla infetta, sono d'accordo che
si ferma e si blocca la stalla! Si può intervenire con un criterio,
però scatta un meccanismo di segnalazione al Sindaco, che ordina
l'abbattimento degli animali, tutti a casa felici e contenti: la
salute pubblica è tutelata! Il discorso "non fa una piega"! Vi è un
piccolo particolare: che vi sono 4 famiglie che hanno vissuto
quell'azienda, non hanno fatto altro, ci si fa carico di tale
azienda, di qualche indennizzo, di qualche prebenda? Gli aspetti
che ne conseguono di una chiusura di un'azienda di questo tipo e se
chiude e le altre capre sono...
(nuova interruzione dell'Assessore Fosson, fuori
microfono)
... senta, io le ho fatto una domanda precisa! Mi porti dei casi
di trasmissione... non li so io... io non ho detto che non ci sono,
lei mi deve dimostrare la casualità scientifica del passaggio della
TBC dagli animali alle persone! Mi risulta da Sergio Spinaci, che è
uno specialista mondiale dell'Organizzazione mondiale della sanità,
a Ginevra, che i ceppi della TBC umana, che sono addirittura
resistenti a tutti gli antibiotici che sono stati ricercati e
trovati in questi decenni, non ha niente a spartire con gli
animali. Guardiamo caso che c'è una diffusione... c'era una
diffusione... mi do una calmata Assessore... 15 giorni fa c'era una
pagina intera su "La Stampa" sull'aumento dei casi di TBC... ebbene
di tutti questi casi non si sa la causa, non si riesce a
combatterla e non c'era nessun legame né con gli animali domestici
che ognuno di noi ha in casa nelle grandi città... e, guardate
caso, quell'aumento dei casi di TBC non era per niente ricondotto
alle attività agricole esistenti nel nostro Paese. Io allora mi do
una calmata Assessore, perché...
(nuova interruzione dell'Assessore Fosson, fuori
microfono)
...
ma si rende conto Assessore che latte stiamo bevendo?
Solo perché sull'etichetta ci sono delle garanzie? Abbiamo i
bambini... è meglio che evitiamo... dove girano i quattrini, per
esempio le vaccinazioni si fanno a bizzeffe, siccome la ricerca è
in mano alle case farmaceutiche, la ricerca non si fa e le
vaccinazioni non ci sono, quello che mi interessa è capire che con
queste modalità di intervento, dove non c'è da criticare nessuno,
si uccide un comparto agricolo della nostra Regione. Forse le
modalità di intervento per tutelare la nostra salute andrebbero
soppesate un po' meglio con un'assunzione di maggiore
responsabilità e a cascata da parte nostra, e a cascata da tutti i
professionisti che lavorano nel settore, perché a forza di tutelare
la salute umana in questa Regione scomparirà un comparto produttivo
agricolo che è durato per secoli e per decenni e non ha prodotto
quella mortalità che si vuol fare credere in quest'aula, per essere
chiari! Forse se parliamo di malnutrizione...
Presidente -
Consigliere Bortot, per cortesia, concluda,
grazie...
Bortot (Arc-VA)
- ... io sono un povero pirla...
(nuova interruzione dell'Assessore Fosson, fuori
microfono)
... ma per favore, lasci perdere la fontina, che la fontina non
viene comprata perché non siamo capaci a commercializzarla! Perché
non siamo capaci a distinguere le fontine d'alpeggio e fontine di
caseificio, perché la vendiamo sottoprezzo rispetto alla
stagionatura che ha! Perché "foraggiamo" un comparto di... e non
glielo dico il motivo per non beccarmi una denuncia! "Foraggiamo"
un comparto pieno di persone che, per poco che possa dire, non
sanno fare il lavoro! Questa è la realtà!
Presidente -
Consigliere Bortot...
Bortot (Arc-VA)
- ... e non dica che non è vero! E chi è
che fa demagogia qui! Mi viene a dire che noi non commercializziamo
la fontina per quel motivo! Grazie Assessore!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK