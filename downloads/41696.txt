Consiglio Regionale della Valle d'Aosta - Oggetto del Consiglio n. 830 del 10 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 830 del 10 luglio 2019 - Resoconto
OGGETTO N. 830/XV - Interpellanza: "Interventi per il
ripristino del geosito archeologico denominato "Archeoparc" nel
Comune di Bard".
Rini (Presidente) -
Punto 25 all'ordine del giorno. La
parola al collega Manfrin.
Manfrin (LEGA VDA) -
L'Archeoparc oggetto della presente
interpellanza ha un'ubicazione particolarmente suggestiva, è
situato ai piedi della rocca di Bard, dominato dalla fortezza, con
il fiume Dora a sud e notevoli resti della strada romana a nord. Il
luogo, porta della Valle d'Aosta, ha ricoperto da sempre un ruolo
strategico di primaria importanza in uno dei siti di arte rupestre
più importanti della nostra regione. Presso il geosito è possibile
osservare diversi fenomeni geologici: gli esiti di una frana, massi
erratici, marmitte dei giganti, dossi montonati, oltre ad esempi di
arte rupestre che dicevo poc'anzi. Il significato delle incisioni
rupestri di Bard resta dubbio, le coppelle (piccole cavità scavate
nella roccia molto probabilmente nell'Età del bronzo) sarebbero
punti di riferimento di mappe. Il serpente, che è appunto disegnato
quale arte rupestre, del 2700 avanti Cristo pare richiamare il
simbolo della fecondità maschile. La particolare lustratura
allungata nota come "scivolo delle donne" si è formata
probabilmente nel corso dei secoli mediante una pratica
propiziatoria della fecondità femminile consistente nello scivolare
sedute sulla roccia.
Questo tesoro dell'archeologia, però, versa oggi in condizioni
vergognose e se solo ? anche qui me ne dolgo ? il regolamento ci
permettesse di allegare anche le foto alle nostre iniziative, anche
gli altri colleghi potrebbero condividere lo stato di abbandono. Io
ovviamente lo pubblicherò come sempre sulla mia pagina, quindi chi
vorrà potrà andare a vederlo. Si va dalle fioriere divelte e
marcite ai cartelli rotti e abbandonati, dalle indicazioni sghembe,
scolorite e dilavate alla presenza di rifiuti ed erbacce. Insomma,
una situazione che grida vendetta per un luogo in cui si trovano
alcune tra le più belle incisioni rupestri che abbiamo in Valle
d'Aosta. Peraltro non ne abbiamo neanche molte. Un luogo magico già
noto ai popoli preistorici che rischia oggi di cadere nell'oblio e
nel degrado.
Oltre allo stato di abbandono vi è anche una mancata promozione
dell'area, infatti sarebbe secondo me magari sufficiente collegarlo
al Forte di Bard includendolo nella visita, nel biglietto, per far
conoscere questa zona straordinaria. Invece, come dicevo, la
promozione del sito è scarsa e nemmeno il sito del Forte ne fa
cenno, ma viene per esempio citata soltanto la strada romana.
Eppure per i bambini delle scuole primarie, che spesso si recano
nelle altre regioni per vedere siti simili, sarebbe un'occasione
non da poco e tra l'altro raggiungibile col treno, con costi
decisamente inferiori rispetto, ad esempio, all'Archeoparc che si
trova sul lago d'Iseo. Tutto il sito peraltro è interessante non
soltanto per le incisioni ma anche per capire come si è evoluta nel
tempo la nostra regione, sempre che ve ne sia l'interesse.
Quindi con questa interpellanza vado a domandare: quali siano le
iniziative di promozione del sito archeologico che il comune di
Bard e l'Assessorato abbiano posto in essere per la valorizzazione
sfruttando anche la vicinanza col Forte di Bard; se è stata fatta
un'adeguata campagna di promozione del sito all'interno delle
scuole della nostra regione, e magari anche all'esterno; se sia
intenzione dell'Amministrazione intervenire a ripristino del
sito.
Presidente -
La parola all'assessore Viérin.
Viérin (AV) -
Vede, collega Manfrin, cercherò di mettere
un po' di ordine nella disordinata interpellanza che lei ha
avanzato, e lo dico anche ai colleghi che l'hanno firmata. Dico in
premessa che lei ha fatto un bellissimo discorso dimenticandosi che
questo è un sito privato. È un sito di proprietà privata, allora mi
viene strano come un amministratore chieda a un altro
amministratore se sia intenzione dell'amministratore intervenire
nel ripristino del sito che è vergognoso, lei ha detto, erbacce...
Io penso che lei dovrebbe scrivere una lettera e, anzi, io ho le
foto, io sono stato qualche anno fa, peraltro quando c'era stata la
chiusura di quel tratto di strada, per vedere come valorizzare.
Quindi sulle azioni di valorizzazione tornerò perché sono
sicuramente importanti, e parlerò anche di un importante evento che
il Comune con la Proloco sta organizzando proprio per Ferragosto in
quel sito. Mi preoccupa, come lei ha evidenziato, che questo sito
sia nel degrado più totale.
Quindi la prima considerazione è che l'Amministrazione può far
tutto, ma non può entrare in casa altrui e, mi scusi, anche
sostituirsi al ruolo dei privati andando un po' contro tutto ciò
che abbiamo detto. Addirittura noi oggi non possiamo intervenire
secondo le norme su un bene non di proprietà regionale, cioè parlo
di castelli comunali, perché le leggi di bilancio non ce lo
permettono - lo sanno bene i colleghi che hanno amministrato in
quella parentesi - quindi veramente mi fa strano, al di là di
tutto, che si cerchi di sollecitare, o meglio che si polemizzi su
questioni che effettivamente sono completamente di rilevanza
privata. È come se si chiedesse d'intervenire su altri siti di
eccellenza, penso al Parc animalier, realtà completamente privata
che si fa la propria promozione e con cui facciamo sinergia e
cerchiamo d'integrare nei biglietti, questo è giusto. Però in
primis bisogna anche essere molto attenti al fatto che un sito
privato deve avere innanzitutto una sinergia in ambo i lati. Non lo
dico con critica ma lo dico proprio per evitare che passi che la
Regione trascura un sito di questa importanza, come lei giustamente
ha evidenziato. Ecco, io credo che la nostra attenzione negli anni
sui reperti archeologici, sui siti storici, sui beni
storico-artistici sia sempre stata di alto profilo.
Ci siamo spesso preoccupati anche noi del fatto che un sito in
una località così importante fosse in qualche modo non valorizzato,
però io credo che bisognerebbe ripartire con una riorganizzazione.
Io ho avuto premura di contattare sia l'associazione Forte di Bard
che il Comune, tant'è che esiste un programma di una festa
patronale, che tra l'altro collima con il periodo di Ferragosto,
dove da mercoledì 14 agosto a giovedì 15 agosto ci saranno tutta
una serie d'iniziative nel borgo di Bard e nel Comune di Bard che
andranno a coinvolgere una parte che è stata annunciata e che è
stata così sollecitata.
Per rispondere, non mi voglio sostituire neanche al Comune,
anche perché, prima di rispondere a quest'interpellanza, ho parlato
con il sindaco che ha giustamente detto: "noi cerchiamo di fare
tutto il possibile sul nostro territorio anche attraverso la
Proloco."; invece, quello che mi premuro di dirle è che - anche qui
per garbo come ha fatto il collega Bertschy su altre iniziative -
sicuramente sarà mia cura, a seguito di quest'iniziativa,
organizzare le dovute riunioni. Ripeto, però, che se la diagnosi è
quella che lei ha oggi evidenziato sulle condizioni vergognose di
quel sito, da erbacce a tutto il sito divelto, io credo che
in
primis
bisognerà chiedere ai privati d'intervenire affinché il
sito sia così degno di valorizzazione, dopodiché si può anche
valutare altre azioni.
Per quanto riguarda le scuole, sì, negli anni avevamo pensato al
Catalogue de l'offre culturelle, che era un po' la nostra idea di
dire: "benissimo, ci sono tantissime iniziative culturali che sono
veicolate alle scuole, le scuole sono sommerse da iniziative,
cerchiamo di fare una cernita e filtrare ciò che può essere offerta
culturale certificata, cioè di qualità nei contenuti, da ciò che
invece non è di qualità". Quindi negli anni quello è stato fatto e
nell'offerta alle scuole era stato contemplato pure un piccolo
dépliant didattico che però oggi è in capo al gestore.
Concludo dicendo che siamo a disposizione, sicuramente l'impegno
è cercare di valorizzare al massimo questo sito nell'ambito
dell'offerta integrata del sito di Bard, del Forte di Bard e di
tutto ciò che c'è attorno a Bard, ma la parte promozionale e
divulgativa è in capo al gestore del sito, come anche il ripristino
del sito deve essere in capo ai privati.
Io avevo anche ricevuto una lettera proprio in questo senso, che
assomigliava molto alla sua interpellanza, e mi ero premurato
appunto di convocare il Forte di Bard e l'Amministrazione al fine
di cercare, almeno sulla parte di sinergie, di sviluppare
maggiormente i nostri sforzi. Partiamo dall'inizio e tutti assieme
cerchiamo di sollecitare affinché questo sito sia ripristinato,
proprio grazie alla sua denuncia sulle condizioni vergognose che
lei giustamente ha evidenziato.
Presidente -
Per la replica, la parola al collega
Manfrin.
Manfrin (LEGA VDA) -
Grazie, Assessore, per averci
fornito questi dati. In realtà, però, io le devo segnalare proprio
la scarsità di informazioni che riguardano questo sito.
Probabilmente può trarre in inganno, però io le faccio anche notare
una cosa: se lei va su Wikipedia sulla pagina del geosito, sotto il
nome "amministrazione" viene riportata la dicitura "Forte di Bard",
che ovviamente, evidentemente... Perfetto. Quindi evidentemente se
l'unica informazione disponibile sul sito... perché non ci sono
altre informazioni, per esempio anche il sito
lovevda
non
specifica se questo sito sia pubblico o privato, dice soltanto che
"non essendo possibile recintare la zona, l'accesso è a rischio e
pericolo dell'utenza", non si comprende che cosa significhi questa
frase ma lo si presenta come una pagina limitata. È evidente che,
se gli unici riferimenti sono questi, non si può comprendere di chi
sia la proprietà. A questo punto sono curioso di scoprire chi sia
proprietario di questo sito, perché se viene riportato che
l'amministrazione è in capo al Forte di Bard e in realtà non è
così, allora a questo punto si crea un piccolo mistero che spero di
poter risolvere.
Al di là di questo, al di là della questione della proprietà,
questo non toglie ovviamente che rimanga la necessità sia di
promozione sia chiaramente di miglioria del sito. Ora, che
evidentemente questa, se non è proprietà della Regione, sia in capo
al privato ben venga e se sarà questa la necessità lo si segnalerà,
però evidentemente anche la questione dei collegamenti, come ha
anche sottolineato, sarà necessaria perché effettivamente, a
prescindere dalla sua proprietà, un sito così importante con dei
reperti storici, e non soltanto storici ma anche geomorfologici
così evidenti, è di assoluto interesse che venga valorizzato,
appunto con il coinvolgimento sia del Comune che
dell'Amministrazione regionale oltre che appunto dei proprietari.
Quindi avere delle
joint-venture
assieme al Forte di Bard,
cui appunto ero convinto appartenesse, sarà sicuramente utile per
promuovere un pezzo di storia della Valle d'Aosta che a oggi
invece, come dire, sta lì in uno stato comatoso, sicuramente di
abbandono e sicuramente di mancata promozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK