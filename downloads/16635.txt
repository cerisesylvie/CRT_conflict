Consiglio Regionale della Valle d'Aosta - Oggetto del Consiglio n. 3052 del 25 marzo 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula
Oggetto del Consiglio n. 3052 del 25 marzo 1998 - Resoconto
SEDUTA ANTIMERIDIANA DEL 26 MARZO 1998
OGGETTO N. 3052/X Disegno di legge: "Abrogazione dell'articolo 8
della legge regionale 2 maggio 1995, n. 12 (Norme di attuazione
della legge 28 marzo 1991, n. 112 (Norme in materia di commercio su
aree pubbliche))".
Articolo 1 (Modificazioni all'articolo 5)
1. L'articolo 5 della legge regionale 2 maggio 1995, n. 12
(Norme di attuazione della legge 28 marzo 1991, n. 112 (Norme in
materia di commercio su aree pubbliche)), è sostituito dal
seguente:
"Articolo 5
(Circolazione domenicale, prefestiva e festiva)
1. Gli operatori muniti di autorizzazione per il commercio su
area pubblica con posteggi assegnati su mercati domenicali o
comunque coincidenti con giornate festive o prefestive hanno
facoltà di circolare sul territorio regionale per il percorso
necessario allo svolgimento della loro attività anche con automezzi
di portata superiore a 75 quintali."
Articolo 2 (Tasse di concessione regionale)
1. L'articolo 8 della legge regionale 12/1995 è abrogato.
2. Per effetto dell'abrogazione prevista al comma 1, le tasse di
concessione regionale non sono più applicabili a decorrere dal 1°
gennaio 1998.
3. L'eventuale pagamento della tassa di concessione regionale
per l'anno 1998 dà diritto al rimborso della medesima, senza
applicazione di penali e/o interessi, previa istanza
dell'interessato alla struttura regionale competente in materia di
commercio.
Articolo 3 (Disposizioni finanziarie)
1. Alla copertura delle minori entrate di lire 200.000.000 per
il 1998, lire 220.000.000 per il 1999 e lire 240.000.000 per il
2000 sul capitolo 120 (Tasse di concessione regionale per il
rilascio ed il rinnovo di autorizzazioni per il commercio su area
pubblica) del bilancio della Regione, derivanti dall'applicazione
dell'articolo 1, si provvede mediante riduzione di corrispondenti
importi annuali sul capitolo 64100 (Spese per pubblicità ed azioni
promozionali turistiche) dei rispettivi bilanci.
Articolo 4 (Variazioni di bilancio)
1. Al bilancio di previsione della Regione per gli anni
1998/2000 sono apportate le seguenti variazioni in diminuzione in
termini di competenza e, per l'anno 1998, anche in termini di
cassa:
a) parte entrata:
cap. 120: "Tasse di concessione regionale per il rilascio ed il
rinnovo di autorizzazioni per il commercio su area pubblica".
Anno 1998 lire 200.000.000
anno 1999 lire 220.000.000
anno 2000 lire 240.000.000;
b) parte spesa:
cap. 64100: "Spese per pubblicità ed azioni promozionali
turistiche"
anno 1998 lire 200.000.000
anno 1999 lire 220.000.000
anno 2000 lire 240.000.000.
Articolo 5 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Borre.
Borre (UV) Abrogando l'articolo 8 della legge regionale 2 maggio
1995 n. 12 che in esecuzione alla legge 28 marzo 1991 n. 112,
articolo 2, commi 3 - 4, fissa le tariffe per il rilascio del
commercio su aree pubbliche, si evita la disparità di trattamento
fra operatori economici in ambito regionale che operano nello
stesso settore. Infatti il disegno di legge n. 466/97, articolo 51,
prevede che a decorrere dal 1° gennaio ?98 siano abolite le tasse
sulle concessioni comunali. Ecco quindi la necessità di
formalizzare quest'atto per porre sullo stesso piano il commercio
riguardante il settore distributivo in sede fissa e il commercio su
suolo pubblico. Quest'iniziativa agevola con uno sgravio fiscale,
anche se in minima misura, un comparto che si trova in notevole
difficoltà.
Colgo il momento per rivolgere all'Assessore l'invito a porre in
atto misure oltre a questa che incidano con forza, misure che
ridiano fiato ed incentivo al commercio al dettaglio, ai piccoli
negozi. In un momento in cui lo sguardo è volto alla
globalizzazione del mercato, ai grandi sistemi del commercio, alla
massima resa con i minimi costi, è opportuno per una piccola realtà
come la nostra prestare maggiore attenzione all'offerta dei servizi
di qualità, dei punti di rivendita e negozi in tutti i nostri
comuni, alla necessità sociale dei negozi sul territorio e
all'occupazione, ma soprattutto alla qualità dell'occupazione.
So che è un compito che la Regione da sola non può sviluppare,
ma lavorando d'intesa con i comuni si può rilanciare un settore di
grande rilevanza per la nostra economia.
Si da atto che, dalle ore 10.04, presiede il Vicepresidente
Aloisi.
Presidente È aperta la discussione generale. Qualcuno chiede la
parola? Ha chiesto la parola l'Assessore al turismo, commercio e
sport, Agnesod.
Agnesod (UV) Credo che l'invito che è stato rivolto dal relatore
rispetto all'impegno che dovremo mettere per affrontare le
problematiche riguardanti questo comparto vada colto e che vada
sicuramente affrontata la problematica complessiva del commercio in
Valle d'Aosta anche in relazione alla nuova normativa che il 13
marzo è stata licenziata dal Governo che riguarda la
liberalizzazione del commercio.
Potremmo utilizzare questo strumento in quanto esiste
all'articolo 1 un comma che stabilisce che le Regioni a Statuto
speciale e le Province autonome di Trento e Bolzano provvedono a
quanto disposto dal presente decreto secondo le previsioni dei
rispettivi statuti e delle relative norme di attuazione. Noi
abbiamo uno Statuto che ci consente di operare in maniera
integrativa rispetto alla legislazione nazionale però, possiamo
intervenire in maniera sufficientemente valida per fare in modo che
la nostra realtà venga vissuta in modo attivo. Dovremo quindi
riuscire a creare quegli strumenti nelle nostre vallate che
permettono di vivere con un servizio indispensabile qual è quello
del commercio. A questo proposito già la legge che abbiamo
approvato ieri sera può andare in questa direzione; noi diamo un
contributo maggiore a fronte di spese di 30 milioni e non di 50,
quindi più contenute, nelle località in cui gli esercizi sono pochi
e dove non esistono altre strutture commerciali. Questo sgravio
fiscale per gli ambulanti va in questa direzione e sicuramente il
lavoro che dovremo fare entro un anno - perché questi sono i tempi
- in questa Regione, anche se è un lavoro che continuerà
l'Assemblea che verrà, è quello di pensare qual è lo strumento
migliore per la nostra Regione coinvolgendo sicuramente le
categorie e tutti gli operatori che operano nel settore.
È una sfida che dobbiamo cogliere se vogliamo mantenere
un'offerta turistica adeguata perché il commercio non può
prescindere dal turismo. Dobbiamo anche fare in modo che il turista
che viene in Valle d'Aosta trovi i servizi indispensabili nelle
località turistiche e che il residente nei comuni di media montagna
possa continuare a vivere in quelle zone senza ritenersi cittadino
di serie B, senza dover scendere per forza a valle o andare nei
centri turistici più importanti per fare gli acquisti di tutti i
giorni.
Presidente Si passa all'esame dell'articolato nel testo
licenziato dalla IV Commissione.
Pongo in votazione l'articolo 1:
Presenti, votanti e favorevoli: 28
Presidente Pongo in votazione l'articolo 2:
Presenti, votanti e favorevoli: 28
Presidente Pongo in votazione l'articolo 3:
Presenti, votanti e favorevoli: 28
Presidente Pongo in votazione l'articolo 4:
Presenti, votanti e favorevoli: 28
Presidente Pongo in votazione l'articolo 5:
Presenti, votanti e favorevoli: 28
Presidente Pongo in votazione la legge nel suo complesso:
Presenti, votanti e favorevoli: 28
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK