Consiglio Regionale della Valle d'Aosta - Oggetto del Consiglio n. 104 del 1° ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 104 del 1° ottobre 2008 - Resoconto
OGGETTO N. 104/XIII - Interpellanza: "Indirizzi per il
superamento dell'illegittimità costituzionale della legge regionale
in materia di cooperazione allo sviluppo e alla solidarietà
internazionale".
Interpellanza
Premesso che la storia dell'umanità è storia di migrazioni e
nei secoli non vi è continente, nazione, popolo che non sia stato
investito da tale fenomeno;
Ricordato che oggi l'immigrazione è un processo complesso
prodotto dalla globalizzazione da una parte e dall'altra
dall'accresciuta disparità tra regioni ricche e aree povere del
mondo;
Ricordato quindi che l'immigrazione è un fenomeno
"strutturale" e che le nostre società saranno sempre più
multietniche, multiculturali, multireligiose;
Osservato che, conformemente a quanto avvenuto in Italia,
anche in Valle d'Aosta la presenza di immigrati stranieri
extracomunitari ha conosciuto un sensibile incremento nell'arco
degli ultimi anni;
Evidenziata l'importante azione di coinvolgimento dei diversi
attori (Regione, Comuni, Istituzioni scolastiche, associazioni e
anche della popolazione straniera presente), che ha prodotto una
"cultura di rete" intorno alle politiche migratorie;
Ricordate le iniziative nel campo della cooperazione allo
sviluppo e alla solidarietà internazionale e la dichiarazione di
illegittimità costituzionale di alcuni articoli della legge
regionale n. 6 del 17 aprile 2007 con la sentenza della Corte
costituzionale 285/2008;
Tenuto conto che l'ex Presidente della Regione, On. Luciano
Caveri, aveva presentato al Consiglio territoriale per
l'immigrazione della Valle d'Aosta, il 20 novembre 2007, una bozza
di progetto di legge regionale "Disposizioni per l'accoglienza e
l'integrazione sociale delle cittadine e dei cittadini stranieri
immigrati in Valle d'Aosta" e che la Giunta regionale, con
deliberazione n. 1038 dell'11 aprile 2008, ha approvato le linee
guida "Orientamenti ed indirizzi in materia di politiche per
l'immigrazione";
i sottoscritti Consiglieri regionali
Interpellano
il Presidente della Regione per conoscere:
1) quali indirizzi intende adottare per superare
l'illegittimità costituzionale della legge 6/2007 e di conseguenza
la forte contrazione degli ambiti di intervento nel campo della
cooperazione allo sviluppo e alla solidarietà
internazionale;
2) quali azioni intende promuovere per dare alla Valle
d'Aosta una politica capace di governare il fenomeno
dell'immigrazione extracomunitaria attraverso una legge regionale
che sia strumento di crescita e di dinamismo sociale, culturale ed
economico.
F.to: Rigo - Donzel
Presidente
- La parola al Consigliere Rigo.
Rigo (PD)
- Grazie, Presidente. Come i colleghi avranno
visto, su "La Stampa" di domenica 28 settembre, in un articolo a
commento del duro monito vaticano sulle politiche di restrizioni,
ostacoli e barriere agli extracomunitari Andrea Riccardi
scriveva:
"L'Osservatore Romano, con l'ultimo ma non casuale
intervento, punta il dito non solo sulla politica migratoria, ma
sulla politica più in generale. "La politica..." - scrive il
quotidiano della Santa Sede - "... è creazione di opinioni non
tenute al guinzaglio dell'opinione corrente, è capacità e coraggio
di influire sul giudizio politico dei cittadini; è azione capace di
operare affinché si determinino cambiamenti nell'opinione pubblica
imperante. Dal mondo politico arrivano segnali che alimentano un
clima di paura e di intolleranza. Esistono più voci
nell'informazione, nella cultura, nelle forze politiche che
spingono a forme più o meno raffinate di diffidenza, intolleranza,
violenza che bisogna contrastare con una rinnovata tensione e
azione pedagogica...".
In una società come la nostra, impaurita, spaventata, talora
spesso terrorizzata, in una società in cui la speculazione sulla
paura paga cospicui dividendi elettorali, finanziari, mediatici, in
cui l'economia, la politica, la comunicazione prosperano sulla
sproporzione fra rischi percepiti e rischi reali, in questa società
in cui l'unica cosa di cui si dovrebbe veramente aver paura è la
paura stessa, in questo mondo curvo su sé stesso come un serpente
che si morde velenosamente la coda, in questo mondo forse,
purtroppo, il razzismo rimarrà un male incurabile? Non per chi però
ama la politica come passione, come capacità di portare il proprio
sguardo più in là e di farlo pensandosi sempre come parte di una
comunità più grande che sente di volersi battere per un progetto di
cambiamento. Le migrazioni di popoli, costretti a lasciare il
proprio Paese in cerca di pane e lavoro, è uno dei "segni dei
tempi" che tutti noi amministratori pubblici siamo chiamati a
cogliere. Periodicamente, seguendo un copione lamentoso e ormai
logoro, alcuni grandi attori sulla scena mondiale, in questo caso
il Direttore della FAO, Jacques Diouf, sono costretti a ripetere
che il numero di affamati del pianeta sta aumentando, senza
tuttavia indicare strade concrete da percorrere. Intervenendo
mercoledì 17 settembre scorso ad un'audizione del Parlamento
italiano, ha detto che dallo scorso anno il numero degli affamati è
aumentato di 75 milioni. In totale sono 925 milioni gli abitanti
della Terra che vivono con meno di 1 $ al giorno.
Ricordo che 12 anni fa Capi di Stato e di Governo, riuniti a
Roma, promisero di dimezzare il numero degli affamati del mondo
entro il 2015. Quanto siamo lontani da quell'impegno e ricordo
ancora che nella finanziaria nazionale 2008 - pare dalla Stampa -
si parla di tagli alla cooperazione del 60% rispetto al 2007 e del
40% rispetto al 2008. I fondi delle ONG sono sempre più leggeri e
per questo anche il contributo della nostra Regione può servire:
una piccolissima goccia che assieme a tante altre può rivelarsi un
piccolo ruscello. Ecco perché nell'interpellanza chiediamo al
Presidente della Regione informazioni a proposito della legge
regionale: "Nuove disposizioni in materia di interventi regionali
di cooperazione allo sviluppo e di solidarietà internazionale", una
legge o almeno alcuni articoli dichiarati illegittimi dalla Corte
costituzionale, una legge che a mio parere... a parere del
Consiglio regionale che l'ha votata all'unanimità credo... può
invece contribuire allo sviluppo equo e sostenibile dei popoli ed è
questa la prima domanda posta nell'interpellanza.
L'immigrazione è un tema cruciale per le forme di convivenza per
l'oggi e per il domani e lo abbiamo visto in questi giorni alla
televisione. Su tale tema si scontrano le ipotesi di società aperta
e di società chiusa sul piano dei diritti e della democrazia. Una
democrazia che non persegue obiettivi di inclusione perde la sua
essenza profonda. Fra gli argomenti più rilevanti dell'ormai vasta
letteratura sui processi migratori a livello nazionale, il tema
dell'integrazione, forse a causa delle numerose e diversificate
interpretazioni e significati, è da sempre fra quelli maggiormente
dibattuti. Non è facile, infatti, stabilire il grado di
integrazione sociale e meno che mai quello degli stranieri,
soprattutto perché non è chiaro cosa si debba intendere con il
concetto di "integrazione sociale".
In questo contesto quale ruolo possono avere le Regioni, i
Comuni, gli enti locali in genere? Studi e ricerche hanno
evidenziato come le politiche locali emergano quali fattori
determinanti di un disegno complessivo di integrazione degli
immigrati. Pur non potendo incidere sui nodi giuridici più
rilevanti, come la cittadinanza o il diritto di voto, possono
rendere effettivo, sul piano educativo e sociale, il riconoscimento
dell'appartenenza alla comunità residente di un certo territorio.
Diritti e aperture non sono dunque concessioni buoniste come si
dice, bensì condizioni necessarie affinché l'integrazione possa
realizzarsi in forme non meramente "subalterne", come invece sembra
implicitamente richiedere tanta parte della nostra società. Le
politiche regionali e locali si stanno affermando con un aspetto
almeno parzialmente autonomo dalle politiche complessive di
integrazione degli immigrati. Lo scambio quotidiano in cui si
ridefinisce l'identità delle persone deve molto all'interazione e
ai contatti che si producono proprio a livello locale, alle
condizioni concrete di vita e alle opportunità di conseguire
un'esistenza migliore. Anche il tema delle differenze culturali,
difficilmente accolto a livello di legislazioni nazionali, può
trovare a livello locale maggiori possibilità di ricezione.
La nostra società quindi ha bisogno di elaborare positivamente
le trasformazioni che investono le comunità locali, con la presenza
crescente di stranieri e la convivenza di lingue e religioni
diverse, per fondare un nuovo patto di cittadinanza nel reciproco
riconoscimento di culture ed identità diverse. Dobbiamo garantire
quindi uguali diritti e doveri a chiunque vive e lavora nella
stessa comunità civile, però non solo affermare i diritti sulla
carta, ma garantirne l'effettiva praticabilità con scelte coerenti
nelle politiche dei governi locali per la casa, l'istruzione, la
sanità, i diritti culturali, la socialità, la partecipazione.
Bisogna però superare un'idea degli immigrati come destinatari
passivi delle politiche pubbliche di accoglienza e puntare sulla
loro responsabilizzazione come soggetti attivi della nuova
cittadinanza e della promozione dei propri diritti. Questi, a
nostro parere, sono alcuni degli indirizzi che dovrebbero guidare
una pubblica amministrazione nei confronti di una politica
migratoria inclusiva. Indirizzi che ci sembrano contenuti nella
bozza di progetto di legge richiamata nell'interpellanza, progetto
di legge e deliberazione. Vorremmo quindi sapere dal Presidente gli
orientamenti del suo Governo nel campo delle politiche migratorie,
credo che un pezzo di strada sia stato compiuto in Valle d'Aosta,
vorremmo conoscere se lei intende proseguirne il cammino e in quale
direzione.
Si dà atto che dalle ore 17,50 presiede il Presidente Cerise
Alberto.
Président
- La parole au Président de la Région,
Rollandin.
Rollandin (UV)
- Ringrazio gli interpellanti, in
particolare il Consigliere Rigo per aver voluto illustrare in modo
dettagliato le finalità della richiesta di chiarimento, ponendo con
questa interpellanza due problemi sostanzialmente: capire cosa si
può fare a fronte di una sentenza che ha di fatto vanificato
l'intervento della legge regionale e qual è la politica più ampia
per la Comunità.
Per quanto riguarda il primo problema, relativo alla legge
regionale in materia di cooperazione con i Paesi in via di sviluppo
e di solidarietà internazionale, diciamo subito che, allo stato
attuale della normativa, la recente sentenza della Corte
costituzionale del 18 luglio 2008 purtroppo non pare lasciare molti
ambiti di manovra. Come saprete, la Corte costituzionale ha
dichiarato l'illegittimità costituzionale di alcuni articoli della
legge n. 6/2007 con la conseguenza cha la norma regionale risulta
in gran parte privata della sua originaria portata innovativa e
della sua organicità. La sentenza si aggiunge a due precedenti
sentenze relative ad interventi normativi della Regione Calabria e
della Provincia autonoma di Trento, costituendo così un insieme
consolidato di precedenti per cui ogni nuova legge regionale - ma
anche quelle in vigore - è suscettibile di essere cassata dalla
Corte a fronte di impugnativa da parte del Governo. Questo insieme
di sentenze, sostanzialmente, discende dalla combinazione di due
norme giuridiche: una sta nel dettato costituzionale - articolo
117, comma secondo, lettera a) - che assegna la materia della
politica estera alla competenza esclusiva dello Stato; l'altra è la
legge statale n. 49 del 1987 che all'articolo 1 recita
"La
cooperazione allo sviluppo è parte integrante della politica
estera"
. La Corte, muovendo dal presupposto che la materia
della cooperazione internazionale con i Paesi in via di sviluppo
debba essere considerata, in linea con quanto previsto
dall'articolo 1 della legge n. 49/1987, come parte integrante della
politica estera italiana e quindi riconducibile alla competenza
esclusiva dello Stato, ha pertanto ritenuto lesive di tale
competenza tutte quelle norme che prevedono in capo alla Regione il
potere di determinazione degli obiettivi della cooperazione
internazionale e degli interventi di emergenza e il potere di
individuazione dei destinatari dei benefici sulla base di criteri
fissati dalla Regione. Capite che con questo intervento di fatto
viene vanificato uno dei punti qualificanti della legge: quello di
intervenire con azioni mirate, in settori individuati di comune
accordo, dopo una serie di contatti che si erano avuti nel tempo e
soprattutto interventi di urgenza che facevano la differenza fra
gli interventi previsti dalla Regione rispetto a quelli molto lenti
e tardivi dello Stato; fra l'altro, con una progressiva riduzione
dei fondi a disposizione per gli interventi. L'ambito di intervento
della legge regionale n. 6 del 2007 è quindi oggi fortemente
limitato potendo esplicarsi in sostanza solamente nelle attività
disciplinate dall'articolo 5, ovvero in iniziative di educazione,
formazione e studio da attuarsi sul territorio regionale.
Nell'interpellanza si chiede a questo riguardo quali siano gli
indirizzi per superare tale situazione. Il problema è
sostanzialmente di natura politica più che tecnica, perché si
tratta di fare una scelta di campo soprattutto relativa alla famosa
legge n. 49, ovvero "Nuova disciplina della cooperazione
dell'Italia con i Paesi in via di sviluppo", che è del 1987, quindi
fortemente datata. Da anni si cerca di sottoporre al Governo una
legge che modifichi la n. 49, nel senso di dare la possibilità di
attivare con leggi regionali interventi mirati, cosa che purtroppo
non è riuscita nei vari Governi che si sono succeduti e nel
Parlamento non è mai stata approvata una legge in tal senso, anche
se ultimamente, con il parere favorevole della Conferenza
Stato-Regioni, era stato approvato un disegno di legge delega che
impegnava il Governo a riformare l'intera disciplina della
cooperazione allo sviluppo. Il disegno di legge riconosceva il
ruolo e la funzione della cooperazione decentrata quale strumento
di partecipazione attiva delle comunità territoriali per il
perseguimento delle finalità della legge, prevedendo modalità di
coordinamento con la politica nazionale di cooperazione allo
sviluppo delle iniziative delle regioni, delle province autonome,
delle province e dei comuni. L'iter parlamentare si è però
interrotto con la fine della legislatura. Credo che, sotto questo
profilo, l'interesse sia quello di sensibilizzare per quanto
riguarda tale tipo di progetto, che sbloccherebbe una situazione
che altrimenti diventa limitativa a livello nazionale, anche
attraverso i Parlamentari valdostani... quella che è la
problematica in modo da riprendere l'iter di questa norma, che
potrebbe dare una soluzione al tema delle competenze. Si opererà in
particolare in sede di Conferenza dei Presidenti delle Regioni e
delle Province autonome, affinché la questione sia riportata
all'attenzione del Governo, anche considerando che la materia si è
evoluta nel tempo. Oggi siamo in una situazione largamente diversa
da quella del 1987. Proprio la settimana scorsa il Coordinamento
tecnico affari internazionali delle Regioni ha ripreso l'esame di
una bozza di protocollo d'intesa tra le Regioni e i Ministeri degli
Affari esteri e del commercio internazionale in materia di rapporti
internazionali in cui è ricompresa anche la cooperazione decentrata
e vengono riconosciuti gli interventi che in tale ambito sono
proposti dalle Regioni e Province autonome; noi cercheremo di
accelerare questo iter per far sì che vi sia la possibilità di
riprendere quel dialogo.
Infine sarà da considerare l'opportunità di sfruttare
l'occasione fornita dalla revisione dello Statuto speciale per
definire la portata dei poteri regionali in ambito internazionale,
per consentire alla Regione di ritagliarsi margini maggiori e
soprattutto più chiari nella sfera internazionale in genere e nella
cooperazione allo sviluppo in particolare. Si pensi a tale riguardo
all'interessante spunto offerto dai nuovi statuti delle Comunità
autonome spagnole nei quali la "bilateralizzazione" della politica
estera di interesse regionale costituisce un punto centrale; tutto
ciò nell'ottica e al fine di rimarcare, sostenendolo con un
adeguato impianto normativo, l'impegno della Regione nel campo
dello sviluppo e della solidarietà internazionale.
Condividiamo appieno le preoccupazioni che sono state espresse e
faremo di tutto perché sia con la via legislativa nazionale, sia
con gli accordi con i Ministeri competenti si riesca a riprendere
quella capacità di intervento nella cooperazione... che sicuramente
aveva sottolineato il Consigliere... accordi che sono stati molto
positivi da parte di quella che è l'azione del Governo regionale.
In effetti, questa credo sia la giusta premessa per affrontare
l'altro problema, come si può pensare ai problemi dell'immigrazione
con quel che ne consegue. Già questi interventi di cooperazione
andavano nella direzione di migliorare le situazioni nei Paesi in
difficoltà per limitare una delle problematiche che comportava una
conseguente emigrazione da questi Paesi. Credo che sotto tale
profilo la politica europea sia intervenuta con delle risoluzioni
pregnanti sull'interesse a prevedere aiuti negli Stati in
difficoltà per prevenire l'effetto migratorio, anche se dobbiamo
dire che i risultati ottenuti in questi anni non sono esaltanti.
Parte di questi fondi destinati ai Paesi in difficoltà sono stati
purtroppo utilizzati in modo deviante per alimentare le guerre
tribali e ne sono prova tutti i Paesi del centro Africa, che sono
ancora oggi luogo di guerre che continuano spesso utilizzando fondi
che sono stati dati per tutt'altra finalità. Sotto questo profilo,
c'è un impegno assoluto in tal senso. È condivisibile la parte
dell'articolo che è stata citata, dove si parla dell'impegno che
dovrebbe esserci per non lasciarsi prendere dalla paura, in un
momento in cui una serie di problematiche vengono risolte con delle
modalità che fanno discutere. È indubbio che una politica legata
all'immigrazione non può essere solo risolta con interventi a
livello regionale, sempre più si parla di possibilità di avere un
intervento a livello europeo per una politica europea nell'ambito
dell'immigrazione sia per la regolazione della presenza
dell'immigrato, sia per quanto riguarda i diritti, sia per quanto
riguarda le attenzioni a risolvere le condizioni
socio-economiche.
Se torniamo alla nostra Regione, al fenomeno dell'immigrazione
abbiamo sempre dato la dovuta attenzione sia per i problemi
sanitari, sia per i problemi sociali ed economici delle persone
immigrate in Valle. L'intenzione è quella di intervenire in questo
ambito con un'adozione concertata di soluzione adeguate con i
Comuni interessati, in modo che la politica regionale possa essere
condivisa e coordinata con le altre Regioni nell'interesse
generale, ma che vada nella direzione di garantire il rispetto
della dignità dell'uomo al di là delle differenze. Credo che sotto
questo profilo il discorso del razzismo sia estraneo alla matrice
della nostra cultura e della politica da sempre portata avanti a
livello regionale nei tempi più diversi. Credo sia al contempo da
sottolineare come tutti i Comuni abbiano fatto uno sforzo non
indifferente sia per l'alfabetizzazione, sia per la conoscenza dei
vari processi culturali presenti nella nostra regione; a questo
proposito è chiaro che il problema è garantire una reciprocità, un
rispetto da parte di chi viene in Valle della cultura regionale,
delle tradizioni, quindi di poter avere una base di dialogo
corretto che porti ad attivare quelle politiche che già sono state
portate avanti negli anni. Vi è quindi un impegno a mantenere
questo indirizzo con la collaborazione di tutti gli enti
locali.
Président
- La parole au Conseiller Rigo.
Rigo (PD)
- Ringrazio il Presidente per la risposta
puntuale e esaustiva per quanto riguarda in particolare la prima
domanda dell'interpellanza. Concordo pienamente con la necessità di
intensificare i rapporti nel confronto Stato-Regioni anche
guardando più in là dei confini italiani, guardando a Paesi a noi
vicini, come la Spagna citata prima dal Presidente.
Proprio perché abbiamo una particolarità... lo abbiamo sentito
stamani dal Presidente del Consiglio... abbiamo un'opportunità, una
sede: quella dell'Associazione dei Parlamentari di lingua francese,
in quella occasione potremmo discutere di come le Regioni possano
stringere rapporti di reciproca collaborazione e da questo versante
sollecitare il Governo. Credo sia necessario dare una risposta alle
associazioni, alle ONG che hanno partecipato negli anni scorsi alle
attività del Comitato per la cooperazione e lo sviluppo della
solidarietà internazionale... non è stato più ripristinato, come
non era possibile farlo, il comitato istituito presso la Presidenza
della Regione, ma credo che con loro vadano chiariti i motivi per
cui questa legge è stata dichiarata illegittima dalla Corte
costituzionale. Ci potrebbero anche aiutare a prendere contatti con
le ONG internazionali, perché questo problema dei rapporti delle
Regioni con Paesi internazionali diventi un problema che possa
uscire dai confini regionali.
Per quanto riguarda la seconda parte dell'interpellanza, sono
certo dell'impegno della nostra Regione, delle associazioni, in
particolare degli enti locali rispetto ad un problema aperto.
Abbiamo qui un ex Sindaco, il collega Prola, che si è molto
attivato in questo anno rispetto a tale problematica, sono stati
aperti degli sportelli decentrati del Centro Immigrati. Ecco con
l'interpellanza ponevamo la necessità di una legge regionale che
coordini tutte queste attività, che dia degli indirizzi, c'è la
necessità di fare fronte comune e la legge regionale potrebbe
essere la cornice dei numerosi interventi che potrebbero essere
fatti in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK