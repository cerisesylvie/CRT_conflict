Consiglio Regionale della Valle d'Aosta - Oggetto del Consiglio n. 682 del 24 settembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 682 del 24 settembre 2014 - Resoconto
OGGETTO N. 682/XIV - Interrogazione: "Decisioni assunte in
merito alla futura gestione della Cittadella dei Giovani di
Aosta".
Presidente
- Ha chiesto la parola l'Assessore Rini, ne ha
facoltà.
Rini (UV) -
Merci Monsieur le Président. Je réponds à
cette question en accord avec le collègue Fosson.
Allora, per quanto riguarda il punto 1, l'onere finanziario a
carico dell'Amministrazione regionale per la Cittadella dei
Giovani, dalla sua istituzione ad oggi, ammonta a complessivi euro
2 milioni 250 mila, così ripartiti: Assessorato alla sanità, salute
e politiche sociali, 1 milione e 600 mila euro, così suddivisi:
anno 2009, 150 mila euro; anni 2010-2013, 300 mila euro all'anno e,
dal primo gennaio 2014 al 31 ottobre 2014, euro 250 mila. Per
quanto riguarda invece l'Assessorato istruzione e cultura - e qua
va ricordato che il finanziamento riguarda specifici progetti a
rilevanza culturale e artistica fuori dalla base di gara - ha
erogato 650 mila euro, così suddivisi: anno 2009, 150 mila; anni
2010-2012, sempre 150 mila all'anno; anno 2013, 50 mila; per l'anno
2014 non sono stati stanziati fondi per progetti speciali.
Per quanto riguarda invece il punto 2, come stabilito nella
deliberazione della Giunta regionale approvata nella seduta del
giorno 19 settembre, i due Assessorati, già cofinanziatori del
progetto Cittadella nel settennio 2009-2014, hanno stanziato
complessivamente per il triennio 2015-2017 una somma pari ad euro
825 mila, alla quale si aggiungeranno i contributi del Comune di
Aosta e del CPEL. Nelle more dell'espletamento delle prossime
procedure di gara, il Comune di Aosta, nel medesimo giorno, ha
provveduto a concedere all'attuale aggiudicatario una proroga
tecnica fino al 31 dicembre del 2014.
Terza domanda:
"se c'è stato un confronto con il Comune di
Aosta relativamente alla futura gestione della Cittadella"
; la
deliberazione della Giunta regionale del 7 maggio 2009, la n. 1868,
con la quale si stabiliva l'ammontare dell'impegno di spesa da
parte della Regione per il progetto Cittadella, istituiva un gruppo
di coordinamento istituito dalle rappresentanze politiche degli
Enti e delle Amministrazioni cofinanziatrici e firmatarie di un
apposito protocollo d'intesa. Tale gruppo, oltre ad approvare i
piani tariffari, i bilanci preventivi e consuntivi, ad analizzare i
piani annuali delle attività e le proposte straordinarie,
misurandone il livello di condivisione con le rappresentanze dei
giovani valdostani, ha valutato altresì i risultati conseguiti
dall'aggiudicatario e nell'ultimo anno ha immaginato anche scenari
di sviluppo coerenti con l'esperienza pluriennale pregressa e
compatibili soprattutto con le limitate disponibilità nei bilanci
futuri. Il percorso futuro messo a punto da questa Amministrazione
con il Comune di Aosta e con il CPEL sarà quindi oggetto, appunto,
di un futuro ed apposito protocollo d'intesa che sarà firmato, a
breve, tra le parti.
Presidente -
Grazie Assessore. Ha chiesto la parola, per
la replica, il Consigliere Bertin; ne ha facoltà.
Bertin (ALPE) -
Grazie Presidente.
Sapevamo della scadenza dell'appalto, si sapeva già da cinque
anni che sarebbe scaduto, e ci auguravamo che almeno - e questa
interpellanza andava in questo senso - si fosse evitata la proroga,
una proroga che abbiamo visto piccola, e ci auguriamo che rimanga
piccola questa proroga; ci auguriamo anche che, finito l'appalto,
non succeda com'è successo l'altra volta, che vengono aggiunti 150
mila euro fuori sacco, con il risultato abbastanza evidente di
poter falsare l'appalto stesso. Su questa struttura, come ci ha
ricordato anche lei e come sapevamo, l'Amministrazione regionale,
la città di Aosta, l'Europa, attraverso il programma ALCOTRA ha
investito molti, molti soldi, e crediamo che sia importante
continuare ad investire in questo settore, soldi però finalizzati
ai giovani! Le finalità sono ben evidenziate dall'appalto anche
dagli obiettivi stessi della Cittadella dei Giovani, i giovani sono
al centro di questo progetto...non sto qui ad elencare le finalità
nel dettaglio.
In questi anni abbiamo più volte espresso, come ALPE, sia in
Regione che come gruppo consiliare del Comune di Aosta, delle forti
perplessità sulla gestione della Cittadella riguardo alle attività
realizzate, poco finalizzate ai giovani e, ancor meno, si è messa
in evidenza quella natura europea e transfrontaliera che era alla
base di questo progetto. Una gestione deludente, deludente
nonostante che a gestire siano state società conosciute come la
3Bite e la Master Data di Magliano, due società alle quali
l'Amministrazione regionale negli anni ha affidato la gestione di
tantissimi eventi e finanziato tantissime attività. Non sto qui ad
elencare...sono milioni e milioni di euro...insomma, società di
fiducia del Governo regionale, passato e presente, società
influenti che avrebbero dovuto lanciare la Cittadella dei Giovani.
Tra l'altro, addirittura si parlava del famoso paroliere Mogol
quale direttore di questa Cittadella...Mogol, per intenderci, è
quello della famosa canzone "La mia Valle" successo internazionale,
diventata l'ambasciatrice nel mondo della Valle d'Aosta, che noi
tutti conosciamo.
Delusioni e facili ironie a parte, vigileremo affinché la
Cittadella dei Giovani sia restituita alle proprie finalità e che i
soldi dei Valdostani non vengano spesi con altri obiettivi.
Grazie.
Presidente -
Grazie Consigliere Bertin. Passiamo al punto
7.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK