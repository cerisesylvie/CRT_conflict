Consiglio Regionale della Valle d'Aosta - Oggetto del Consiglio n. 502 del 19 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 502 del 19 marzo 2019 - Resoconto
OGGETTO N. 502/XV - Reiezione di mozione: "Impegno per la
revoca del mandato conferito ad un legale esterno
all'Amministrazione regionale e sostituzione con un legale interno
alla medesima".
Rini (Presidente)
- Punto n. 6 all'ordine del giorno. Per
l'illustrazione, la parola al collega Sammaritani.
Sammaritani (LEGA VDA)
- A proposito del ritardo con cui
si fanno certe cose, si tratta di una risoluzione che risale
addirittura alla fine di gennaio, con la quale avevamo preso di
mira la delibera n. 90 del 25 gennaio del 2019 con la quale era
stato nominato un legale esterno alla pubblica amministrazione per
difendere le ragioni della Regione nel procedimento Geenna. Non
starò a dilungarmi molto sull'esposizione, perché la risoluzione,
così come l'attuale mozione, erano piuttosto dettagliate. Abbiamo
richiamato le norme principali in materia a proposito della
possibilità di fare ricorso a professionalità esterne alla pubblica
amministrazione. Abbiamo richiamato quindi l'articolo 7, comma 6,
del decreto legislativo n. 165 del 2001, che dice che
l'Amministrazione, per poter conferire incarichi esterni di questo
genere, dovrebbe preliminarmente accertare l'impossibilità
oggettiva di utilizzare risorse umane disponibili al proprio
interno. Abbiamo richiamato la circolare della Presidenza del
Consiglio dei ministri del 2008, legge di accompagnamento alla
legge finanziaria, dove si ribadiva lo stesso criterio, lo stesso
concetto a proposito del fatto, appunto, che, salvo i casi di
particolare specializzazione, si debba ricorrere sempre comunque
alle professionalità interne e soprattutto le guide linee Anac del
2018, quindi molto recenti, che ci indirizzano sempre in questo
senso e cioè che la pubblica amministrazione deve fare ricorso alle
proprie risorse interne per motivi di buona amministrazione
naturalmente, che sono anche i criteri previsti dall'articolo 97
della Costituzione, che prevede, appunto, che, per svolgere i
propri compiti istituzionali, l'Ente pubblico debba fare ricorso a
risorse interne, tranne i casi di eccezionalità che vanno
esplicitati nel provvedimento con cui si nominano eventuali risorse
esterne. Chiediamo quindi con questa mozione di revocare l'incarico
a quel legale e di sostituirlo con la risorsa interna alla pubblica
amministrazione.
Presidente
- Ci sono richieste di intervento? Nessuno
intende intervenire. Chiudiamo la discussione generale. Per la
replica, la parola al Presidente Fosson.
Fosson (GM)
- La ringrazio, dottor Sammaritani, e mi
dispiace di risponderle così tardi a una risoluzione che era stata
presentata in urgenza, ma con un tale complesso di norme, eccetera,
che era difficile. Penso sia stata l'unica risoluzione che non
abbiamo iscritto d'urgenza, proprio perché non avevamo... Quello a
cui voglio risponderle è che la scelta di nominare un legale di
persone offese è stata innanzitutto, prima di tutto e soprattutto
una scelta tecnica adottata nell'ambito di quanto previsto dal
Codice di procedura penale, che consente la partecipazione della
persona offesa al procedimento penale. Io non aggiungerei altro,
nel senso che il nostro Ufficio legale, che ringrazio e che in
questo momento sta facendo un grandissimo lavoro, ci ha richiesto
proprio subito - lei lo ha precisato il 25 gennaio, l'inchiesta
Geenna è scoppiata il 23 gennaio - di nominare questo legale di
Torino che ha una particolare competenza in questi casi. Il nostro
stesso legale riteneva che al nostro interno - era poi specificato
molto bene anche con una relazione, eccetera - non c'era una
professionalità di questo tipo che potesse sostenere un discorso di
questo tipo, con competenze soprattutto... Se c'è stato un
interesse politico, è soltanto stato quello di - ne abbiamo parlato
stamattina - collaborare con la Magistratura piemontese, quindi una
scelta tecnica richiesta dai nostri legali, come altre volte, per
una specificità che forse non è stata espressa completamente nella
delibera, ma che è la causa e la ragione di questo; fra l'altro,
adesso l'incarico è ormai al termine. Posso dire che i Magistrati,
i Procuratori hanno gradito questa nostra presentazione proprio
come persona offesa, perché la Valle d'Aosta significasse la sua
partecipazione a questo evento negativo ed è stato anche utile
confrontarsi poi con questo Avvocato quando ci ha riferito alcune
cose particolari. Noi capiamo quello che lei ci dice, le chiediamo
di ritirare la mozione, sennò noi ci asterremo. Come ripeto e ho
già ripetuto diverse volte, è stata soltanto una scelta tecnica
richiesta dai nostri legali.
Dalle ore 10:41 assume la presidenza il Vicepresidente
Distort.
Distort (Presidente)
- Ha chiesto la parola il
Consigliere Bertin.
Bertin (RC-AC)
- Ho poco da aggiungere a quanto ha già
detto il collega Sammaritani. Quella iniziativa ci è parsa molto
precipitosa e certamente poteva essere gestita dagli uffici della
Regione senza il bisogno di incaricare un professionista esterno,
tanto più poi per le fasi successive. Siamo assolutamente d'accordo
che la Regione debba costituirsi parte civile rispetto a questo
processo, ma certamente ci è parso precipitoso e dettato più dalla
volontà di fare un'operazione di immagine per la maggioranza
rispondendo a un'esigenza del momento più che a una giusta
iniziativa per salvaguardare l'immagine della Valle d'Aosta. Non
sto pertanto a ripetere quanto già detto dal collega
Sammaritani.
Presidente
- Ha chiesto la parola il Consigliere
Sammaritani.
Sammaritani (LEGA VDA)
- Vede, Presidente, purtroppo la
risposta che lei ha dato a questa scelta della Giunta di nominare
un avvocato esterno... adesso io non sto facendo questioni né in
ordine all'opportunità o meno... questo va bene, noi anche quando
abbiamo governato abbiamo sempre ritenuto che fosse importante
essere presenti e quindi costituirsi parte civile laddove la
Regione può essere anche solo potenzialmente parte offesa, ci
mancherebbe, questo credo che sia un dovere, ancor più che una
facoltà. In realtà, nel caso di specie io vorrei affrontare la
questione non tanto sotto un profilo prettamente tecnico quanto
sotto il profilo del buon senso, nel senso che la buona
amministrazione prevedrebbe di risparmiare i soldi tutte le volte
che si può fare. Io credo che questo sia un caso veramente
emblematico di questa regola di buona amministrazione. Qui
sostanzialmente siamo andati a spendere 15.000 euro quando, in
realtà, all'interno dei nostri uffici ci sono degli avvocati, ben
tre, che tutti e tre potevano tranquillamente fare quello che il
collega di Torino ha fatto. Ripeto: non metto in discussione la sua
professionalità, ho avuto anche modo di partecipare a dei
procedimenti, ricordo ancora quello sull'alluvione tanti anni fa,
dove difendevamo entrambi delle parti dell'Amministrazione, per
carità, nulla di tutto ciò. Non entro nel merito di questo: dico
soltanto però che le norme ci indicano di non fare ricorso a
professionalità esterne laddove si possa fare ricorso a quelle
interne e di risparmiare denaro pubblico tutte le volte che si
possa fare, ma soprattutto, anche dal punto di vista formale, la
delibera che ha deciso di fare questa nomina in realtà non è
motivata sul punto, perché il discorso è molto chiaro, ce lo dice
la giurisprudenza. Tra l'altro, ve l'ho anche messo nella mozione,
ve l'ho indicata. Il fatto è che la pubblica amministrazione può
fare ricorso a professionalità esterne quando ci siano delle
necessità eccezionale per cui non riesca a reperire al proprio
interno professionalità adeguate. Allora in questa fase
francamente, da addetto ai lavori, mi sento di dire che il legale
della pubblica amministrazione qui ha potuto fare ben poco in
realtà, non ha sicuramente promosso atti di indagine, non ha fatto
indagini difensive. Sono pronto a scommettere, una mano sul fuoco
la posso mettere già fin da ora. È impossibile in un procedimento
di questo genere, con indagini relative a questo tipo di reati.
Fosse un'altra cosa, probabilmente sarebbe diverso, ma in questo
caso sicuramente ci si è limitati praticamente a fare delle copie
di atti.
Mi sembra veramente che questa decisione sia stata un po'
improvvida, anzi decisamente improvvida e addirittura contro le
linee guida che ci danno non soltanto le norme, ma anche le
direttive Anac, perché proprio la delibera che deve andare a fare
una scelta di questo genere deve proprio spiegare esplicitamente
perché all'interno della pubblica amministrazione queste
professionalità non ci sono e in questa delibera non c'è scritto
niente. Si dice che questo avvocato, per carità, ha una buona
esperienza in questo tipo di procedimenti, sì, lui sì, ma perché
gli altri no? È questo il problema. Dal punto di vista del diritto
amministrativo, questo è molto importante. Visto che la pubblica
amministrazione lo può fare in autotutela, può assumere delle
decisioni e revocare delle decisioni come queste, che vengono
segnalate come viziate in qualche modo, penso che la nostra azione
sia stata di assoluta collaborazione, cioè di dire: "attenzione,
forse è stato un po' prematuro, ma comunque questo è". Una scelta
la potete anche fare, attenzione però, non buttate via e non
sprecate questi soldi, non saranno tantissimi, comunque sono sempre
soldi della pubblica amministrazione. Era questo proprio il senso,
è chiaro che poi passa il tempo, probabilmente, come lei,
Presidente, ci ha detto, l'incarico addirittura è stato portato a
termine. Io non so bene in cosa sia consistito sinceramente, però
va bene. Adesso quindi forse addirittura... se il danno è stato
fatto, è stato fatto, io credo che però, se ancora qualcosa si può
risparmiare o evitare come conseguenza, sarebbe bene accogliere
questa mozione.
Presidente
- Ha chiesto la parola il Presidente Emily
Rini.
Rini (GM)
- Colleghi, molto brevemente su questo tema al
quale mi sono approcciata con molta attenzione, ho cercato di
capire bene quale fosse lo stato dell'arte dei fatti, perché
giustamente la questione è sollevata, non è una questione
assolutamente pertinente. In questa fase processuale in cui ci
troviamo... in realtà, non esistono ancora parti processuali,
perché ancora un processo non è stato incardinato, quindi non ci
sono persone offese, non ci sono parti civili. Io ritengo, anche
per dare un po' corso a quelli che sono stati i dibattiti di questa
mattina e tutti quelli che abbiamo fatto nelle ultime settimane,
viste le gravità delle accuse mosse e anche quanto viene lesa
l'immagine della Regione tutta e di quest'organismo in particolare,
credo sia importantissimo essere presenti e vigilare al massimo su
questa fase che, è vero, è una fase preliminare, ma tutti noi
sappiamo quanto sia propedeutica e poi delicata anche per le fasi
successive.
Detto questo, io ringrazio il Presidente Fosson, perché oggi ha
chiarito come questa non sia una scelta politica, non lo sia stata
dal primo momento, ma sia meramente una decisione tecnica, una
decisione che è stata suggerita anche da chi compone l'Avvocatura
regionale e da chi, appunto, si occupa di questo quotidianamente.
Io quindi chiedo proprio all'aula di viverla così, come
un'indicazione tecnica. Giustamente il collega Sammaritani parlava
di risparmio ed è proprio così, deve essere la nostra strada,
quella che dobbiamo seguire. Consentitemi di dire che su una
tematica, come ho detto all'inizio, come questa, in questo caso
credo che siano soldi non solo ben spesi, ma ben investiti a tutela
dell'immagine di quest'Assemblea, a tutela della nostra Regione e
soprattutto, ripeto, è vero che siamo in una fase preliminare, ma
proprio chi ama il diritto, chi conosce come si articolano poi i
procedimenti sa perfettamente quanto questa fase sia fondamentale.
Avere quindi un professionista del settore che ovviamente, senza
nulla togliere a chi si occupa e a chi fa parte dell'Avvocatura, ma
che anche fortunatamente non ha esperienza diretta in casi come
questi, delicati, dove sappiamo che anche solo interloquire... mi
sembra riduttivo e svilente ridurre l'attività a una mera presa
d'atto degli atti, scusate il gioco di parole. Chi interloquisce
anche solo con gli organismi che stanno portando avanti queste
delicate indagini sa bene quanto sia diverso rispetto all'attività
di
routine
che svolge un avvocato che si occupa di civile,
piuttosto che di materia penale, ma non così settoriale. Non credo
che assolutamente qui ci sia un dibattito politico, ma ringrazio il
Presidente per le dichiarazioni e le specificazioni che ha fatto
proprio sul tema e quindi su questo ci asterremo.
Presidente
- Ha chiesto la parola il collega Manfrin.
Manfrin (LEGA VDA)
- Dirò innanzitutto che finalmente,
dopo un mese e mezzo, in virtù delle regole democratiche, tutti i
nodi arrivano al pettine, nonostante i tentativi di dilazione e le
tattiche dilatorie messe in campo quella sera, che ricordo bene,
ricordo molto molto bene, con interventi vuoti atti soltanto a
procrastinare la discussione fino al gong finale della fine
Consiglio e via tutti liberi, tutti a casa, finalmente discutiamo
del punto in questo Consiglio. Come ha ben esposto il collega
Sammaritani, io trovo che quanto già da lui riportato a livello
tecnico all'interno della mozione sia molto chiaro e che sia
chiaramente una mozione di buon senso che è stata rifiutata dalla
maggioranza. Voglio fare però un approfondimento diverso e cioè:
ricordo bene come andò quella sera in cui dicemmo: "c'è questa
risoluzione, riteniamo sia molto importante, facciamo un accordo,
rinviamo al Consiglio successivo 10-15 mozioni e trattiamo soltanto
queste 2 o 3 che riteniamo più importanti" e questa era tra quelle.
La risposta allora fu: "no, questa mozione è troppo tecnica. Ha
tutta una serie di richiami di norme che richiedono la necessità di
un esame approfondito da parte degli uffici e quindi non possiamo
rispondere adesso". Quella fu la motivazione della bocciatura della
discussione di questa iniziativa in Consiglio. Ora, dopo un mese e
mezzo, io immaginavo che questo importantissimo
report
,
quest'analisi tecnica di questa mozione ci venisse illustrata in
aula. Qual è stata la motivazione a sostegno del fatto che bisogna
votare contro? "Eh no, ma ce l'hanno chiesto gli uffici". Questa è
la relazione tecnica che lei ci fornisce? "Ce l'hanno chiesto gli
uffici". Dopo un mese e mezzo dalla presentazione di questa
iniziativa? Io non so se lei si rende conto, Presidente Fosson,
stiamo sfiorando veramente il ridicolo! Di fronte a dei fatti, cioè
nel momento in cui viene detto: "se non c'è una motivazione..." e
la motivazione non c'è, è evidente che non si può ricorrere a una
risorsa esterna, è sufficiente prendere la normativa di riferimento
che dice che la delibera deve prevedere che sia motivato il ricorso
a una risorsa esterna e prendere la delibera, che non dice perché
si ricorre alla risorsa esterna, per rendersi conto che è
palesemente il contrario. Quello che mi sono detto quindi è: ma
caspita, non ce lo potevate già dire quella sera lì? Non potevamo
discuterla già ai tempi? Perché, peraltro, se io fossi sicuro di
quello che c'è scritto e di quello che ho fatto, le nomine che ho
fatto e delle delibere che ho votato, non avrei bisogno di un
supporto tecnico che mi dice se posso o non posso votare, se ho
fatto bene o male in quella delibera, ma direi con certezza: "no,
guardate, io non ho bisogno di nessun approfondimento tecnico. L'ho
votato perché quest'atto è perfetto e quindi va bene così". È
evidente che, se avete preso questo tempo e siamo arrivati ad ora,
quell'atto non era così perfetto ed è evidente quindi che adesso
tutti i nodi finalmente verranno al pettine. Noi vi abbiamo
avvisato.
Presidente
- Ha chiesto la parola la Consigliera
Spelgatti.
Spelgatti (LEGA VDA)
- È passato un mese e mezzo da
quando abbiamo presentato questa risoluzione. Ci tengo a
sottolineare un primo aspetto. Quando noi eravamo in Giunta e,
quando io ero Presidente, noi eravamo quelli inesperti. Peccato che
non c'è mai stato un solo Consiglio in cui non abbiamo esaurito
tutti i temi e non abbiamo risposto a tutte le domande. C'era un
fuoco di fila direttamente proprio anche chiaramente sul Presidente
e nessuno si è mai sottratto a qualsiasi tipo di risposta visto e
considerato che eravamo assolutamente pronti a rispondere del
nostro operato in qualsiasi momento e a qualsiasi domanda, non
avevamo assolutamente paura di nulla. Voi, da quando vi siete
insediati, avete tenuto un atteggiamento ben diverso, visto che a
partire dal primo Consiglio tutte le iniziative che abbiamo
presentato sono sempre slittate e continuano a slittare al punto
che ci ritroviamo oggi a fare un Consiglio di tre giorni per
cercare di smaltire l'arretrato al punto che anche a noi in
opposizione non è dato poter in realtà lavorare, perché se
dovessimo presentare tutte le iniziative che vogliamo presentare,
bloccheremmo il Consiglio senza aver smaltito prima l'arretrato,
per cui anche noi siamo bloccati nel lavorare. Per fortuna, che voi
siete i professionisti della politica e, per fortuna, che siete lì
da quarant'anni e, per fortuna, che siete quelli esperti! La paura
di rispondere a ciò che vi viene chiesto e alle domande che vi
vengono poste la fa da padrone, pertanto questo atteggiamento
decisamente codardo è un'altra cosa assolutamente imbarazzante di
questo Consiglio, quindi dopo un mese e mezzo ci troviamo a
discutere una risoluzione, e le risposte sono state assolutamente
imbarazzanti.
Sotto il profilo tecnico, è già intervenuto il collega
Sammaritani. Io do invece la lettura politica di questo
provvedimento. Quando noi eravamo al governo, ci siamo costituiti
parte civile nel procedimento contro il collega Rollandin e
comunque la linea era: la Regione deve assolutamente costituirsi
parte civile, perché, qualunque sia il procedimento, la Regione può
essere parte offesa. Voi vi siete insediati, subito dopo c'era un
altro procedimento a carico del collega Rollandin e voi non vi
siete costituiti parte civile, salvo poi, nel momento in cui parte
un altro procedimento, nominare un avvocato per 15.000 euro in una
fase in cui sostanzialmente non si può fare niente, per che cosa?
Per tutelare l'immagine della Regione. Tutelare l'immagine della
Regione? Qui stiamo parlando di procedimenti penali di una gravità
mai vista e bisogna nominare un avvocato per tutelare l'immagine
della Regione? Cosa può fare questo avvocato, scusatemi?
Sostanzialmente dovete anche spiegare il mandato che è stato dato a
questo avvocato, perché, appunto, al di là di aspettare di poter
accedere al fascicolo - visto e considerato che chiaramente in
questa fase ancora non si può nemmeno accedere al fascicolo -, cosa
può fare questo avvocato tecnicamente? Visto che mi parlate di
questioni tecniche, vi chiedo tecnicamente cosa può fare. Il
messaggio è stato assolutamente politico ed è stato: "state molto
attenti tutti quanti a quello che dite, state attenti giornalisti,
state attenti colleghi, state attenti valdostani a quello che
scrivete, a quello che dite sostanzialmente, perché c'è un avvocato
che tutela l'immagine della Regione", questo è stato l'unico
messaggio che voi avete voluto dare, perché tecnicamente non c'era
niente da fare, tecnicamente questo avvocato non poteva fare
assolutamente nulla.
Politicamente parlando è un altro discorso, ma soprattutto - al
di là del politicamente parlando - il messaggio molto chiaro che è
stato lanciato ai giornalisti, ai colleghi, ai valdostani, a
qualunque persona volesse parlare: "state attenti perché qua
abbiamo comunque un avvocato che tutela l'immagine della Regione,
quindi controlliamo molto bene quello che viene detto". L'immagine
della Regione viene tutelata nel momento in cui le cose vengono
fatte correttamente. L'immagine della Regione l'avreste tutelata e
garantita nel momento in cui ci fosse stata la dignità da parte del
Presidente della Regione di dire immediatamente: "io do le
dimissioni, vista la situazione, e andiamo tutti a casa, perché la
situazione è gravissima e, di conseguenza, io mi dissocio da questo
tipo di sistema e andiamo a casa". Questa sarebbe stata l'unica
risposta che la politica doveva dare per tutelare l'immagine della
Regione. Lei, Presidente, non lo ha fatto. Voi, Assessori, non lo
avete fatto e vi siete resi responsabili di un altro atto che, dal
nostro punto di vista, è di un'enorme gravità.
Presidente
- Ha chiesto la parola la Consigliera
Nasso.
Nasso (M5S)
- Brevemente, per fare la nostra
dichiarazione di voto. Sicuramente le professionalità interne alla
nostra istituzione vanno valorizzate e la scelta tecnica che si è
voluta sottolineare va bene. Noi stiamo commentando l'indirizzo
politico. Io vorrei fare una riflessione sul fatto che un legale
che debba tutelare l'immagine della nostra Regione debba anche
essere in qualche modo legato e più interessato alla Valle d'Aosta.
Al di là dell'altissima cifra che abbiamo sentito, sono sicura che
fra i nostri legali una personalità c'è per compiere questo
mandato, che ormai è finito da quello che ho potuto capire: ecco
perché a volte posticipare non va mai bene, perché poi i lavori
vanno a rilento e alcune iniziative sono ormai estemporanee, è per
questo che noi voteremo a favore di questa mozione.
Presidente
- Ha chiesto la parola la Consigliera
Pulz.
Pulz (ADU VDA)
- A parte i dovuti complimenti per una
mozione scritta con tutti i riferimenti legislativi del caso e che
ci trova del tutto favorevoli, non ho molto da aggiungere a questo
eccellente testo, sennonché anche in questo caso, oltre alla
discutibilità della scelta, c'è stato, a nostro avviso, un grosso
problema di metodo nell'affrontare la questione emersa con
l'indagine Geenna. La nomina di questo avvocato esterno, al di là
dei rilievi di legittimità a fronte della presenza degli uffici
legali della Regione e quindi a fronte di un possibile danno
erariale alla collettività, perché questo professionista verrebbe
profumatamente pagato per svolgere non si sa quale compito, almeno
finché non si aprirà il processo e la Regione non si costituirà,
così io immagino, parte civile, ecco, quella nomina è stata, mi
sembra, una scelta solitaria del nostro Presidente con funzioni
prefettizie o comunque, se non è stata solitaria, quella scelta con
noi non è stata condivisa.
L'impressione, come ho già avuto modo di dire e anche di
scrivere, è che il Presidente, con funzioni prefettizie, non abbia
proprio saputo per molto tempo che pesci pigliare, non abbia saputo
prendere in mano la situazione, certo difficile e inedita, gliene
do atto. Io capisco, Presidente, la sua stanchezza. Umanamente io
la capisco fino in fondo, però sarebbe stato necessario - e glielo
dico con la trasparenza che mi ha già caratterizzato e che credo
l'abbia anche offesa - comunicare con più forza, con più
convinzione alla popolazione valdostana che il mondo politico tutto
avrebbe subito voltato quella tristissima pagina e preso le
distanze in modo netto e convinto dall'illegalità e dal sistema
'ndrangheta.
Concludo quindi velocemente ribadendo oggi tutto il mio stupore,
stupore rispetto al fatto che in questo complesso contesto l'azione
prioritaria a cui si è pensato sia stato di diversi difendere e di
proteggere l'immagine della Valle d'Aosta e la credibilità delle
nostre istituzioni. Noi crediamo, come abbiamo già detto più volte
fino alla paranoia, che non sia, affidandosi a un avvocato esterno,
che si potrà recuperare la credibilità delle nostre istituzioni,
bensì liberandole da qualsiasi condizionamento corruttivo per poter
finalmente nei fatti fare politica in modo serio, dignitoso, onesto
e libero.
Presidente
- Ricordo che siamo nella fase del dibattito
dedicata alle dichiarazioni di voto. La parola al collega
Gerandin.
Gerandin (MOUV')
- Non sono ancora in dichiarazione di
voto, grazie comunque...
Presidente
- Prego.
Gerandin (MOUV')
- ... detto questo, penso che tanto è
stato detto e mi riallaccio un po' allo stupore esternato dal
collega Manfrin quando ha ripercorso quella che è stata, a mio
parere, una mancata cautela da parte dell'attuale maggioranza,
quando comunque non ha voluto discutere la risoluzione presentata a
suo tempo. È chiaro, adesso andiamo a discutere di una risoluzione
trasformata in mozione, ma lo facciamo con mesi di ritardo, per cui
la validità è quella che è. Chi mi ha preceduto lo ha detto: questo
incarico è riferito a null'altro che... diciamo è l'incarico di un
professionista del Foro di Torino per 14.591 euro e si legge nella
delibera che l'incarico è finalizzato al fine di essere partecipe
al procedimento. A me dispiace, perché abbiamo fatto una
discussione questa mattina su una serie di atti in cui siamo stati
accusati di voler fare dei processi in aula, ma esclusivamente
abbiamo evidenziato quelli che, a mio modesto parere, erano già
all'epoca dei passaggi poco giustificati ma adesso, a maggior
ragione, io mi riallaccio a quello che diceva prima il collega
Sammaritani.
Non deve essere un processo a questo atto, ma quest'atto ha
comunque una serie di passaggi non comprensibili, perché se noi
leggiamo la delibera, oltre al fatto che il Dirigente
dell'Avvocatura regionale ritiene congrui i 14.591 euro in ragione
della presumibile complessità dell'incarico, oltre al fatto che
egli ha verificato che ci fosse copertura finanziaria per dare
questo incarico, nulla si legge, nulla appare rispetto a degli
obblighi che una delibera di incarico deve avere tra le righe, che
sono quelli che sono alla base della premessa della mozione,
perché, quando ti dicono che un incarico esterno va motivato... e
vale il Codice dei contratti pubblici, che ti dice: "
solo in
presenza di specifiche ragioni logico-motivazionali, che devono
essere espressamente illustrate dalla stazione appaltante nella
determina a contrarre
"... manca questo passaggio, manca la
giustificazione che questo era un caso di assoluta particolarità
della controversia, ovvero della consulenza.
Non c'è nessun tipo di passaggio che vada a giustificare la
complessità dell'atto, il fatto che comunque l'Avvocatura interna e
i tre legali che abbiamo non fossero in grado per la complessità
dell'atto a essere presenti, perché in questo momento - chi mi ha
preceduto lo ha detto molto bene - non si tratta di "io mi
costituisco parte civile per cui sono la controparte in un
processo". Qua il processo neanche è iniziato, qua era un accesso
agli atti, era far parte di quello che era il partecipare al
procedimento, non è per tornare sul fatto. Nessuno vuol fare di
nuovo dei processi, ci mancherebbe altro. Quando si viene a dire
che ci sono dei passaggi poco chiari, non giustificati, io penso
che vada a tutela di chi li ha fatti questi passaggi. È pertanto
una sorta di invito a dedurre che questa discussione andava fatta a
suo tempo, quando c'era probabilmente tutto il tempo per revocare
questo tipo di incarico. È chiaro che adesso pensa che
probabilmente... almeno immagino che il legale incaricato
presenterà a breve magari anche la parcella, per cui sarà molto
difficile andare a contestargli qualcosa che comunque è oggetto di
un atto. Quando si dice che nessuno pensa di avere la pietra
filosofale in tasca, ma manifestare tutta una serie di
preoccupazioni su come vengono gestiti gli atti in un ente pubblico
come la Regione, che dovrebbe essere quell'ente di riferimento per
la gestione pubblica... Se noi a ogni atto c'è qualche passaggio
poco chiaro, poco comprensibile, e non entro nel merito di com'è
stato interpretato questo passaggio all'esterno, perché qualcuno
l'ha visto anche come una sorta di
longa manus
per vedere
eventualmente... monitoriamo che si facciano le cose assolutamente
in regola, sotto l'occhio vigile della Regione. Questa è
un'immagine che è uscita da palazzo, penso non sia a tutela di
quell'immagine che quest'atto aveva come base di presupposto, vale
a dire: tuteliamo l'immagine della Valle d'Aosta.
Presidente
- La parola al primo firmatario della mozione,
il collega Samaritani.
Sammaritani (LEGA VDA)
- I colleghi che mi hanno
preceduto hanno ben compreso, in particolare faccio riferimento
all'ultimo degli interventi del collega Gerandin, quali siano le
criticità di quella delibera, è evidente che era meglio trattarla
all'epoca. Io credo che forse ci sarebbe anche la possibilità
ancora di fare qualcosa, perché, com'è stato bene evidenziato un
po' da tutti, la criticità sta nel fatto che la delibera non
esplicita esattamente le motivazioni per le quali si fa ricorso a
una professionalità esterna e, in seconda battuta, ma è un elemento
essenziale anch'esso, perché all'interno non c'era qualcuno che era
in grado di farlo. Manifesta contraddittorietà di questo atto
sarebbe stata comunque se ci fosse stato anche questo secondo
passaggio, perché solo due mesi prima, come ha ricordato la collega
Spelgatti, un'attività processuale ben più intensa e più importante
a proposito di quel processo che già ha nominato era stata svolta
dai nostri uffici interni. Se li dovessi difendere in un processo,
sarei un po' preoccupato, diciamo così. Non solo voterei come
faremo noi, e lo dichiaro adesso, convintamente questa mozione,
farei ben altro, ma questo consiglio lo posso dare al di fuori di
questa sala.
Presidente
- Ha chiesto la parola la Consigliera
Morelli.
Morelli (ALPE)
- Su questa questione avevamo già avuto
modo di pronunciarci e devo dire che continuano a risultarmi
incomprensibili certi atteggiamenti da parte dell'opposizione. Io
credo che il Consiglio regionale si sia trovato, confrontato in
questi ultimi mesi a temi e situazioni assolutamente inedite,
complesse e gravi. Io credo quindi che sia con questo spirito che
il Presidente e l'Avvocatura regionale si siano posti di fronte a
tale questione. Ciò che qualcuno definisce essere un atteggiamento
di codardia io lo ritengo un atteggiamento di cautela giustificata,
prudente, di buon senso. La delibera probabilmente avrebbe potuto
essere scritta con maggior dovizia di particolari e con una
precisione ulteriore, però mi sembra che ci sia un passaggio molto
chiaro in cui si dice: "
ritenuto opportuno che la Regione, al
fine di poter valutare con piena cognizione le ipotesi di reato e i
profili risarcitori eventualmente connessi, nonché al fine di
essere partecipe al procedimento sopracitato in considerazione del
rilevante interesse pubblico dell'Amministrazione regionale alla
tutela della legalità nell'ambito delle istituzioni, nonché della
società civile del tessuto economico del proprio territorio,
nomini
ai sensi
- eccetera -
un libero professionista
in considerazione della comprovata competenza in materia penale,
nonché specificamente di reati connessi alla criminalità
organizzata".
A me sembra un concetto sufficientemente chiaro e
quindi la posizione del nostro gruppo è di supporto alla decisione
del Presidente.
Presidente
- Ha chiesto la parola il collega Bianchi.
Bianchi (UV)
- È una discussione che, come ha già
ricordato la collega Morelli, avevamo già anticipato, se ricordo
bene, anche lì, come stamattina, nelle comunicazioni. C'era già
stata una grossa discussione su questo. Volevo prendere alcuni
spunti da alcuni interventi di colleghi dell'opposizione quando
parliamo di risparmio, quando si parla di risparmi, ci trovate
d'accordo e si deve fare tutto il possibile per fare risparmi.
Quando la collega Pulz - mi sembra che sia stata lei a parlarne -
parla di danno erariale... sono contento che lei parli di danno
erariale, però parleremo anche di altri danni erariali, collega
Pulz, perché lei votando questa mozione e avendo detto del danno
erariale... Io lo porto come esempio. Molto probabilmente, come ha
già detto la collega Morelli, la delibera avrebbe potuto essere
scritta meglio, ma è una delibera? È un qualcosa che la Giunta, in
maniera molto trasparente, ha fatto, ha pubblicato e tutti possono
vedere. Mentre in passato magari si sono trovate altre forme per
dare degli incarichi a degli avvocati con delle cifre ben più alte,
perché parliamo di 38.000 euro, dove chiaramente viene incaricato
uno studio di avvocati di Milano... questa me l'ha data il 18
ottobre 2018, però non una delibera, un provvedimento dirigenziale
e nel PD giustamente forse la parte che nella delibera manca
riporta proprio testualmente la frasina che, a mio avviso, manca
nella delibera: "
rilevato che la prestazione del servizio di cui
trattasi, che si caratterizza per la sua eccezionalità e
specificità, richiede un'attività di studio comportante conoscenze
legali di natura civilistica, pubblicistica, societaria e con
profili...
", e avanti così. Comunque, vale a dire un PD che
incarica un avvocato di Milano per una cifra di... potrei anche
dire 38.000, non 41.000, perché sappiamo che il tetto per dare un
incarico diretto è di 40.000, quindi chi oggi viene qui in aula a
parlarci di risparmi, però poi ai tempi fa fare dei PD... mi sembra
un po' una demagogia. Ce n'è per tutti qui.
Sinceramente quindi mi sembra che sia proprio demagogia politica
e non entro nel merito del "legalese"... non mi metterei
sicuramente a fare una contrapposizione legale con il collega
Sammaritani. Parto dal presupposto che se gli uffici legali
dell'Amministrazione regionale hanno ritenuto che si dovesse andare
in quella direzione, la direzione è quella giusta. Dall'altra, mi
scuserà la collega Spelgatti, che dice: "noi abbiamo sempre
discusso tutti gli atti che abbiamo portato in Consiglio", le
ricorderò che in passato in quest'aula non sono state dette le
motivazioni della mancata iscrizione di una risoluzione, quando
l'allora maggioranza non l'ha iscritta. Siete rientrati dopo una
riunione dell'allora maggioranza, vi siete seduti, abbiamo
schiacciato il bottoncino e non l'avete iscritta, quindi non dite
che voi tutti avete sempre discusso tutto, ce n'è per tutti! Molto
probabilmente - sono d'accordo con il collega Manfrin - ci dovevamo
documentare quella sera, sì, ha ragione, non lo nascondo. Se poi si
sono susseguiti tre Consigli prima di discutere questa mozione, non
è solamente da imputare alla maggioranza questa situazione. La
dimostrazione è che abbiamo fatto un giorno in più di Consiglio, ma
stamattina siamo stati tre ore a fare una discussione che non era
proprio all'ordine del giorno, è giusto che sia così.
Presidente
- Possiamo considerare concluso il dibattito
generale. Dichiaro aperta la votazione. La votazione è chiusa.
Presenti:33
Votanti: 15
Favorevoli: 15
Astenuti: 18 (Baccega, Barocco, Bertschy, Bianchi, Borrello,
Certan, Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Testolin, Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK