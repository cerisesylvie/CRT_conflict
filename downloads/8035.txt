Consiglio Regionale della Valle d'Aosta - Oggetto del Consiglio n. 2455 del 10 dicembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2455 del 10 dicembre 1986 - Resoconto
OGGETTO N. 2455/VIII - SITUAZIONE POLITICA CONSEGUENTE ALLE
DIMISSIONI DELL'ASSESSORE REGIONALE AL TURISMO, URBANISTICA E BENI
CULTURALI. - REIEZIONE DI ORDINI DEL GIORNO.
PRESIDENTE
: Terminata la discussione generale si deve
passare alla votazione degli ordini del giorno che sono stati
presentati.
A questo riguardo la Presidenza, dopo aver consultato l'Ufficio
di Presidenza, fa notare che gli ordini del giorno presentati dal
Gruppo Missino e dai Gruppi Comunista e di Nuova Sinistra vengono
accettati in modo critico, nel senso che, a termini di regolamento,
essi rappresentano delle mozioni di sfiducia e quindi, sempre a
termini di regolamento, dovrebbero seguire una particolare
procedura.
Stante però il fatto che la discussione è già stata fatta,
l'Ufficio di Presidenza ritiene di poterli accettare ugualmente,
considerandoli però come un fatto del tutto eccezionale e non
consuetudinario.
Si passa quindi alla discussione degli ordini del giorno.
Ha chiesto la parola il Consigliere Aloisi; ne ha facoltà.
ALOISI (M.S.I.):
Io ringrazio il Presidente per questa
"apertura" nell'interpretazione della lettera del regolamento ed
approfitto dell'opportunità che mi è concessa per rispondere agli
interventi di alcuni Consiglieri.
Ho ascoltato con attenzione l'intervento del Consigliere
Maquignaz che mi ha accusato in modo abbastanza violento per la
nostra azione politica e per il nostro giudizio su questo problema.
Mi ha accusato di voler anticipare il giudizio della Magistratura
ed ha detto, soprattutto, che senz'altro la Magistratura mi darà
torto.
Io posso capire l'imbarazzo del Consigliere Maquignaz, ma non
posso capire la sua ignoranza, visto che, oltretutto, egli è anche
avvocato.
Ricordo allora al Consigliere Maquignaz che la Magistratura mi
ha già dato ragione, perché nel momento in cui essa ha inviato dei
mandati di comparizione ha dimostrato che le accuse avevano un
certo fondamento.
Sono d'accordo con il Consigliere Maquignaz sul fatto che il
giudizio finale spetterà alla Magistratura quando avverrà il
processo. Ma noi, in questo Consiglio, dobbiamo fare il nostro
dovere di Forze di opposizione e dobbiamo mettere in evidenza
quelle che noi riteniamo essere delle illegittimità e dei modi di
governare illegali, dei modi di governare clientelari e pertanto
diciamo che quando la Magistratura emette un mandato di
comparizione, essa ha già degli elementi concreti di accusa nei
confronti degli inquisiti.
Il Consigliere Maquignaz dovrebbe sapere queste cose, visto che
lui è un avvocato. Egli ha detto che la Commissione Affari
Generali, allargata ai Capigruppo, ha finalmente riaperto i propri
lavori ed ha dichiarato che essa ha fatto di tutto per fare piena
luce. Il Consigliere Maquignaz sa di dire il falso e sa di mentire
perché il sottoscritto si batteva da due anni per la riapertura
della Commissione d'Inchiesta sul Casinò.
Se anche altre Forze politiche hanno accettato di condividere la
battaglia del Movimento Sociale Italiano, condotta da due anni a
questa parte, ciò dimostra che le nostre osservazioni e le nostre
battaglie politiche erano veritiere.
Così è stato raggiunto il nostro obiettivo della revisione della
relazione della Commissione d'Inchiesta che io ho sempre denunciato
come "falsa" e "pilotata".
Il Consigliere Maquignaz ha detto che, al di là di presunte
irregolarità, questa Giunta si è sempre comportata in modo
corretto. Egli però deve capire che, se dichiara che questa Giunta
si è sempre comportata correttamente e contemporaneamente dichiara
che ci sono state delle presunte irregolarità, ci mette di fronte a
due tesi divergenti. L'indagine della Magistratura dimostra che
alcuni esponenti di questa Giunta si sono comportati in modo
irregolare. Faccio un solo esempio per tutti, perché non voglio
ripetere le stesse cose, anche se sarebbe opportuno, perché ci
troviamo di fronte ad un auditorio, rappresentato soprattutto dai
membri della maggioranza, sordo e cieco. Quando parlo dell'appalto
del tiro a volo alla società SITAV, che a sua volta l'ha assegnato
alla ditta di Follioley, intendo dire che quella procedura è stata
molto irregolare. Questo è un dato di fatto, caro Consigliere
Maquignaz, perché gli appalti di un ente pubblico, sul piano
legittimo e legale, vanno assegnati attraverso appalti pubblici e
non devono essere delegati a trattativa privata tramite interposta
persona.
Pertanto, le denunce che il sottoscritto ha fatto in quest'aula,
e che potrebbe continuare a fare, perché di elementi ce ne sono "a
tutto spiano", sono tutte basate su fatti concreti e su delle
accuse precise. La dimostrazione di ciò sta anche nel fatto che il
sottoscritto, fino ad oggi, ha presentato ben cinque denunce, ma
nessuno ha mai avuto il coraggio di denunciarmi per infondatezza o
per falsità! Io aspetto sempre che qualcuno si decida a farlo.
Visto però che l'ex Assessore ed ora Consigliere Borbey mi tira
per i capelli, a questo punto faccio un'altra dichiarazione, per
dimostrare che certe accuse che io muovo hanno soprattutto un
fondamento morale.
Ricordo che subito dopo la vicenda dei controllori regionali, in
una particolare occasione mi sono trovato in compagnia dell'allora
Assessore Borbey e di due Consiglieri regionali i quali,
rivolgendosi a lui, dissero: "Ma perché, voi che sapete e che
conoscete come sono andate le cose, non dite niente, state zitti e
ci fate andare in galera?"
Ci sono le testimonianze di questi due controllori regionali che
possono confermare che l'allora Assessore Borbey rispose: "Ma che
cosa volete, figlioli miei? Cosa volete? Volete forse che andiamo
in galera noi per voi?"
Con questa frase vi ho detto tutto! Con questa frase vi ho
dimostrato il valore morale di certi individui! Se io ho portato
avanti certe battaglie, l'ho fatto perché sono convinto della loro
giustezza soprattutto sul piano morale.
Dopo aver detto questo per inciso, perché è giusto che le cose
siano risapute nella loro completezza e realtà, mi rivolgo ora al
Consigliere Torrione che, giustamente, ha fatto le sue
osservazioni...
PRESIDENTE
: Consigliere Aloisi, le chiedo scusa ma, a
termini di regolamento, c'è la possibilità di parlare solo 10
minuti sugli ordini del giorno. Le manca solo un minuto.
ALOISI (M.S.I.):
Va bene. Penso di aver già detto
abbastanza, affinché la mia immagine di Consigliere di opposizione
e soprattutto di militante di un Partito di opposizione ne esca
limpida. Noi siamo convinti di fare il nostro dovere sino in fondo
perché esistono documenti certi e accuse precise!
Pertanto, sia chiaro a tutti che non accettiamo nessuna accusa
di strumentalizzazione o di offesa alla dignità dell'autonomia o
della bandiera!
Siamo disposti e pronti a dimostrare la fondatezza delle accuse
che abbiamo illustrato in qualsiasi luogo ed in qualsiasi sede!
Detto questo, penso che il mio ordine del giorno verrà votato
esclusivamente dal sottoscritto; ma questo non è importante. Io
riconfermo invece la richiesta di dimissioni della Giunta regionale
ed il ricorso alle elezioni anticipate, perché ritengo corretto che
in questo contesto, con quasi tutta la Giunta inquisita, spetti al
popolo valdostano decidere attraverso libere e democratiche
elezioni. Grazie.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io non voterò nessuno di questi
tre ordini del giorno, non perché non ne condivida i contenuti, ma
perché ho richiesto le dimissioni della Giunta che considero un
atto "dovuto" che non deve essere sollecitato attraverso un ordine
del giorno, che del resto avrei potuto presentare anch'io, mentre
non l'ho fatto.
Questa Giunta, invece, ancora una volta dimostra di avere poca
sensibilità nei confronti, non del Consiglio, ma dell'opinione
pubblica; dimostra ancora una volta di sfidare l'opinione pubblica
e di essere incapace di mantenere un reale rapporto tra il potere
ed il popolo valdostano; dimostra ancora una volta di non avere la
capacità di amministrare (del resto io ho elencato solo una parte
dei "capolavori" o dei "fiori all'occhiello" di questa Giunta
presieduta dal Presidente Rollandin)!
Pertanto mi dichiaro assolutamente insoddisfatto di questo
comportamento e non condivido neppure l'interinato affidato
all'Assessore Fosson. L'articolo 33 dello Statuto è chiaro e parla
di singoli incarichi nei vari rami dell'Amministrazione. Si è
inventata "all'Andrione" una nuova formula, quella dell'interinato,
e questa Giunta, che non è altro che un prolungamento in senso
peggiorativo della Giunta Andrione sia sotto l'aspetto qualitativo
che quantitativo, ha prodotto disoccupazione e scandali, e continua
a marciare ancora su questa strada.
Per il benessere della comunità valdostana e dei nostri figli,
mi mortifica che siano auspicabili interventi esterni per mettere
fine alla sua arroganza; ma se ciò è necessario, sempre per
l'avvenire dei nostri figli, io sopporterei anche questi interventi
esterni.
Pertanto, non voterò questo ordine del giorno perché ritengo che
le dimissioni della Giunta siano un atto dovuto.
PRESIDENTE
: Ha chiesto la parola per dichiarazione di
voto il Consigliere Tonino; ne ha facoltà.
TONINO (P.C.I.):
Farò una breve dichiarazione di voto per
ribadire la validità dell'ordine del giorno che noi abbiamo
presentato insieme al Consigliere Sandri e per sottolineare come,
rispetto alla situazione che oggi attraversa questa Regione, la
lettura che viene data della stessa situazione, da parte del
Presidente della Giunta ed in generale dalle Forze di maggioranza,
sia ancora insufficiente.
C'è un atteggiamento che è un pò un misto di paura a guardare la
realtà per quello che essa è, di rassegnazione e di tentativo per
conservare comunque l'attuale quadro politico.
Da questo punto di vista, a me pare che lo schematismo del
Presidente della Giunta abbia toccato punte molto alte in
proposito: le formule, per principio non si toccano, al massimo
aumenta la disponibilità per una certa collaborazione sui problemi,
cosa del resto ormai scontata in qualsiasi consesso democratico, a
meno che non si voglia ritornare al clima della "guerra fredda",
che però dovrebbe essere respinto da ogni Forza politica presente
in Consiglio regionale.
Noi riteniamo che non si vogliano considerare come politicamente
importanti i fatti che si sono succeduti in questi ultimi anni. A
partire da oggi pomeriggio, con l'analisi del bilancio regionale,
discuteremo nel merito delle scelte e avremo modo di verificare se
questa maggioranza ha fatto veramente "così tanto" per lo sviluppo
e per la crescita economica e civile di questa Regione; faremo,
inoltre, un'analisi ed un confronto tra gli impegni assunti l'anno
scorso dal Presidente della Giunta e dalla Giunta e quanto è stato
effettivamente realizzato quest'anno.
Non entro, ovviamente, nel dettaglio di questi problemi, ma a
noi pare, (proponiamo questa riflessione anche alle Forze della
maggioranza) che la risposta complessiva di questa Giunta sia
inadeguata per fronteggiare i problemi della Valle d'Aosta, a meno
che non si dimostri il contrario, ma non credo che in questo
compito sia riuscito il Presidente della Giunta entrando nel
dettaglio e riportandoci alcuni esempi di cose fatte.
È fin troppo evidente che in questi anni alcune cose sono state
effettivamente fatte; il problema però è di valutare se quelle
realizzazioni costituiscono nel loro complesso una risposta ai
problemi che ha oggi
la Valle d'Aosta. Noi diciamo di no,
perché si tratta di un periodo che è stato oggettivamente
travagliato dalla vicenda della Casa da Gioco e non dall'intervento
della Magistratura (non è questo il problema).
Semmai il problema è di prendere atto che, con l'intervento
della Magistratura, in questa Regione sono emersi esempi (e non
rifaccio l'elenco) di cattiva amministrazione, esempi concreti e
precisi di gravi irregolarità; è emerso un metodo di governo che
deve essere cambiato (questo è stato riconosciuto dalla stessa
Giunta regionale) e quindi l'intervento della Magistratura ha
evidenziato una certa debolezza presente nella maggioranza che
governa questa Regione.
Sul piano politico, quindi, occorre prendere atto che elementi
importanti delle Forze politiche che costituiscono questa
maggioranza sono oggi impediti di sedere sui banchi della Giunta.
La credibilità, oltre che la capacità di agire, della maggioranza è
compromessa; la credibilità complessiva della Valle d'Aosta, anche
all'esterno della Regione, è intaccata. Questa è la preoccupazione
di fondo che noi abbiamo!
Senza cedere ai condizionamenti esterni, noi, come Valle
d'Aosta, dobbiamo dare una risposta a questa situazione, che sia
all'altezza dei problemi e all'altezza del momento. Questo è il
senso dell'ordine del giorno che noi abbiamo presentato:
individuare un programma che sia all'altezza dei problemi del
momento ed individuare e ricercare quali sono le Forze politiche
disponibili a lavorare attorno a questo programma.
A nostro avviso non si tratta solo di dare una risposta
qualsiasi ai problemi della Valle d'Aosta, ma si tratta invece di
dare una risposta unitaria ad uno dei momenti più difficili della
vita e della istituzione regionale.
Se si continua nella chiusura, se non si fa questa scelta, se
non si concepiscono i rapporti tra le Forze politiche con quella
apertura e con la necessaria, anche se minima, lungimiranza, questa
Giunta e questa maggioranza si assumono una grave responsabilità.
Credo di essere facile profeta nel dire che, se noi continueremo a
governare con lo stillicidio di comunicazioni giudiziarie che
impediranno ad altri di sedere in futuro sui banchi della Giunta,
se continueremo a governare questa Regione con questo pesante
condizionamento che rallenta la capacità amministrativa, noi
provocheremo, anzi, questa maggioranza arrecherà alla Valle d'Aosta
un danno oggettivo del quale noi le chiederemo conto, perché ne
patisce l'intera Regione nel suo complesso.
Da questo punto di vista, la proposta avanzata oggi è di una
straordinaria debolezza. Noi non comprendiamo la giustificazione
per la quale oggi, piuttosto che operare una scelta chiara e
limpida come quella di ricostituire il "plenum" della Giunta
regionale, si preferisce scegliere la strada dell'interim per un
Assessorato così importante. L'Assessorato al Turismo, Urbanistica
e Beni Culturali non è un Assessorato secondario ed infatti si
occupa di un settore strategico per la nostra Regione. La scelta
della maggioranza è assolutamente debole e, visto che è
accompagnata da una sostanziale "chiusura a riccio", chiedo a voi
se non si stanno creando le condizioni per un peggioramento del
modo di lavorare complessivo in questa Regione.
Il Consigliere Maquignaz ha definito "un atto di coraggio" le
dimissioni dell'Assessore Borbey e degli altri Assessori che lo
hanno preceduto. Come abbiamo già fatto in altre occasioni, io
voglio qui riconoscere la correttezza degli Assessori che si sono
dimessi, che fa anche onore ad una concezione della vita politica
ed amministrativa della nostra Regione.
Tuttavia oggi sarebbe necessario un ben altro atto di coraggio e
cioè che, partendo dalla situazione oggettiva che si è venuta a
creare, si pongano le condizioni affinché ci sia un sussulto delle
forze vive della Regione per rispondere alle sue necessità di fare
politica, di avere dei programmi e di amministrare secondo i
bisogni e le necessità di oggi
.
Questo è l'atto di coraggio che, secondo noi, la maggioranza
avrebbe dovuto esprimere in questa occasione! Così non è e non ci
resta che prenderne atto, continuando la nostra battaglia di
opposizione per incalzare la Giunta sui problemi concreti. Questo
compito ci compete e lo intensificheremo nonostante il rammarico
che l'efficacia di questa maggioranza regionale è complessivamente
compromessa da questa vicenda.
Saranno i fatti eventualmente a smentirci se, anche per il
settore del Turismo che oggi
viene coperto a "part time", la
Giunta sarà capace di portare avanti un programma di rinnovamento e
di ammodernamento, che tenga conto dei bisogni che quel settore ha
e manifesta.
Fatte queste considerazioni noi, ovviamente, voteremo contro
l'ordine del giorno proposto dal Movimento Sociale Italiano che
chiede lo scioglimento del Consiglio regionale e le elezioni
anticipate.
Non può essere quella la strada da seguire perché questo
Consiglio ha in sé le risorse politiche, umane e culturali, per
rispondere al momento difficile. Sciogliere il Consiglio ed andare
verso le elezioni anticipate può fare buon gioco ad un
atteggiamento politico del Movimento Sociale che è sostanzialmente
"del tanto peggio, tanto meglio", ma non è certamente la risposta
che possono dare le Forze politiche che hanno a cuore il futuro
della Regione.
PRESIDENTE
: Consigliere Tonino, chiedo scusa ma è stato
superato abbondantemente il tempo consentito per le dichiarazioni
di voto.
TONINO (P.C.I.):
Ho finito. Voteremo contro l'ordine del
giorno del M.S.I. e proponiamo invece che sia votato l'ordine del
giorno da noi presentato.
PRESIDENTE
: Ha chiesto la parola per dichiarazione di
voto il Consigliere Torrione; ne ha facoltà.
TORRIONE (P.S.I.):
Dico subito che, per le ragioni che ho
esposto nel mio precedente intervento, noi voteremo contro l'ordine
del giorno presentato dal Consigliere Aloisi. Ribadisco però in
questa sede che il ricorso alle elezioni anticipate è una specie di
dichiarazione di totale impotenza da parte di questo Consiglio. Noi
riteniamo invece che al suo interno esistano i presupposti, non
solo per evitare una simile iattura che tra l'altro non
dipenderebbe soltanto da noi perché occorrerebbe un atto del
Presidente della Repubblica, ma soprattutto per dare vita ad una
fase politica diversa che tenga conto di tutti gli elementi, anche
di quelli che sono emersi nel corso di questa discussione.
Mi auguro proprio che l'odierno dibattito non passi come l'acqua
sopra un sasso e nel dire questo mi rivolgo in particolare alle
Forze della maggioranza. Sottovalutare quanto si è detto questa
mattina sarebbe un atto di arroganza che non premierebbe
assolutamente nessuno.
Tuttavia ci troviamo di fronte ad una risposta estremamente
debole. Noi dovevamo inviare all'esterno un segnale non labile, sia
per una questione di immagine sia per informare coloro che
pretendono di amministrare la Valle d'Aosta stando altrove. È
chiaro che una soluzione come quella che ci è stata prospettata
questa mattina, che desta già delle perplessità sul piano giuridico
ed istituzionale, non è capita dalla gente. Dobbiamo porci questo
problema e magari ne potremo discutere in modo più approfondito
durante l'esame del bilancio, ma occorre che usciamo da questo
palazzo e ci immergiamo nella collettività regionale per riuscire a
capire il suo stato d'animo. È troppo comodo infatti rimanere
chiusi in questa torre d'avorio e poi pretendere di essere capiti
all'esterno. L'uomo della strada chiede solo alcune cose, ma vuole
sapere soprattutto se noi, come Consiglio, siamo dei politici
capaci e sensibili, e gli dobbiamo delle risposte precise e
puntuali.
Abbiamo apprezzato la decisione del Presidente della Giunta di
non votare contro il nostro ordine del giorno e di astenersi. Non
pretendiamo certamente che gli altri facciano quanto diciamo noi ed
interpretiamo l'astensione come un desiderio di meditazione e di
attenzione su quanto abbiamo scritto nel nostro ordine del giorno e
su quanto abbiamo detto in quest'aula. Temo, infatti, che
un'eventuale sottovalutazione della gravità del momento possa
condurci a soluzioni deboli e pasticciate.
Queste erano le osservazioni che volevamo portare all'attenzione
del Consiglio e concludo sollecitando le Forze politiche a guardare
ad una specie di emergenza morale, sempre più sentita dalla
popolazione valdostana. Per questo i comportamenti dovranno essere
molto limpidi, perché la gente deve poter guardare dentro questo
palazzo come se fosse di vetro. Solo nel momento in cui essa sarà
convinta che la
pubblica Amministrazione si comporta in un
certo modo, solo allora recupereremo con essa quel rapporto di
fiducia che è indispensabile a tutte le Forze di maggioranza e di
opposizione. Grazie.
PRESIDENTE
: Ha chiesto la parola per dichiarazione di
voto il Consigliere Sandri; ne ha facoltà.
SANDRI (N.S.):
Sarò brevissimo. Anch'io concordo con il
Presidente della Giunta quando dice che non sono importanti le
formule, ma è invece importante cercare di risolvere i problemi.
Però in questo Consiglio troppe volte abbiamo assistito ad un
rapporto non corretto verso le Forze che compongono la sinistra ed
in particolare verso il Partito Comunista ed il Partito Socialista.
Non mi riferisco, ovviamente, al mio piccolo Movimento, ma penso
che un rapporto di collaborazione con le Forze politiche citate
forse potrebbe dare un apporto molto più concreto all'attività di
programmazione di questa Giunta, anche nel settore turistico.
Io credo che Nuova Sinistra si caratterizzerà sempre di più per
la continua ricerca di maggiore concretezza e, come Consigliere,
cercherò di agire come politico e non come tecnico, perché è fin
troppo evidente che non si possono assolutamente confondere i due
ruoli.
Sono stato un po' deluso nel considerare che, mentre Nuova
Sinistra cerca di essere più concreta e di affrontare temi
economici e di confrontarsi con la realtà, scendendo da quelle
nuvole nelle quali forse è stata nei tempi passati, è proprio la
Giunta che oggi, di fronte alla realtà della Valle d'Aosta, fa come
facevamo noi un tempo. La Giunta infatti non si rende conto di
quale realtà ci stiamo trovando di fronte, nega che ci siano dei
gravi problemi, facendo un elenco di ditte o industrie, alcune
delle quali, sempre ch'io abbia ben capito, pur non prendendo soldi
dalla Regione sono quelle che funzionano meglio, per cui sarebbe
forse il caso di abolire tutte le sovvenzioni regionali per le
industrie, così magari tutte funzionerebbero meglio.
Al di là delle battute, credo che il problema sia estremamente
grave e vorrei sottolineare solo che nella Bassa Valle ci sarebbero
200 nuovi posti di lavoro domani mattina con la semplice
smilitarizzazione della ferrovia...
ROLLANDIN (fuori microfono):
"... questo dipende,
ovviamente, dalle risposte...".
SANDRI (N.S.):
Non voglio fare della polemica e, per
terminare, spero che quando il Presidente dice di voler arrivare
"jusqu'au fond" non intenda riferirsi al fatto che questa Giunta
vuole arrivare "sino al fondo", ma sino alla fine ("but") e cioè
alla realizzazione del programma. Su quest'ultimo punto potremmo
anche essere non perfettamente d'accordo, però è importante che si
manifesti la volontà di lavorare.
Discordo totalmente sul non aver voluto cogliere la necessità di
lanciare un segno politico differente e per questo non tolgo la mia
adesione all'ordine del giorno che ho presentato insieme al Partito
Comunista.
Voterò contro l'ordine del giorno del Consigliere del Movimento
Sociale Italiano per le ragioni che ho già espresso nel mio
intervento in sede di discussione generale.
PRESIDENTE
: Ha chiesto la parola per dichiarazione di
voto il Vicepresidente Consigliere De Grandis; ne ha facoltà.
DE GRANDIS (P.R.I.):
Io non sono riuscito a comprendere
alcuni particolari aspetti della discussione odierna, perché nelle
passate sedute si è ribadito il primato della politica e da più
parti si è molto insistito nel voler difendere questo primato anche
contro le ingerenze esterne.
Io sono d'accordo su questa linea, però non capisco perché ci si
contraddica poi nei fatti.
Il primo esempio che mi viene in mente è relativo agli ordini
del giorno che sono stati presentati e che chiedono, come atto di
coraggio e di forza, le dimissioni della Giunta. Nello stesso
tempo, però, si sostiene che le elezioni anticipate, che
presuppongono le dimissioni del Consiglio, sarebbero un grave atto
di rinuncia ed una grave dichiarazione di impotenza.
Non capisco allora perché le dimissioni, nelle stesse
condizioni, se presentate dalla Giunta sono interpretate come un
atto di coraggio, mentre invece se presentate dal Consiglio sono
interpretate come un atto di impotenza.
Non riesco a comprendere neppure un'altra situazione.
Recentemente ad Aosta s'è svolta una conferenza dell'on. Violante,
magistrato del Partito Comunista, che ha trattato il tema delle
disfunzioni della magistratura e ne ha elencate parecchie sulle
quali non si poteva non concordare. Vorrei ricordare che tra le
riforme del Codice di procedura penale è stata introdotta la
modificazione della comunicazione giudiziaria. Lo spirito e la
volontà del legislatore miravano a tutelare il diritto sacrosanto
del cittadino alla difesa. Ora mi chiedo perché questo atto della
magistratura (dovuto nei confronti del cittadino che per un
qualsivoglia motivo possa essere inquisito), che è uno strumento
del quale essa fa largo uso, proprio per garantire la tutela del
cittadino (tant'è vero che molte comunicazioni giudiziarie non
hanno alcun seguito ed il cittadino non viene neppure chiamato e
neppure gli si dice che la sua comunicazione giudiziaria non ha
alcun seguito; non gli si dice niente e si considera chiuso
l'incidente) se indirizzato verso un uomo politico diventa una
specie di atto di accusa.
Questo me lo chiedo, ovviamente, anche al di là di una scoperta
che ho fatto solo questa mattina, fino a quando cioè credevo che il
giudice supremo di tutte le cose fosse "Domine Iddio", mentre ho
scoperto che ce ne abbiamo uno qui dentro! Questo l'ho scoperto
solo oggi.
Mi chiedo quindi perché a volte noi stessi assumiamo questo
atteggiamento inquisitorio di fronte ad un atto della magistratura
che dovrebbe essere a tutela del cittadino.
Pertanto mi levo il cappello con sommo rispetto per chi, sedendo
tra i banchi della Giunta e ricevendo una comunicazione
giudiziaria, ha ritenuto di dimettersi. È un gesto che riscuote il
mio massimo rispetto. Credo però che da parte di noi Consiglieri,
questo rispetto debba avere un seguito anche nei nostri
comportamenti, perché non ci si può assolutamente ergere a giudici
ed interpretare quel gesto come un preciso atto di accusa, quando
invece lo stesso ha un significato completamente diverso.
Sappiamo benissimo che l'"affaire Casinò" è tutt'altro che una
questione semplice, perché è un fatto di notevole gravità politica.
Dobbiamo anche ricordarci che, se si fosse trattato di individuare
in modo rapido e semplice i reati che sono stati ipotizzati,
l'istruttoria non sarebbe durata tre anni, ed i magistrati
avrebbero potuto concludere i loro lavori ben più rapidamente;
evidentemente essi incontrano grosse difficoltà nell'individuare
sia i reati sia i responsabili.
È chiaro che in questa situazione possono esserci delle
necessità di carattere politiche che ci sollecitano a rivedere
certe cose e pertanto io dico che, anziché pretendere le dimissioni
di una Giunta che non è neppure la stessa del "blitz" di San
Martino, nulla vieta che tutte le Forze politiche, di opposizione e
di maggioranza, possano assumere iniziative politiche per aprire un
dibattito di carattere politico. Se poi questo dibattito
prefigurerà alleanze, maggioranze e Giunte diverse, esse saranno il
risultato di decisioni scaturite da un dibattito squisitamente
politico, non inquinato da fattori esterni che io credo non debbano
assolutamente condizionare il nostro modo di operare.
Per queste ragioni io non voterò gli ordini del giorno che sono
stati presentati stamane, anzi, come Vicepresidente, avrei
preferito che non fossero nemmeno ammessi perché, a mio avviso,
essi erano irricevibili.
PRESIDENTE
: Se nessuno chiede la parola pongo in
votazione l'ordine del giorno presentato dal Consigliere
Aloisi:
ESITO DELLA VOTAZIONE
Presenti:33
Votanti:32 Favorevoli: 1
Contrari:31
Astenuti:1 (Baldassarre)
Il Consiglio non approva.
PRESIDENTE
: Se nessuno chiede la parola pongo in
votazione l'ordine del giorno presentato dai Consiglieri Mafrica e
Sandri:
ESITO DELLA VOTAZIONE
Presenti:33
Votanti:28
Favorevoli: 7
Contrari:21
Astenuti: 5 (Aloisi, Baldassarre, Breuvé, Pascale e
Torrione)
Il Consiglio non approva.
PRESIDENTE
: Se nessuno chiede la parola pongo in
votazione l'ordine del giorno presentato dai Consiglieri Torrione,
Breuvé e Pascale:
ESITO DELLA VOTAZIONE
Presenti:33
Votanti:4
Favorevoli: 3
Contrari:1
Astenuti: 29 (Aloisi, Bajocco, Bene-forti, Bondaz, Borbey,
Chabod, Cout, De Grandis, Dolchi, Faval, Fosson, Lanièce, Lanivi,
Mafrica, Maquignaz, Marcoz, Martin, Millet, Pedrini, Perrin,
Pollicini, Ricco, Rolando, Rollandin, Sandri, Stévenin, Tamone,
Tonino e Voyat)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK