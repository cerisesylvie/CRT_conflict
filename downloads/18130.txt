Consiglio Regionale della Valle d'Aosta - Oggetto del Consiglio n. 1223 del 29 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 1223 del 29 marzo 2000 - Resoconto
OGGETTO N. 1223/XI Revisione dei limiti di reddito per
l'accesso alle prestazioni previste dalla legge sul minimo vitale.
(Interpellanza)
Interpellanza Richiamata la deliberazione di Giunta regionale
n. 308 del 7 febbraio 2000, avente per oggetto "Determinazione, per
l’anno 2000, dei limiti di reddito per
l’accesso alle prestazioni tese a garantire il
minimo vitale ai sensi dell’art. 3 della L.R.
27/5/1994, n. 19";
Riscontrato che, in base alle determinazioni approvate nella
succitata deliberazione, sono state fissate in £. 429.265 la quota
base mensile con abitazione di proprietà e £. 715.250 la quota base
mensile con abitazione in affitto;
Atteso che nella nostra regione, i prezzi al consumo, per
ragioni commerciali e turistiche, nonché i prezzi di affitto degli
immobili, sono, di norma, al di sopra della media nazionale;
Preso atto che diversi valdostani, anche indirettamente, in
funzione della chiusura provvisoria del traforo del Monte Bianco,
vivono situazioni di disagio, con limitazioni di orari lavorativi,
part time o al limite, anche con la perdita del lavoro stesso;
i sottoscritti Consiglieri regionali
Interpellano
la Giunta Regionale per conoscere:
1. la possibilità di studiare un ritocco di tali determinazioni
del "minimo vitale", anche provvisorie, e soprattutto in funzione
del "carovita" presente in Valle d’Aosta;
2. in caso di risposta negativa, le eventuali iniziative che si
intendono porre in essere nel rispetto
dell’obiettivo 101103, "Iniziative per la lotta
contro l’emarginazione sociale e contro la
povertà".
F.to: Lanièce - Comé
Président
La parole au Conseiller Lanièce.
Lanièce (Aut)
Un luogo comune vuole che nella nostra
regione ci sia un diffuso benessere, che la pone in posizione
avvantaggiata rispetto alle altre regioni, ma ogni tanto capita di
dimenticarsi che anche in Valle d'Aosta si presentano condizioni di
vita disagiate dal punto di vista economico, quindi inevitabilmente
anche dal punto di vista sociale.
Con la delibera in questione la Giunta regionale ha recentemente
fissato per l'anno 2000 i limiti di reddito per l'accesso alle
prestazioni tese a garantire il minimo vitale, ai sensi
dell'articolo 3 relativo ai contributi integrativi al minimo vitale
della legge regionale n. 19/94, riguardante norme in materia di
assistenza economica. Tali limiti sono a livello base meno di
430.000 lire mensili nel caso l'abitazione sia di proprietà e poco
più di 700.000 quando l'abitazione è in affitto.
È già pregevole il fatto che l'Assessorato abbia predisposto una
legge in materia di assistenza economica, ma in effetti, alla luce
anche degli attuali limiti reddituali appena fissati, questi mi
sembrano per il nostro tempo decisamente bassi e fuori mercato.
Mi sembra molto improbabile che una persona possa pensare di
vivere con circa 500 mila lire mensili o peggio con poco meno di 1
milione nel caso in cui debba pagarsi anche un affitto, di norma
non inferiore, almeno per quanto riguarda il capoluogo regionale,
alle 500 mila lire mensili. Certo, le quote si sommano in ambito
familiare, si passa da 1.200.000 lire per 3 componenti in affitto a
2.700.000 lire per una famiglia di 5 persone, ma comunque
confrontandole con i prezzi al consumo della vita di tutti i
giorni, ci rendiamo conto che il minimo vitale è proprio minimo, ma
forse non troppo vitale.
D'altronde la Valle d'Aosta è una Regione a prevalente economia
turistica con i relativi prezzi che in diversi casi non tutti
riescono a sopportare e ad accettare.
Tale situazione è confermata dal fatto che recentemente la
società di consulenza "Scenari immobiliari" ha presentato
nell'allegato al quotidiano "La Stampa" i risultati dell'andamento
dei prezzi immobiliari, risultati questi che vedono il capoluogo
regionale presentare un incremento del 3,4 percento a fronte di un
valore del 2,4 percento indicato come aumento della media
nazionale. Questo punto percentuale in più sugli aumenti medi del
mercato immobiliare italiano rappresenta il termometro reale del
costo della vita in Valle.
È proprio per questo che con l'interpellanza chiedo, anche a
nome del gruppo degli Autonomisti, di studiare la possibilità di un
ritocco di tali limiti di reddito relativi al minimo vitale, anche
solo in misura provvisoria, visto che all'articolo 3 della legge n.
19/94 viene indicato che tali limiti di reddito sono rivalutabili
annualmente in misura non inferiore all'indice ISTAT, ma non si
pone una misura superiore oltre alla quale non poter fare un
aumento.
Inoltre chiediamo anche quali siano le iniziative che la Giunta
regionale intende intraprendere per la lotta contro l'emarginazione
sociale e la povertà.
Penso che il benessere e l'umanità della società in cui viviamo
non debbano far dimenticare coloro che non fanno parte della ricca
e benestante maggioranza, anzi l'aiutare i più svantaggiati
rappresenta un importante atto di civiltà e di rispetto della
persona; per questo mi auguro che l'Assessorato della sanità e
servizi sociali possa valutare l'ipotesi di un ritocco dei limiti
di reddito, alla luce anche della situazione contingente, in modo
da permettere un miglioramento del livello di vita nella nostra
regione per tutte quelle persone che non dispongono di risorse
finanziarie sufficienti a garantire il soddisfacimento dei bisogni
fondamentali.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
La delibera di Giunta che il Consigliere
Lanièce cita ha determinato i limiti di reddito ed è stato di
conseguenza individuato l'ammontare del minimo vitale tenendo conto
della percentuale per il calcolo della perequazione delle pensioni
pari al più 1,50 percento per l'anno 2000 in attuazione del decreto
del Ministro del tesoro, bilancio e programmazione economica di
concerto con il Ministro del lavoro e previdenza sociale del 20
novembre 1999.
La lettura della tabella di cui alla delibera comporta dati
diversi rispetto a quelli che cita il Consigliere Lanièce perché
per una persona sola in casa di proprietà si calcola il 120
percento del minimo vitale, pertanto non sono 429.265 lire citate
nell'interpellanza, ma 515.090 lire e così di seguito. Per una
persona sola in casa di proprietà il limite del minimo vitale è di
lire 515.090, per una persona sola in casa di locazione lire
979.000, per due persone in casa di proprietà lire 751.000, per due
persone in locazione 1.251.000 lire e così di seguito.
La variazione dell'indice per il calcolo delle perequazioni
delle pensioni per il periodo 1° gennaio 1999 - 31 dicembre 1999 è
stata determinata in applicazione della legge n. 19 in più 1,7
percento a fronte di una variazione percentuale dell'indice dei
prezzi al consumo per le famiglie di operai e impiegati calcolata
dall'ISTAT per la Valle d'Aosta per il periodo febbraio 1999 -
febbraio 2000 in più 1,4 percento.
Questi sono i dati ufficiali su cui ci basiamo; mi pare di
capire, ma se sbaglio mi corregga il Consigliere, che, quando parla
di carovita presente in Valle d'Aosta, per forza di cose si
riferisca agli indici ISTAT. Poi ci sono parametri diversi, ma che
confluiscono tutti negli indici ISTAT, come il parametro che ha
citato sul mercato immobiliare che può non essere un indice
importante perché vi sono molti fattori che intervengono sul
mercato immobiliare, ma non va confuso l'indice ISTAT rispetto
all'indice di perequazione delle pensioni che è quello che
utilizziamo e che sia in questo caso che per quanto riguarda l'anno
precedente è superiore all'indice ISTAT ovvero più 1,7 rispetto a
più 1,4.
Noi abbiamo sempre deciso di rapportarci alle pensioni perché la
pensione sociale al momento dell'emanazione della legge n. 19/94 è
stata l'elemento di valutazione per definire una valutazione del
minimo vitale. Su questo si può discutere, non voglio porre dei
paletti definitivi dicendo che da questa parte sta la ragione e
dall'altra parte sta il torto, si può discutere all'infinito sul
minimo vitale. Dico solo che questa legge ha avuto un grosso pregio
che è quello di standardizzare le misure dei contributi a favore
delle famiglie bisognose rispetto al far west che esisteva
precedentemente e che alcuni in questa sala conoscono benissimo
perché i contributi venivano dati a seconda di valutazioni
totalmente soggettive, mentre ora c'è una tabella e c'è una
commissione che li valuta.
Ricordo che la Valle d'Aosta è la Regione che spende di più per
la spesa sociale pro capite rispetto a tutte le altre regioni
d'Italia; se teniamo presente che questa spesa sociale viene
indirizzata prevalentemente alle fasce deboli, convengo con il
Consigliere Lanièce che tutto è discutibile perché potremmo alzare
il minimo vitale, abbassare i contributi per gli asili nido o
abbassare le rette per gli anziani o fare tutta una serie di
politiche che coinvolgono tutte le fasce deboli; noi riteniamo che
questa materia sia molto, molto complessa tant'è che abbiamo
costituito un gruppo di lavoro, e do in parte risposta alla seconda
domanda, per l'applicazione del decreto legislativo n. 109/98 che
riguarda l'indicatore della situazione economica, cosiddetto
"riccometro". Il gruppo di lavoro è costituito da rappresentanti
dei servizi sociali, delle politiche educative dell'Assessorato
istruzione e cultura, dei comuni e dei consorzi e ha già
relazionato in merito all'attività e ha già avanzato delle proposte
per andare a definire dei parametri valutativi riguardo alla
definizione di questo indicatore della situazione economica,
ISE.
Questo ci permetterà di avere un quadro più chiaro degli
interventi economici che l'Amministrazione regionale attua e
permetterà di calcolare non solo la dichiarazione dei redditi così
come viene fatta oggi e che è molto fuorviante, come sappiamo, ma
anche le altre entrate derivanti da contributi di vario genere
erogati dalla Regione come i contributi assistenziali, agricoli,
industriali, commerciali, imprese turistiche, il patrimonio
immobiliare calcolandolo non sul valore catastale degli immobili,
il patrimonio mobiliare, tutta la parte relativa all'attività
finanziaria, gli investimenti e quant'altro. E questo se attuato, e
dovrà comunque essere attuato, ci permetterà di fare delle
politiche più eque perché molti sono i casi di coloro che si
presentano presso i servizi sociali dichiarando un reddito zero
salvo poi scoprire, ma non è compito dei servizi sociali, che così
non può essere perché hanno altre entrate. Uno dei punti che dovrà
essere chiarito è chi effettua l'attività ispettiva e l'attività di
controllo perché è un tema che il decreto legislativo lascia aperto
e ne demanda alle amministrazioni regionali la definizione.
Non voglio dilungarmi oltre se non nel dire che la legislazione
attuale non sarà sicuramente la migliore in assoluto, ma è una
legislazione che ha comunque il merito di definire con certezza chi
ha diritto e chi non ha diritto. Questo è già servito nel passato
come sistema di autoregolazione da parte degli stessi cittadini nel
presentare domande ai servizi sociali.
Ricordo, per quanto riguarda l'accenno che ha fatto il
Consigliere Lanièce al mercato immobiliare e alle politiche sulla
casa, che su questo versante siamo all'avanguardia sia con i mutui
prima casa, sia con i contributi, legge n. 30, per le
ristrutturazioni per cui vanno messe in cantiere tutta una serie di
iniziative che da anni sono in vigore.
Ricordo anche che il sottoscritto aveva presentato un disegno di
legge, la legge sulla famiglia, e in un articolato era previsto un
prestito per le famiglie di nuova costituzione e questa emerita
Assemblea aveva bocciato l'articolo mettendo in minoranza
l'Assessore regionale e qualcun altro perché l'Assemblea regionale
non aveva trovato l'accordo sulla definizione di nucleo familiare,
cosa che invece è definita in altre regioni.
Altre regioni stanno definendo questo intendendo come nucleo
familiare quello basato unicamente sul matrimonio e non sulla
coppia di fatto. È materia aperta, una materia che sicuramente
dovremo andare a discutere; a mio parere abbiamo perso un'occasione
per dare un aiuto ai nuovi nuclei familiari di fatto o
regolarizzati che iniziano una vita in comune.
A mio parere dovremo ritornarci perché, così come era stata
formulata, come prestito e in quanto tale rimborsabile potrebbe
essere uno strumento aggiuntivo che non va a caricare ulteriormente
le finanze regionali e potrebbe essere sicuramente d'aiuto, ma non
voglio polemizzare su questo, è una scelta che abbiamo preso
consapevolmente in quest'aula e su cui torneremo.
Le politiche sociali in materia di assistenza sociale in senso
stretto necessitano di una revisione; importante sarà, al di là
dell'applicazione del redditometro, anche il quadro che ne uscirà
dal disegno di legge del Ministro Turco da tempo in discussione in
Parlamento.
Président
La parole au Conseiller Lanièce.
Lanièce (Aut)
Prendo atto della risposta che mi ha fornito
l'Assessore.
Alcune precisazioni. Nell'interpellanza abbiamo indicato la
quota base mensile perché nella delibera si parla di quota base
mensile senza fare riferimento alla singola persona perché la quota
per la singola persona, come ha detto l'Assessore, è il 120
percento di questa quota base mensile.
Questa interpellanza era stata presentata alla luce della legge
regionale n. 19, una legge importante di cui bisogna dare atto -
perché da parte dell'opposizione non si deve solo criticare, ma si
deve anche dare atto delle cose positive che vengono fatte dalla
maggioranza -, nella quale all'articolo 3, concernente i contributi
integrativi al minimo vitale, si indicava il fatto che i limiti di
reddito ogni anno vengono rivalutati, ovviamente in misura non
inferiore all'indice ISTAT senza porre però un "paletto" entro il
quale fare questi aumenti; allora ci siamo chiesti, vista la
situazione contingente a seguito anche della chiusura del tunnel,
vista la situazione dell'incremento dei prezzi immobiliari che è di
un punto percentuale più alto rispetto alla media nazionale, viste
le difficoltà lavorative occupazionali, se era il caso, in via
provvisoria, di verificare la possibilità di apportare dei leggeri
aumenti a questi limiti per l'anno 2000.
L'Assessore ha detto che questo non è possibile e ha spiegato i
meccanismi, che essendo matematici non possiamo contraddire, in
base ai quali sono state fatte queste valutazioni, cioè in base al
calcolo della perequazione delle pensioni: pertanto, rispetto
all'indice ISTAT, che indica un aumento dell'1,4 percento, qui c'è
stato un aumento dello 0,3 percento perché si è passati all'1,7
percento.
Noi rimaniamo convinti comunque dell'opportunità di verificare
la possibilità di fare questi spostamenti, di fissare questi limiti
non solo in base a dei criteri meccanici e matematici, ma anche in
base alla situazione contingente della nostra Regione, proprio per
dare una risposta positiva a persone che, per loro sfortuna, si
trovano a non avere neanche quelle risorse finanziarie disponibili
per garantire, come dicevo prima, il soddisfacimento dei bisogni
primari fondamentali. Penso che sia compito dell'Amministrazione
regionale di cercare di dare alle persone che si trovano in grossa
difficoltà un aiuto anche importante per poter migliorare
lentamente il proprio tenore di vita. E questo anche perché
comunque, visti i limiti, penso che tutti possano valutare che sono
limiti minimi e poco vitali.
Rimaniamo quindi dell'avviso che si potrebbe cercare di
incrementare questi limiti in funzione della situazione contingente
e invitiamo l'Assessore a informare la commissione competente, non
appena ci saranno novità, sul disegno di legge del Ministro Turco
in modo da vedere anche le iniziative che la nostra Regione potrà
fare in funzione di questa legge nazionale.
Per finire, volevo solo aggiungere che riconosciamo l'importanza
della legge regionale n. 19, cioè non volevamo criticare la legge.
La legge c'è, va bene, è un piccolo sostegno, ma in questo caso
chiedevamo qualcosa di più. Invitiamo l'Assessore a seguire con
attenzione questo settore anche perché si tratta solamente di
aiutare persone che, a differenza della maggioranza dei Valdostani,
si trovano in grosse difficoltà e quindi un piccolo aiuto da parte
nostra penso che sarebbe bene accetto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK