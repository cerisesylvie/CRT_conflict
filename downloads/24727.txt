Consiglio Regionale della Valle d'Aosta - Oggetto del Consiglio n. 112 del 1° ottobre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 112 del 1° ottobre 2008 - Resoconto
OGGETTO N. 112/XIII - Interpellanza: "Attività svolta
dall'Agenzia regionale per le erogazioni in agricoltura".
Interpellanza
Richiamato l'art. 2, comma 1, della l.r. 26 aprile 2007, n. 7
"
Istituzione dell'Agenzia regionale per le erogazioni in
agricoltura della Regione autonoma Valle d'Aosta/Vallée d'Aoste
(AREA VdA)" il quale evidenzia che l'"Agenzia svolge le funzioni di
organismo pagatore per la Regione" e che può espletare
"contabilizzazione e controllo per ogni altro aiuto regionale
destinato all'agricoltura e allo sviluppo rurale...";
Ricordato che l'Agenzia aveva fra gli obiettivi quello di
sveltire, alleggerire le procedure dei pagamenti;
Considerato che AREA VDA non ha ancora ottenuto il
riconoscimento di Organismo pagatore da parte del
Ministero;
Constatato che, a tutt'oggi gli agricoltori devono ancora
ricevere parte delle liquidazioni (misure agroambientali e
indennità compensativa) del 2007 e tutte quelle del 2008;
il sottoscritto Consigliere regionale
Interpella
l'Assessore regionale all'Agricoltura e Risorse Naturali per
sapere:
1) quale attività ha svolto l'AREA VDA nel corso del suo
primo anno;
2) se è stata prodotta la relativa relazione annuale prevista
dall'art. 2, comma 3, della l.r. 7/2007;
3) quali sono le motivazioni che hanno impedito il
riconoscimento di Organismo pagatore da parte del
Ministero;
4) se è intenzione della Giunta regionale utilizzare, anche
per il 2008, così come per il 2007, come indennizzo agli
agricoltori, degli anticipi prelevati dai trasferimenti di risorse
dell'Amministrazione regionale.
F.to: Chatrian
Président
- La parole au Vice-président Chatrian.
Chatrian (VdAV-R)
- Grazie, Presidente. Assessore,
vorremmo conoscere la situazione generale, la legge è stata
approvata nell'aprile 2007, le chiediamo quali attività ha svolto
l'agenzia nel corso di tutto il primo anno: dal mese di settembre
2007 ad oggi e le domandiamo, ai sensi dell'articolo 2, comma 3, se
è stata prodotta la relazione che l'agenzia dovrebbe trasmettere
inoltre, con cadenza annuale, alla Presidenza della Regione e alla
competente Commissione consiliare per il tramite dell'Assessorato
competente, in materia di agricoltura sull'attività svolta. Le
chiediamo come mai non ha ancora ottenuto il riconoscimento di
organismo pagatore da parte del Ministero, obbligando la Regione
ancora una volta a versare ad AGEA i fondi per il cofinanziamento
del Programma di sviluppo rurale e le domandiamo poi, per quanto
riguarda le liquidità e il liquidare agli agricoltori,
"se è
intenzione della Giunta regionale utilizzare, anche per il 2008,
come per il 2007, come indennizzo agli agricoltori,
degli
anticipi prelevati dai trasferimenti di risorse
dell'Amministrazione regionale"
, anticipi riferiti alle misure
agroambientali e alle indennità compensative. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Questa è
un'interpellanza con alcuni punti da sviluppare e cercherò di
rispondere punto per punto, di modo tale che vi sia la possibilità
di avere una panoramica su tutto quanto è stato richiesto. AREA VDA
è divenuta operativa dal mese di ottobre 2007 con il passaggio di
21 risorse che precedentemente erano in carico all'Amministrazione
regionale, di cui 5 a tempo parziale, che hanno nel trasferimento
trasferito anche le loro competenze. Dal 1° maggio di quest'anno
sono transitati nell'organico AREA 2 dipendenti regionali ancora.
Prestano servizio anche 3 risorse provenienti dal comparto unico
regionale, di cui 1 a tempo parziale. I primi due mesi di attività
sono stati necessari - parlando del 2007 - per attivare le
procedure iniziali, appalto e servizio di tesoreria, servizio
elaborazione stipendi, assicurazioni, 626, insomma tutto quello che
era previsto già nella legge di attivare. La legge istitutiva
imponeva ad AREA di rendersi autonoma entro due anni
dall'approvazione della legge, quindi siamo ancora all'interno di
questo periodo; ad oggi già tutti i contratti di locazione e di
utenza sono stati intestati all'agenzia ed è in fase di ultimazione
la rete informatica indipendente. Queste operazioni sono state
eseguite con un anno di anticipo rispetto a quanto consentito,
quindi siamo nei tempi previsti. Da ottobre ad oggi il personale ha
partecipato a diversi percorsi formativi, specifici ed obbligatori
per ottenere il riconoscimento dell'OPR, difatti questi sono
necessari come requisiti per il riconoscimento; l'ultimo svoltosi
ad Aosta il 16-17 settembre 2008 è stato tenuto da 7 dirigenti
AGEA. La spesa è stata interamente sostenuta da AGEA stessa,
nell'ambito di una collaborazione che si è andata intensificando
soprattutto nell'ultimo periodo. Durante tutta la fase di
insediamento AREA ha comunque garantito tutte le attività a favore
degli agricoltori, quali le attività di sportello e di supporto
alle aziende, di istruttoria delle pratiche, di controllo
amministrativo e in loco - sono state visitate 400 aziende -, di
sostegno ai giovani agricoltori che è un'altra delle competenze. Si
sono svolte anche attività straordinarie in collaborazione con AGEA
e con i CAA, che sono i centri di assistenza agricola, che fanno
capo all'Associazione agricoltori, per risolvere numerose anomalie
presenti nei fascicoli verificatesi prima della gestione; quindi un
trascinamento anche di queste problematiche legate spesso ad
aspetti informatici e più presenti forse da noi, dove un'azienda
medio-piccola ha magari 200 particelle, mentre la stessa azienda in
Piemonte ne avrebbe 3-4 o 5, questo è importante dirlo. Infine sono
iniziate le attività di formazione di una parte del personale, che
dovrà operare nell'ambito dell'attività di autorità di
certificazione dei programmi POR FSR, POR FSE, PAR FSA; tale ultima
attività è stata attribuita ad AREA con legge regionale n. 3/2008;
questa è un'ulteriore attività. Sono stati creati e consolidati
ottimi rapporti di collaborazione con AGEA e soprattutto con i
centri di assistenza agricola operanti in particolare con le sedi
sul nostro territorio.
Per quel che riguarda il punto n. 2, non essendo specificato
nella legge regionale il termine di presentazione della relazione
annuale sull'attività di AREA VDA, si è provveduto ad inserire un
primo resoconto del periodo 3 settembre-31 dicembre 2007 nel
fascicolo del conto consuntivo 2007, una relazione dettagliata
dell'attività svolta fino ad oggi è stata già inoltrata al
Dipartimento agricoltura, la prossima relazione annuale verrà
predisposta a fine anno solare, in concomitanza con la chiusura
dell'esercizio finanziario, e questo è quanto previsto
dall'articolo di riferimento che è stato citato
dall'interpellante.
Punto n. 3: per il riconoscimento dell'organismo pagatore sono
in corso le verifiche da definire con AGEA e si è in attesa delle
intenzioni del nuovo Governo; abbiamo avuto anche questo passaggio
al nuovo Governo in merito al riconoscimento di nuovi organismi
pagatori. Vorrei solo ricordare che nella Commissione politiche
agricole di Lecce il Ministro Zaia ha fatto delle osservazioni in
merito agli orientamenti che il Governo sta predisponendo per
quanto riguarda la gestione di tutti gli organismi pagatori delle
Regioni; siamo anche in attesa di novità su questo fronte, comunque
si va avanti. È comunque già stata individuata con AGEA la forma di
organizzazione da proporre alla Giunta regionale e sono stati
predisposti alcuni manuali, anche questi necessari per il
riconoscimento, altri saranno predisposti appena definita la
struttura dell'agenzia. Il mancato riconoscimento ad oggi
dell'organismo pagatore non ha tuttavia arrecato alcun danno agli
agricoltori valdostani, grazie al fatto che per il 2007 le aziende
valdostane che ne hanno fatto richiesta hanno potuto beneficiare di
3 anticipazioni regionali, fino alla concorrenza del 100%
dell'indennità compensativa e del 50% delle misure agroambientali,
vedi le deliberazioni di Giunta n. 2850/2007, n. 1228/2008. Sono
state accolte 4.642 domande ed erogati 11.068.000 euro degli
11.823.000 stanziati, praticamente tutto quello che era stato
stanziato. Si precisa che le uniche anticipazioni erogate a livello
nazionale - questo è importante dirlo perché a volte girano delle
voci diverse - si riferiscono alle domande 2007 di prosecuzione
dell'impegno agroambientale, quindi solo l'agroambiente, derivante
dalla vecchia programmazione, per le quali è concesso il 75% delle
sole misure agroambientali, quindi non c'entra l'indennità
compensativa. Le aziende valdostane interessate da questa
operazione sono 311, che però hanno già ricevuto anticipi regionali
in misura maggiore. Nel momento in cui dovesse arrivare tale forma
di anticipazione da parte di AGEA, quindi saremmo nella situazione
in cui questo viene reso all'Amministrazione regionale; pertanto il
finanziamento AGEA dovrà essere restituito alla Regione tramite
AREA. Si precisa che è priva di fondamento la notizia che altre
Regioni hanno erogato i pagamenti dei premi 2008 a maggior ragione,
perché è appena iniziata la fase istruttoria delle domande e non è
ancora stato effettuato il sorteggio delle aziende da controllare:
questo a livello generale. Da informazioni assunte presso AGEA, non
saranno posti in pagamento nel corrente anno i premi 2007 a
completamento e anche per il 2008 sono previsti ritardi, poiché
devono ancora essere concordate alcune procedure con la Commissione
europea, questo sempre a livello Ministero AGEA. I tempi di
erogazione dovrebbero andare a regime dal 2009, questo è quello che
ci riferiscono da Roma. Le domande 2009 dovrebbero essere pagate
nei termini, verso la fine del 2009, le stesse indicazioni sono
state date dai dirigenti AGEA presenti il 16-17 settembre per i
corsi di formazione. AGEA ha informato che solo due Regioni
italiane hanno completato l'approvazione delle deliberazioni
attuative del PSR, cosa che noi abbiamo già fatto per quel che
riguarda le misure approvate in luglio, e quindi solo queste
saranno in grado di proporre i pagamenti 2007 appena completata,
con esito favorevole, l'istruttoria sul 100% delle domande. A noi
manca solo più una deliberazione sui controlli, che è già pronta,
quindi siamo in linea con le altre Regioni.
Punto n. 4: in considerazione di quanto espresso al punto
precedente, AREA ha predisposto i conteggi dei premi 2008 da
riconoscere agli agricoltori valdostani, che ammontano
complessivamente a 16,9 milioni di euro. In fase di preparazione
della finanziaria 2009 e del bilancio preventivo 2009-2011
l'Assessorato propone una norma apposita - che sarà poi oggetto di
discussione nei prossimi giorni con l'Assessorato delle finanze,
con la Giunta e gli altri Assessorati - per assicurare agli
agricoltori valdostani le anticipazioni per l'annata agraria 2008,
sulla base dei conteggi riferiti e con le stesse percentuali di
intervento del precedente anticipo; come già riportato, dal 2009 i
pagamenti dovrebbero andare a regime. Questo è quanto succede in
generale, ci tenevo a dirlo, perché molto spesso si assiste a delle
interpretazioni particolari, che spontaneamente o spintaneamente
vengono amplificate e questo non va a beneficio di coloro che
aspettano delle notizie precise su questi argomenti e naturalmente
ogni notizia errata può essere fonte di danno per gli agricoltori
interessati perché la confusione non va mai bene.
Président
- La parole au Vice-président Chatrian.
Chatrian (VdAV-R)
- Grazie, Presidente. Prendiamo atto
per il punto n. 4 che al momento non è stato ancora erogato nulla,
se ho ben capito, siamo al 1° ottobre e l'Assessore ci porta a
conoscenza che sarà eventualmente inserita nella prossima
programmazione 2009-2011, il triennio successivo per quanto
riguarda...
(interruzione dell'Assessore Isabellon, fuori
microfono)
... 2009, sì comunque nel triennio 2009-2011 e quasi completate
le due indennità del 2007.
Per quanto riguarda il punto n. 3, siamo in attesa, come è stato
detto ed elencato; per quanto riguarda il punto n. 1, si procede in
essere con i vari corsi di formazione e quant'altro; mentre per
quanto riguarda il punto n. 2 ho visto la deliberazione di Giunta
relativa al consuntivo, prettamente "consuntivo 2007" dei primi tre
mesi solamente e, quanto alla relazione, non è chiaro l'articolo 2,
comma 3; ho capito che si farà un consuntivo con la relazione
allegata per quanto riguarda tutto il 2008. Aspetteremo tale
consuntivo, ma soprattutto la relazione dettagliata del 2008, visto
che il consuntivo 2007 è di tre mesi e essendo la partenza
operativa dell'AREA, non dà quelle informazioni utili al fine di
poter analizzare e verificare il lavoro fatto. Grazie.
Président
- Merci. Après cette intervention nous
terminons les travaux pour cette journée, le Conseil reprendra
demain à 9 heures.
La séance est levée.
---
La séance se termine à 20 heures.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK