Consiglio Regionale della Valle d'Aosta - Oggetto del Consiglio n. 2432 del 6 febbraio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula
Oggetto del Consiglio n. 2432 del 6 febbraio 2002 - Resoconto
OGGETTO N. 2432/XI Ricerca "Prometeo" sulla spesa sanitaria
in materia di prevenzione nelle Regioni. (Interpellanza)
Interpellanza Preso atto dei dati forniti dalla ricerca
"Prometeo" circa il numero di morti che potrebbero essere evitate
se si attuassero maggiori interventi nella prevenzione, se si
potenziassero metodi di diagnosi precoci, se fosse garantita una
maggiore rapidità nelle cure ed una migliore e più tempestiva
assistenza;
Constatato che la nostra regione si colloca al primo posto nella
graduatoria delle peggiori regioni italiane per quanto riguarda le
morti evitabili e che tali dati confermano una tendenza che vedeva
la nostra regione segnalarsi già nei rapporti precedenti di
Prometeo per "mancanza di prevenzione", "cattiva diagnosi precoce",
per "cattiva igiene ed assistenza sanitaria";
Considerato che, a fronte di tali dati, la Valle
d’Aosta si colloca ai primi posti nella graduatoria
delle regioni che nel 2000 hanno maggiormente incrementato la spesa
sanitaria, segnalandosi per una crescita del 16,4 percento;
Preso atto delle ripetute affermazioni
dell’Assessore regionale alla Sanità, Salute e
Politiche Sociali circa la necessità di intervenire per migliorare
il livello di benessere della popolazione, pur in una politica di
contenimento delle spese;
i sottoscritti Consiglieri regionali
Interpellano
l’Assessore competente per sapere:
1) se è a conoscenza dei dati della ricerca Prometeo e quale è
la sua valutazione al riguardo;
2) quali misure sono state finora attivate per contrastare la
situazione sanitaria descritta dall’indagine
Prometeo;
3) cosa intende fare per intervenire nei settori critici
evidenziati da tale ricerca.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
La ricerca "Prometeo" è in atto dal
1999, quindi questa è la terza edizione, dopo quella del 1999, del
2000 e del 2001. È una ricerca che è portata avanti da una serie di
enti specializzati: l’Università di Roma di Tor
Vergata, l’Istituto nazionale di statistica, la
Farmindustria, e via dicendo. Sono presenti diversi settori della
ricerca, ed è una ricerca che ha lo scopo di descrivere e indagare
sullo stato di salute della popolazione, sui servizi sanitari in
rapporto al contesto demografico ed economico, partendo da una
domanda principale: è possibile verificare quanti morti il Servizio
sanitario potrebbe evitare se fosse organizzato in modo diverso?
Questo è il concetto.
Il concetto è vedere la percentuale di morti evitabili a livello
di singoli contesti, per descrivere attraverso questo indicatori lo
stato di salute di una regione; chiaramente non è la voce,
l’unica voce vera che fotografa tutta la situazione
sanitaria di una regione e di un paese, però è un punto di vista
interessante, fra l’altro è un punto di vista che
sta prendendo sempre più piede e importanza a livello
nazionale.
Puntualmente, ogni anno, come appare la ricerca "Prometeo", la
sottoscritta, insieme al proprio gruppo, porta
all’attenzione del Consiglio i dati di questa
ricerca che riguardano la Valle d’Aosta e poi le
valutazioni che i responsabili politici della salute fanno e, di
conseguenza, le azioni da intraprendere.
Sono dati molto interessanti, specie se vengono letti in
progressione e paragonati con gli anni precedenti. Oggi, quindi,
non possiamo più fare alcune valutazioni, che magari si facevano
rispetto al primo rapporto del 1999, perché non possiamo più dire
che è qualcosa di estemporaneo: è una ricerca che sta prendendo
piede e importanza anche a livello nazionale.
Rispetto a questa ricerca - io dico: purtroppo - la Regione
Valle d’Aosta si colloca all’ultimo
posto nelle graduatorie: se vediamo quanti sono i decessi che si
sarebbero potuti evitare con adeguati interventi, come la
prevenzione primaria, oppure con diagnosi precoce, oppure con
adeguati generi di assistenza sanitaria, vediamo che la Valle
d’Aosta "purtroppo" si trova in fondo alla
graduatoria.
È vero che la mortalità risulta tendenzialmente più elevata
nelle regioni del nord rispetto a quelle del sud, ma fra di esse -
dice la ricerca -
"il tasso più elevato, confermando la tendenza
degli anni passati, si riscontra nella Valle d’Aosta
- 4,2 per mille abitanti - a fronte di una media che si aggira sui
3,5 a livello nazionale":
la Valle d’Aosta
rimane quindi l’unica regione dove la mortalità è
superiore a quattro per mille abitanti. Questo come tasso di
mortalità standardizzato.
Se poi andiamo a vedere anche le mortalità evitabili, sempre
sulla base di questa ricerca, a fronte di una mortalità che nel
nostro Paese si colloca a 1,7 su mille decessi maschili, e a 0,7 su
mille decessi femminili, la regione che registra il tasso di
mortalità evitabile più alta, riferita sia agli uomini che alle
donne, è la Valle d’Aosta, dove si registrano 2,2
decessi maschili su mille abitanti e 0,8 decessi femminili su mille
abitanti. Continua la ricerca:
"Se analizziamo le morti
evitabili, si individuano in particolare quelle morti che non si
sarebbero verificate con l’adozione di interventi
adeguati sugli stili di vita, di prevenzione, di diagnosi precoce e
terapia, di strutturazione e funzionamento
dell’assistenza sanitaria. In particolare, con
riferimento ai decessi che si sarebbero evitati con interventi
adeguati di prevenzione primaria, si registrano valori più elevati
nelle regioni del nord e fra questi si rileva per primo un picco
massimo nella Valle d’Aosta".
Dice ancora la
ricerca:
"Con riferimento alle morti causate da ritardi nella
diagnosi precoce nelle terapie, ancora una volta la carenza si
registra soprattutto nelle regioni settentrionali e il valore più
elevato di decessi femminili determinato da questa causa è
registrato appunto in Valle d’Aosta".
Questi sono i dati che abbiamo a disposizione, questi sono i
dati che hanno sicuramente fatto riflettere
l’Assessore. Sono dati che purtroppo confermano le
precedenti ricerche, quindi c’è un trend. Va notato
che c’è stato comunque un miglioramento complessivo
a livello nazionale e anche nella Regione Valle
d’Aosta si è verificato un lieve miglioramento
rispetto agli anni precedenti, però i dati sono ancora molto
gravi.
Tutti noi abbiamo visto, nei giorni scorsi, degli articoli di
giornale in cui si indicavano gli effetti della "mala sanità"; si
parlava di 80 mila morti all’anno che si potevano
evitare e si invocava una sanità più efficiente per evitare questo,
e andando a vedere le tabelle, si trova che la Regione Valle
d’Aosta è fra quelle che occupano in alcuni casi le
ultime o le ultimissime posizioni, pur - e qui lo abbiamo aggiunto
- con una spesa sanitaria molto alta rispetto alle altre regioni.
Allora è un po' questo rapporto costi-benefici che andrebbe
chiarito, e soprattutto ci si chiede se non è possibile impiegare
le risorse in modo da essere più efficienti ed efficaci, e in modo
da realizzare l’obiettivo che tutti quanti ci
poniamo, che è il miglioramento della salute dei cittadini e delle
cittadine di questa regione.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Inizierei con il dire che questa
interpellanza era scontata; ho avuto modo di dirlo anche in
conferenza stampa, perché è un argomento che giustamente deve
preoccupare il Consiglio regionale, ma inizierei con il dare
lettura di un comunicato del Ministro Sirchia
all’indomani della presentazione dello studio
"Prometeo". Il ministro dice testualmente:
"Gli ottantamila
decessi addebitati alla "mala sanità" italiana sono invece frutto
di un insieme di fattori negativi, che comportano la riduzione
della vita".
Sirchia commenta così gli ultimi dati sulla
mortalità, addebitati alle strutture sanitarie:
"Questa non
dipende solo dai servizi sanitari, ma da una serie di tanti fattori
negativi che portano all’accorciamento
dell'esistenza. Se si muore prima, non è solo per le cattive cure
ricevute negli ospedali, ma soprattutto per
l’alimentazione sbagliata, l’abuso di
alcool, il mancato rispetto delle regole stradali?"
, e così
via.
"La sanità?"
- ha aggiunto il ministro -
"?è un
frammento dei rimedi che si possono mettere in atto, per difendere
la salute. Il problema italiano è passare dalla sanità al concetto
di salute; quest’ultima la dobbiamo difendere ognuno
di noi, non pensando che i farmaci possano risolvere tutto".
Questo comunicato stampa è praticamente la riedizione delle
dichiarazioni che aveva fatto l’allora Ministro
Veronesi alla presentazione della prima ricerca "Prometeo", ed è
quanto viene affermato dal mondo scientifico allargato.
Per entrare nel merito delle domande che sono state poste,
innanzitutto cercherei di dire obiettivamente le cose come stanno.
Innanzitutto l’USL della Valle
d’Aosta non è al primo posto fra le regioni peggiori
per morti evitabili. Ci sono altre quattro aziende, appartenenti a
quattro diverse regioni, con valori sfavorevoli rispetto ai nostri:
Piemonte, Lombardia, Veneto e Friuli Venezia Giulia. Il dato
obiettivo è questo, perché il comitato stampa di "Prometeo" parla
delle aziende che si classificano in fondo e parte dalla Valle
d’Aosta, ma chi è classificata in fondo è un'azienda
dell’alto Friuli, dove notoriamente ci sono dei dati
di mortalità peggiore.
Ed è chiaro che essendo l’azienda USL
l’unica presente in regione, la regione, nella
classificazione delle province, ci classifica come ultima, perché
non c’è ragione di paragone, però come azienda è
equiparata a regioni quali il Piemonte, Lombardia, Veneto e Friuli
Venezia Giulia, dove sicuramente non è bassa la qualità
dell’assistenza e, generalmente, se notate, sono
regioni di montagna. Questo è un dato su cui bisogna
riflettere.
Rispetto alla spesa sanitaria, penso che vi sia stato
distribuito il comunicato stampa che abbiamo fatto
all’indomani della ricerca e che condensa tutta una
serie di risposte; comunque è un documento che riprende quanto
dirò, ma la nostra spesa non è cresciuta del 16,14 percento, come
dice la ricerca, ma del 14,7 percento: per di più, i dati di
"Prometeo", che da questo punto di vista sono molto cauti nel
documento ufficiale - una cosa è leggere il documento "Prometeo",
altra cosa è leggere il comunicato ANSA partito dalla redazione
romana -, non considerano per le regioni a statuto speciale i
ripiani di disavanzi che sono preclusi a noi. Sotto questo punto di
vista, quando si parla di "spesa sanitaria", bisognerebbe sempre
aggiungere al fondo storico assegnato alle regioni a statuto
ordinario, anche i ripiani che vengono fatti mediamente con due
anni e mezzo di ritardo. Questo porterà a significativi
riallineamenti della spesa sanitaria nei prossimi due anni.
Sul collegamento causale - è questo il punto focale - fra esiti
di morti evitabili e possibili cause legate alla mancata
prevenzione primaria o secondaria regionale, e i livelli di spesa,
voglio invitare a riflettere su due punti importanti per la salute
dei Valdostani.
Il primo è il fatto che l’aumento della spesa è
anche un indicatore di ricerca di maggiore efficienza, fatti salvi
gli aumenti imputabili alla morfologia del territorio e ai costi
non dipendenti dalle politiche regionali; ricordo che
c’è un interessante documento predisposto da un
gruppo di lavoro, che era stato costituito dal Ministro Veronesi,
che dà nelle regioni di montagna un costo superiore di circa il 20
percento rispetto alle regioni di pianura, per mantenere gli stessi
livelli di assistenza: questo è un documento ufficiale del
ministero.
In Valle d’Aosta - si pensi agli oneri economici
derivanti dal personale dipendente del Servizio sanitario che, in
Valle d’Aosta, sono di 19,1 medico ogni 10.000
abitanti contro una media nazionale di 11,5 e di 66,3 infermieri
contro i 34 della media nazionale - siamo al doppio. La presenza di
infermieri in Valle d’Aosta - per questo continuo a
dire che non c’è quella crisi che molti accampano -
è pari al doppio; una considerazione che si può fare è che questi
siano distribuiti sul territorio piuttosto che in Ospedale, ma ciò
è dovuto alla logica della territorializzazione del servizio.
Si pensi ancora che, in totale, il personale del Servizio
sanitario in Valle è di 147,9 dipendenti a fronte di una media di
72,8 ogni 10.000 abitanti: è il doppio anche qui. Potremmo riaprire
il discorso sull'esternalizzazione del servizio o meno, ma questa è
la realtà: i dipendenti sono molti; giusti o non giusti, che
lavorino troppo o troppo poco, che necessiti una maggior
razionalizzazione? il dato obiettivo è comunque questo! Riteniamo
che la qualità dell’assistenza è anche correlata
alla quantità del personale che presta servizio.
Si pensi, infine, che la retribuzione media del personale
dipendente del Servizio sanitario in Valle d’Aosta è
superiore alla media nazionale per tutte le categorie dei medici,
dirigenti, altro personale in generale, e questo in virtù
dell'indennità di bilinguismo, in virtù dei fondi di risultato che
l’Amministrazione regionale stanzia sul bilancio
regionale, al di là delle contrattazioni nazionali, in virtù di
logiche che altrimenti non avrebbero incoraggiato personale
qualificato a venire o a rimanere a lavorare in Valle
d’Aosta, regione piccola di confine: questo è il
motivo per cui cerchiamo di trattenere primari e personale
specializzato! Il secondo argomento che vorrei sottolineare è che
solo in parte la morte è un evento potenzialmente evitabile o
procrastinabile, poiché ad influire sulla stessa contribuiscono
anche stili di vita e scelte individuali, su cui poco può fare
l’efficienza sanitaria regionale (vedasi comunicato
del Ministro Sirchia).
Ovviamente rispondo che sono a conoscenza della ricerca
"Prometeo", anche se l’abbiamo appresa dai
comunicati stampa e abbiamo dovuto chiedere con insistenza il
documento ufficiale direttamente alla fonte: questo riguarda la
Valle d’Aosta, come riguarda tutte le regioni, ed è
un approccio sbagliato perché le regioni dovrebbero essere
coinvolte già prima, nella fase di elaborazione della ricerca. Una
ricerca che, dal punto di vista epidemiologico, ha una sua
metodologia, inventata da un americano, anche se messa in
discussione da tanti ricercatori. Questi dati dell'indagine non
cadono in un vuoto di informazione epidemiologica regionale.
La relazione sanitaria e sociale 1999-2000, già
l’estate scorsa, aveva descritto il profilo della
mortalità regionale dal 1992 al 1997, riconoscendo per alcune cause
di morte: tumori, cirrosi e traumatismi - soprattutto negli uomini
- degli eccessi di rischio dovuti principalmente alla mancata
osservanza della prevenzione, a particolari stili di vita, cioè
abuso di alcol, fumo, abitudini alimentari non corrette, quali
determinanti dirette o indirette dell’evento morte,
o a pregresse esposizioni a lavori usuranti, oggi quasi
scomparsi.
La relazione sociosanitaria diceva quindi esattamente la stessa
cosa: che eravamo, dal punto di vista di tumori, cirrosi e
traumatismi, fuori dalle medie e qui parliamo di stili di vita,
cioè di quello che viene definito "prevenzione".
Per quanto attiene invece alle morti che "Prometeo"
potenzialmente attribuisce a mancati interventi di diagnosi precoce
di tumori e a quelle attribuibili all'inefficacia delle cure, e
sono questi due settori che mi preoccupano di più rispetto al primo
settore della prevenzione primaria o secondaria, perché questo è il
settore della sanità, tutto il resto è il settore della qualità
della vita e di tanti altri aspetti, ma rispetto a questi ultimi
due, che certa stampa liquida con il termine di "mala sanità", devo
dire che non si osservano sostanziali differenze fra la Valle
d’Aosta e la media nazionale.
Questo mi conforta, anche se non significa che non dobbiamo
comunque impegnarci, ma se prendiamo i dati del comunicato, se
guardiamo la mortalità per tutti i tumori negli anni
’90, dati standardizzati su 100.000 abitanti,
vediamo che, in Valle d’Aosta, per i maschi abbiamo
324 tumori rispetto alla media di 322, è vero, ma rispetto al
Piemonte che ne ha 333,5 e rispetto all'Italia del nord che ne ha
363, siamo sotto la media nazionale. Poi se
all’interno di tutti i tumori si scompongono i dati
per fasce di età, ci sono dei dati differenziati, che possono
essere letti a seconda di quale fascia di età viene presa, di quale
patologia viene presa, ma su tutti i tumori, per fortuna, abbiamo
una media di molto inferiore alla media del Piemonte e
dell’Italia del nord. L’Italia del
sud sta meglio in termini di tumori?
Squarzino (fuori microfono)
? leggiamo tabelle
diverse?
Vicquéry (UV)
? leggiamo tabelle della relazione sanitaria
che "Prometeo" non contesta: mortalità per tutti i tumori degli
anni ’90. Per le donne abbiamo 193 morti ogni
100.000 abitanti rispetto a una media dell’Italia
del nord di 232 e rispetto al Piemonte di 224, rispetto alla media
italiana di 215, cioè nel centro sud rispetto ai tumori si muore di
meno. Spero che non sia un problema solo di classificazione delle
cause di morte, perché su questo potremmo aprire un dibattito a
parte.
Sulle malattie cardiovascolari, sempre ogni 100.000 abitanti, in
Valle d’Aosta, ci sono stati 374,7 morti rispetto
alla media dell’Italia del nord di 392,4 per i
maschi, mentre per le femmine ci sono 352,8 morti rispetto a 407,6
dell’Italia del nord. Un dato comunque, in questo
caso delle malattie cardiovascolari, addirittura più basso negli
uomini rispetto al totale dell’Italia che è di 398
morti sui maschi, e più basso anche rispetto alle donne, che è di
440. Questi sono i dati rispetto a tutti i tumori, che sono
pubblicati sulla relazione sanitaria.
Ripeto, se invece si scorporano questi dati per fasce di età,
come ha fatto "Prometeo", noi non contestiamo i dati in sé, ma sono
scorporati a seconda di metodologie che sono tutte da capire,
perché se prendo la fascia di età 5-20 o la fascia di età 5-65,
cambiano i dati e ci sono delle curve che coinvolgono tutte le
regioni. Ripeto, non abbiamo contestato i dati, sono però dati che
vanno letti in modo diverso: sulle medie questo è inconfutabile.
Per cui, sotto l’aspetto della "mala sanità", il
rimprovero che facciamo agli organi di stampa è di associare i
mancati interventi di diagnosi precoce o
l’inefficacia delle cure tout court alla "mala
sanità", mentre questo dovrebbe essere un dato che va letto
puntualmente sulle singole patologie.
Devo dire che il termine "mala sanità" "Prometeo" non lo usa,
non lo ha mai usato nel documento ufficiale: questo per dire come
viene stravolto un documento che ha una validità scientifica. La
nostra preoccupazione è che nel momento in cui si danno delle
informazioni ai cittadini, i cittadini come minimo non capiscono
più, e lo dirò, perché passando al settore delle misure attivate
per contrastare la situazione descritta, devo dire con tranquillità
che noi scontiamo la mancate politiche di prevenzione degli anni
’80 e primi ’90. Con questo non
voglio accusare nessuno, dico che è una colpa di questa regione non
aver posto sufficiente attenzione nei primi anni ’80
e ’90 al settore della prevenzione primaria e
secondaria, tant’è che gli interventi che vi sono
stati distribuiti sono decollati con la prima "Giunta Viérin". Si è
trattato di interventi sostanziosi in termini di finanziamenti
nella scuola, nelle campagne di prevenzione contro i tumori, e sono
tutti elencati, "Progetto Arianna", "Prevenzione del trauma
cranico", "Consultorio adolescenti", "Sorveglianza trattamento
antitubercolare", "Prevenzione tumori contro la prostata",
"Approvazione progetto vaccinale", e quant’altro
abbiamo tentato di fare e dobbiamo continuare a fare.
Su questi dati, essendo letti in termini di medio e breve
periodo, speriamo di avere dei risultati fra cinque o dieci anni,
però dobbiamo fare un "mea culpa" tutti come amministratori
pubblici, e io mi metto in prima fila, perché abbiamo avuto un
approccio minimalista nei confronti dello stile di vita dei
Valdostani. Si tendeva a dire: è abitudine mangiare più salumi e
più formaggi, anche se poi scopriamo che è la popolazione francese
che, nel mondo, mangia più formaggi e che ha il più basso tasso di
colesterolo d’Europa; pare che questo sia dovuto
all’entrée, cioè al fatto che il primo piatto dei
Francesi è l'insalata. La stessa indagine "Prometeo" riconosce in
questa edizione del 2001, in un arco di soli 12 mesi, dal 1997 al
1998, un guadagno di vita potenziale in Valle
d’Aosta prossimo a 0,9, cioè nove mesi di guadagno
di vita potenziale.
Rispetto alla terza domanda, cosa si intende fare per
intervenire nei settori critici evidenziati, evidentemente dobbiamo
investire ma, nello specifico, proprio per cercare di contrastare
con più forza questi dati epidemiologici, ho convocato una riunione
fra tutte le istituzioni interessate, compreso il settore del
volontariato, del "non profit", del terzo settore, per definire un
programma di attività coordinato in modo da ottimizzare i numerosi
interventi ed organizzare una giornata della prevenzione, con
l’obiettivo fondamentale di coinvolgere la
popolazione e sensibilizzarla sulle problematiche degli stili di
vita. Vuole essere una prima iniziativa forte, pregnante, che deve
avere un "suivi" nell’arco di tutto
l’anno e degli anni a venire. In questo modo
speriamo di poter contrastare questi fenomeni che devono
preoccupare l’intero Consiglio regionale.
Président La parole à la Conseillère Squarzino Secondina.
Squarzino (PVA-cU)
Noto con soddisfazione che il tono
dell’Assessore, nelle risposte e
nell’assunzione di responsabilità, rispetto al 1999,
è cambiato: mentre le prime volte c’era un rifiuto
di questi dati, adesso vedo che c’è un'assunzione di
responsabilità e gliene do atto. Fatta questa considerazione
generale, adesso vengo su alcune puntualizzazioni.
Sono d’accordo che questo è un argomento dal
Consiglio regionale e non solo da gruppo dell’Ulivo,
per cui sarebbe interessante che fosse la V Commissione ad
affrontarlo; però, Assessore, le faccio notare che mentre lei si è
preoccupato, appena uscito "Prometeo", di fare la conferenza stampa
e di preparare una documentazione che mi sembra, a vederla così,
abbastanza corposa, questa stessa documentazione, datata 22 gennaio
2002, lei l’ha distribuita ai Consiglieri regionali
solamente il 6 febbraio! Questo non è solo un comunicato stampa, i
giornali non hanno potuto pubblicare tutta la documentazione!
Come oggi lei l’ha data a noi, sarebbe stato
opportuno e rispettoso, nei nostri confronti, consegnarcelo prima,
o almeno contestualmente alla stampa! Siccome è lo stesso
atteggiamento che lei critica nei confronti del ministro o di
"Prometeo", che fanno queste indagini e non le inviano alla
Regione, faccio presente che l’Assessore questo
documento lo ha fatto predisporre il 22 gennaio e solo il 6
febbraio lo ha comunicato ai Consiglieri.
Sono d’accordo su quello che ha detto il Ministro
Sirchia, nel senso che tutta la ricerca "Prometeo" non è solo un
fatto sanitario, e nella nostra interpellanza - e anche nella mia
presentazione - questo è stato ben evidenziato! La sua risposta è
quindi riferita ad altri, ne prendo atto, ma non alle cose che
abbiamo detto rispetto al tema. Sono d’accordo che è
questione di stili di vita e che è un problema più ampio.
Ma quante volte io l’ho sollevato in Consiglio!
Quante volte le ho detto che questo doveva essere un problema di
Giunta, e ho visto i "sorrisini" dei suoi colleghi quando dicevo:
questo è un problema da affrontare in tutte le riunioni, quando
c’è una riunione di agricoltori, di artigiani, di
commercianti, in qualunque momento in cui ci sono gruppi di persone
che si incontrano! Questo è un problema che va affrontato da tutti
e tutte le azioni devono andare in questo senso: la prego allora di
attivare anche i suoi colleghi, è la terza volta che glielo
domando!
Lei ha ricordato che nelle zone di montagna ci sono delle
difficoltà: dato che è "l’anno della montagna", io
le propongo, Assessore, di chiedere ai responsabili di tale
iniziativa di affrontare anche questo argomento, ma di affrontarlo
in modo serio! Il Piano sociosanitario e la relazione
sociosanitaria hanno affrontato queste cose, e qui mi permetta,
Assessore, mentre il discorso di morti evitabili nel 1999 era da
lei giudicato antiscientifico, oggi, giustamente, lo stesso Piano
sociosanitario e la relazione lo presentano perché è ormai un dato
acquisito dalla comunità scientifica. Per quanto riguarda i dati,
le faccio presente che lo 0,9 è più di nove mesi, perché questo è
un dato espresso in decimi, mentre i mesi sono espressi in
dodicesimi, quindi eventualmente è più alto di nove mesi, ma non
credo che vada riferito a mesi, Assessore, mentre mi sembra
"gesuitica" - anche se mi dispiace chiamarla così - la sua
distinzione fra l’USL e la Regione.
C’è una USL in Italia che è peggiore della nostra?
Ma certo! Nella nostra Regione, USL e Regione si identificano: il
suo è un uso ad personam dei dati! Sempre rispetto ai dati, lei li
ha affrontati relativamente al personale.
È vero, abbiamo più medici e più infermieri rispetto alla media
nazionale, ma questo ci dovrebbe far riflettere su un qualcosa che
non funziona nell'organizzazione: se con più personale abbiamo
risultati che non sono, non dico altissimi, ma nella media,
c’è qualcosa che non funziona, deve essere un
elemento di riflessione. Le faccio inoltre notare, Assessore, che
anche lei dà le informazioni secondo il suo punto di vista, e lo
capisco.
Se prendiamo le poche paginette relative alla Valle
d’Aosta della ricerca "Prometeo 2001", fra le altre
cose troviamo la rete ospedaliera, di cui lei non ha detto niente e
di cui adesso io invece dirò: medici e infermieri, medici di base.
Qual è allora l’anomalia della Valle
d’Aosta, che risulta da questi dati? Risulta che la
Valle d’Aosta ha un numero di posti letto che
risulta 4,2 per mille abitanti, notevolmente inferiore alla media
nazionale che è sui 5,1?
Vicquéry (fuori microfono)
? è un dato positivo?
Squarzino (PVA-cU)
? ancora dice:
"risulta che la
disponibilità di letti per le specialità di base sono molto
inferiori alle disponibilità della media nazionale, come pure sono
inferiori alle media nazionale i letti relativi alle terapie
intensive e subintensive, mentre sono superiori relativamente alle
specialità di media ed elevata assistenza".
Ora qui
c’è da fare una riflessione, Assessore, perché su
questo elemento credo che dipenda semplicemente da lei, e dalla
Giunta, e non dagli stili di vita! Rispetto ai dati, stavamo
discutendo sulla ricerca "Prometeo", e non sulla relazione
sociosanitaria! Il valore della ricerca "Prometeo" sta proprio nel
fatto che confronta la realtà sanitaria con gli stessi
parametri.
Lei ha parlato dei tumori: prendo anch'io la pagina dei tumori,
esattamente pagina 69 della ricerca "Prometeo", in cui
c’è un confronto. Leggo: mortalità standardizzata
maschile da 0 a 74 anni?
Vicquéry
(fuori microfono)
? sono le fasce?
Squarzino (PVA-cU)
? certo! Ma da 0 a 74, è chiaro che
sono le fasce, ma sono in tutta Italia, Assessore! Lo so che lei
stravolge le cose o prende gli altri dati, mi lasci finire, per
favore! Rispetto alla fascia da 0 a 74 anni abbiamo una media
nazionale di 129 mortalità, in Valle d’Aosta 143,
quindi molto più alta; la stessa cosa per gli infarti, ma adesso
lasciamo stare gli infarti che non ci interessano! Sempre i tumori,
ma femminili: in Italia la media nazionale è 71, in Valle
d’Aosta 78.
Come si vede, questi dati vengono confrontati con tutti quelli a
livello nazionale, e questo è il valore di questa ricerca, che avrà
sempre più importanza, perché a mano a mano che si attuerà la
riforma della sanità, e che le regioni diventeranno più autonome
nella gestione della sanità, ci saranno diversi sistemi sanitari:
in questo contesto la ricerca Prometeo consentirà di fare dei
confronti interessanti e utili.
Concludo e prendo atto che ci sono interventi di prevenzione,
però dobbiamo superare il gap per salire in graduatoria - perché
adesso noi abbiamo recuperato qualcosa, ma anche in tutta Italia
hanno recuperato, quindi noi saliamo pian pianino rispetto
all’anno scorso e, rispetto alla media nazionale,
siamo ancora indietro -: su questo credo valga la pena di lavorare.
Mi consenta una battuta finale, Assessore: le giornate della
prevenzione non si limitino, come gli anni scorsi, a delle
iniziative senza nessuna ricaduta!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK