Consiglio Regionale della Valle d'Aosta - Oggetto del Consiglio n. 2535 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2535 del 7 giugno 2023 - Resoconto
OGGETTO N. 2535/XVI - Approvazione di mozione: "Istituzione
dell'Osservatorio regionale del Turismo entro l'anno 2023 previa
valutazione del relativo modello organizzativo da parte della
Commissione consiliare competente".
Bertin (Presidente) -
Possiamo riprendere i lavori. Punto
n. 7. Per illustrare la mozione, si è prenotato il consigliere
Aggravi a cui passo la parola.
Aggravi (LEGA VDA) -
Il 21 settembre 2022 presentavo con
altri colleghi un'interrogazione dal titolo: "Tipologia dei
rapporti intercorrenti tra Regione e l'ente denominato Osservatorio
turistico Valle d'Aosta".
Mi rispose l'Assessore competente all'epoca, che era l'Assessore
Guichardaz: questo ente è sostanzialmente un sito Internet e si
voleva appunto capire quale fosse la natura di questa realtà,
principalmente perché solitamente gli Osservatori relativi
soprattutto a enti pubblici... poi ultimamente vanno anche di moda,
perché tra crisi idrica, c'è l'Osservatorio sui rifiuti, qua
parliamo di turismo, l'Osservatorio per il contrasto alle attività
criminali, c'è tutta una serie di Osservatori; a fronte di questo,
appunto, si voleva capire se questo sito Internet, più che ente,
perché poi si capì quello, aveva dei rapporti o comunque fosse
collegato in qualche modo alla Regione Autonoma Valle d'Aosta.
Nella risposta dell'allora Assessore si precisò che
l'Amministrazione regionale non aveva rapporti, o meglio, non era
titolare di questo sito Internet e in particolare veniva fatta una
sintesi della gestione dei dati, perché poi di questo si parla, che
riguardano appunto il turismo valdostano.
Sulla base di questo, l'Assessore giustamente ricordava che
all'interno dell'Assessorato c'è una struttura tecnica che gestisce
o comunque si occupa della gestione e della qualità in particolare
dei dati che hanno una funzione più che altro statistica e, nello
stesso tempo, poi si aggiungeva anche a questo un ulteriore pezzo
della domanda, che riguardava uno studio che è datato 2019, se non
erro, relativamente ai mercati e al marketing regionale.
Questo perché al di là di capire quale fosse la natura di una
realtà che si chiama Osservatorio turistico, capire effettivamente
come i dati vengano gestiti dagli organi preposti, si voleva anche
capire, al di là del mero utilizzo statistico, se poi ci fosse una
qualche elaborazione più di comprensione, più di valutazione, più
di analisi, e soprattutto più propensa a definire e a declinare
strategie, in questo caso che riguardavano il turismo, e in quella
sede se era identificato appunto questo studio e questa valutazione
che è ancora oggi, se non erro, allegata o comunque scaricabile dal
sito Internet della Regione.
A fronte di questo, l'obiettivo era fare un po' luce intanto su
chi rappresentasse l'osservatorio turistico e soprattutto quale
fosse la gestione del dato ma soprattutto l'analisi dei mercati. Lo
sappiamo, spesso si è detto: per fare buona programmazione, buona
strategia e buone valutazioni, bisogna per forza intanto conoscere
e gestire i dati e poi ovviamente leggerli ed elaborarli.
Il tema era poi stato anche toccato se vogliamo in parte con
un'ulteriore interpellanza a cui però mi ha risposto l'attuale
Assessore che riguardava le azioni volte alla creazione di un
marchio ombrello della Valle d'Aosta e la revisione del piano di
marketing regionale e appunto in questa sede in quota parte si era
- se vogliamo - anche citato questo passaggio proprio perché anche
nel dibattimento relativamente al marchio ombrello giustamente si
parlava poi di dati, di strategie e di quello che era stato
fatto.
La mozione poi prende, se vogliamo, come elemento utile, o
meglio, cerca d'inserirsi nella più complessa procedura di
revisione della struttura organizzativa regionale, tra l'altro sono
andato ad analizzarmi con i colleghi quella che si chiama in gergo
la macro e anche l'organizzazione dell'Office Régional: di fatto
oggi non c'è una vera e propria struttura dedicata e quindi, a
fronte di questo, si vorrebbe impegnare il Governo regionale a
istituire un Osservatorio regionale del turismo nell'ambito della
riorganizzazione dell'articolazione dell'Amministrazione
regionale.
È un pretesto il discorso della revisione dell'articolazione
regionale, anche sulla scorta della definizione di uno studio
citato in premessa previa valutazione e presentazione alla
Commissione consiliare competente del relativo modello
organizzativo delle risorse "Bla bla bla" o comunque cercare
d'istituzionalizzare una struttura di questo tipo e che possa
appunto essere a servizio sia dell'Assessorato competente, ma io
direi in generale delle politiche di promozione, di strategia e
anche di utilizzo più ampio, con quelli che sono tutti i portatori
d'interesse che riguardano il settore turistico.
So che l'Assessore argomenterà, giustamente farà la sua proposta
su questo punto, quindi non voglio anticipare quello che poi
giustamente per le vie brevi in parte abbiamo già avuto modo di
discutere. L'obiettivo qual è? L'obiettivo non è tanto portare a
casa l'impegnativa così com'è, l'obiettivo - e penso che possa
essere comune - è quello di migliorare quello che già oggi è a
utilizzo dell'Amministrazione, perché soprattutto, tra l'altro, io
ho citato due iniziative, ma in realtà anche altri colleghi in più
di un'occasione hanno citato iniziative che riguardano giustamente
il marketing, la promozione, l'organizzazione di eventi, l'analisi
dei flussi turistici e anche altre attività, perché avremo modo
prossimamente di discuterne in Commissione; non solo, ad esempio
riguardo allo studio che è stato fatto per quella che può essere
una forma di riorganizzazione delle società di impianti a fune,
all'interno di quello studio c'è - almeno a giudizio del
sottoscritto - un'interessante analisi che viene fatta, ad esempio,
su tutto quello che è non soltanto il riscontro e i risultati del
settore a sé stante, ma anche quello che è del contesto di
riferimento che sicuramente è un contesto che ha primario interesse
per le società d'impianti a fune per il turismo, ma direi per
l'intero sistema economico della Valle d'Aosta.
Quello che appunto si vorrebbe cercare di rendere anche magari
più istituzionale e più proceduralizzato è anche un'eventuale
elaborazione, magari su base annua, che può essere fatta al di là
dell' elaborazione statistica, cioè una valutazione che, nel caso o
nell'esempio che facciamo, può essere condotta da questa nuova
struttura, ovviamente con i supporti che si ritengono, quello sta
nel responsabile politico di riferimento, però che possa essere
utile a tutti e soprattutto utile a elaborare delle buone strategie
e, perché no, in questa fase anche essere utile all'attività di
futura revisione del piano di marketing. Anche di questo se ne è
parlato, tra l'altro ricordo anche un'iniziativa che fece il
collega Ganis su questo punto.
Presidente -
La mozione è stata illustrata, apriamo la
discussione generale. La discussione generale è aperta. Invito i
colleghi a prenotarsi. Se non vi sono prenotazioni... Assessore
Grosjacques ne ha facoltà.
Grosjacques (UV) -
Mi perdonerà il collega Aggravi ma
nella prima parte della domanda riassumerò le funzioni attualmente
svolte, per poi arrivare a una più completa risposta
sull'Osservatorio.
Le attività di Osservatorio turistico sono attualmente svolte
dalla struttura Sviluppo dell'offerta, marketing e promozione
turistica dell'Assessorato mediante l'utilizzo di una risorsa
dedicata di livello C2.
I dati in tale ambito, raccolti ed elaborati, sono soltanto di
tipo quantitativo e sono raccolti attraverso due indagini Istat, la
rilevazione sulla capacità degli esercizi ricettivi e la
rilevazione sul movimento dei clienti negli esercizi ricettivi.
La rilevazione sulla capacità degli esercizi ricettivi raccoglie
i dati riferiti a tutte le strutture ricettive regionali utili per
l'analisi della capacità dell'offerta turistica, quindi numero di
strutture, numero di posti letto e tassi di occupazione.
La rilevazione del movimento dei clienti negli esercizi
ricettivi raccoglie, attraverso una piattaforma web regionale, i
dati relativi alla domanda turistica, ossia riguardanti la
provenienza degli ospiti delle strutture ricettive e con dettaglio
a livello regionale per gli ospiti italiani addirittura provinciale
per quelli italiani e nazionale per quelli stranieri, il numero di
arrivi di turisti e il numero di pernottamenti.
Non si raccolgono al momento informazioni socio-demografiche né
informazioni relative alle motivazioni di viaggio o alla capacità
di spesa.
I dati relativi al turismo sono resi disponibili attraverso il
sito istituzionale regionale
regione.vda.it
dove nella
sezione "Turismo" sono pubblicate tabelle statistiche relative ai
mesi e alle stagioni dal 2007 a oggi.
I dati sono inoltre accessibili attraverso il Data Warehouse
regionale che permette la consultazione dei dati anche tramite la
generazione di tabelle dinamiche.
L'ufficio regionale provvede anche a rispondere a richieste
specifiche, interne ed esterne, tramite l'estrazione di dati e la
generazione di tabelle e grafici dedicati.
Tutto questo ai fini dell'illustrazione dell'attività oggi
svolta.
Il risultato atteso da un Osservatorio del turismo più evoluto
di quello attuale è quello di monitorare il sistema turistico
regionale, attivando un sistema di raccolta dati quantitativi, ma
anche qualitativi, al fine di produrre informazioni utili a
interpretare il fenomeno turistico in ambito regionale.
In questa prospettiva i dati quantitativi raccolti attualmente
nell'ambito delle indagini Istat turismo dovrebbero in effetti
essere integrati con la raccolta di dati riferiti anche ad altri
ambiti, ma comunque di interesse turistico, quali i passaggi sugli
impianti di risalita; quello che lei ha citato nella sua
illustrazione, i passaggi autostradali e nei tunnel, ingressi a
musei e castelli, consumi energetici, partecipazione a eventi, dati
di consultazione dei siti web turistici e con l'acquisto di dati
raccolti tramite altri strumenti di rilevazione, ad esempio dalle
compagnie di telefonia mobile, i cosiddetti "Big data". Inoltre i
dati quantitativi andrebbero completati da informazioni qualitative
raccolte con indagini ad hoc, ad esempio con questionari di
customer satisfaction somministrati ai turisti.
A questo proposito, e per venire a quello che s'intende fare,
nel mese di ottobre 2022, nell'ambito del progetto europeo Start
Med, finanziato attraverso il Programma Interreg Med 2014-2020, è
stato prodotto dalla società Ideazione S.r.l. uno studio di
fattibilità per la strutturazione di un Osservatorio turistico
regionale della Valle d'Aosta evoluto, al fine di rendere i
processi di Policy making e di implementazione delle azioni e delle
strategie turistiche più consapevoli informate ed efficienti, con
particolare riferimento all'integrazione di fonti diverse di dati e
differenti tipologie di algoritmi, per disporre di uno strumento
che traduca i dati e le informazioni in indicatori, indici e
conoscenze approfondite, per fornire indicazioni e raccomandazioni
e per gestire il rischio di situazioni complesse o inattese,
altresì per migliorare performance, competitività, sostenibilità
della destinazione turistica Valle d'Aosta e di implementare un
sistematico ed esaustivo processo che verifichi costantemente la
contiguità tra le azioni di gestione e promozione della
destinazione, anticipando le tendenze e creando reti di stakeholder
allargate, inoltre per monitorare gli impatti e il rapporto tra
investimenti specifici e risultati ottenuti con l'implementazione
ulteriore dei metodi di Destination Audit.
L'ultimo punto all'interno di questo studio di fattibilità era
relativo alle risposte agli specifici bisogni identificati nel
territorio regionale, tra cui la carenza di disponibilità di dati
statistici in ritardo nell'elaborazione e nella pubblicazione dei
risultati ottenuti e la frammentazione delle informazioni
attualmente disponibili.
Detto tutto questo e condividendo l'obiettivo di creare una
struttura interna dell'Assessorato preposta e dedicata allo
svolgimento delle descritte ulteriori attività proprie di un
Osservatorio più evoluto, riteniamo che ciò possa avvenire, così
come evidenziato dai proponenti della mozione, solo nel quadro di
una complessiva riorganizzazione dell'Amministrazione regionale e
conseguente rafforzamento dell'attuale struttura regionale che si
occupa di promozione e marketing e che ho descritto nelle
premesse.
A nome della maggioranza, mi rendo quindi disponibile,
unitamente alla società che lo ha predisposto, all'illustrazione in
Commissione dello studio di fattibilità chiedendo di modificare
l'impegnativa della mozione con il nuovo testo: "Il Consiglio
regionale impegna il Governo regionale a istituire l'Osservatorio
regionale del turismo nell'ambito della futura riorganizzazione
dell'articolazione dell'Amministrazione regionale attualmente in
fase di definizione, richiedendo all'Assessore competente di
relazionare in IV Commissione sui lavori fino a oggi posti in
essere propedeutici alla futura istituzione del suddetto
Osservatorio".
Presidente -
Altri interventi? Consigliere Aggravi per il
secondo intervento, ne ha facoltà.
Aggravi (LEGA VDA) -
Direi che l'obiettivo è questo, e
l'avevo già esplicitato, cioè creare chiamiamola una struttura o
comunque un Osservatorio turistico evoluto, come giustamente è
stato detto dall'Assessore, e penso che sia stata anche utile la
parte iniziale che lei ha fatto sulle tipologie di dati, nel senso
che prima io parlavo di una funzione, e ne ha parlato anche lei,
meramente statistica, che è un po' l'obiettivo dell'Istat, una cosa
diversa è mettere insieme tutta una serie di altri dati che possano
avere un'attinenza con l'obiettivo, cioè quello, ad esempio in
questo caso, che sia di promozione o quant'altro.
Nel corso della conferenza stampa che si è tenuta ieri sulla
presentazione del nuovo sito di Valle d'Aosta Heritage è stato
ricordato che l'economist disse tempo fa: "Data is the new oil", il
petrolio di oggi sono i dati. Ovviamente abbiamo una quantità di
dati che fa paura e ovviamente bisogna fare sintesi e capire
soprattutto quali servano, perché poi sappiamo che le troppe
informazioni sono una "no informazione" oppure una
disinformazione.
Quindi l'obiettivo è questo, accettiamo la modifica
dell'impegnativa e a questo punto ci riaggiorneremo in Commissione
quando poi sarà organizzata l'audizione per capire qual è la
materia e soprattutto quali sono le conclusioni dello studio.
Presidente -
L'emendamento è già stato illustrato da
parte dell'Assessore in aula, aspettiamo soltanto che venga
formalizzato e poi mettiamo in votazione la mozione. L'emendamento
è arrivato, possiamo mettere in votazione la mozione così come
emendata. La votazione è aperta. La votazione è chiusa.
Presenti, votanti e favorevoli: 35
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK