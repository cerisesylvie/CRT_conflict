Consiglio Regionale della Valle d'Aosta - Oggetto del Consiglio n. 666 del 16 dicembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 666 del 16 dicembre 1981 - Resoconto
OGGETTO N. 666/81 - INSERIMENTO NEL PROSSIMO PIANO POLIENNALE
DELLE FF.SS. DEL PROLUNGAMENTO DELLA FERROVIA SINO A COURMAYEUR.
(Approvazione di mozione)
Presidente
- Do lettura della mozione presentata dai
Consiglieri Nebbia e Tripodi:
MOZIONE
Nel recente comunicato stampa della Federazione Unitaria CGIL
- CISL - UIL - SAVIT - si legge tra l'altro:
"Lunedì 23 novembre u.s., ha avuto luogo a Brescia un
incontro fra il Ministro dei Trasporti e i rappresentanti delle
Regioni, delle Organizzazioni Sindacali e forze politiche.
Nell'occasione il Ministro, On. Balzamo e il Direttore
generale delle FF. SS. Dott. Semenza, hanno illustrato e presentato
il programma dei lavori relativi alla 1° unità speciale che ha il
compito di realizzare le opere contenute nel Piano Integrativo FF.
SS. che riguardano le regioni Valle d'Aosta, Piemonte, Lombardia,
Liguria, e parte della Toscana e dell'Emilia Romagna.
Nella relazione del Ministro, sono stati illustrati i
programmi interessanti il succitato gruppo di regioni e per quanto
riguarda la Valle d'Aosta e il Piemonte è stato ripetuto quanto il
Ministro Formica aveva esposto a Torino nella primavera
passata.
La Federazione Sindacale Unitaria della Valle Aosta,
nell'intervento, ha ribadito le sue richieste facendo presente, al
Ministro e al Direttore delle FF. SS. le carenze esistenti sul
tratto Chivasso - Aosta - Pré-St-Didier.
Particolare accento è stato posto nel richiedere il
proseguimento della linea ferroviaria valdostana attestando questa
a Courmayeur e per l'elettrificazione della stessa.
A quest'ultima richiesta, il Ministro ha dato le
disponibilità del Ministero all'inserimento di tale opera nel Piano
Poliennale FF. SS., ma ha fatto presente che per concretizzare
quanto richiesto dal Sindacato occorre l'impegno della Regione che
fino ad oggi non si è posta il problema.
In tal senso sia il Ministro che il Direttore generale, hanno
auspicato incontri a livello tecnico fra la Regione Valdostana e le
FF. SS. per determinare il progetto e quindi passare alla fase di
realizzazione dell'opera.
In particolare per il proseguimento della ferrovia fino a
Courmayeur occorre fare presto, dato che è ferma intenzione del
Ministro dei Trasporti presentare al Parlamento il Piano Poliennale
delle FF. SS. entro l'aprile 1982".
Dal comunicato della Federazione Unitaria appare evidente la
piena disponibilità dell'Amministrazione centrale a realizzare
un'opera che può riqualificare la funzione della ferrovia in Valle
d'Aosta e migliorare l'accessibilità di ampie ed importanti zone
turistiche, contrastando in tal modo una evidente crisi.
Per questi motivi il Consiglio regionale
IMPEGNA
La Giunta regionale ad assumere tutte le iniziative
necessarie per l'inserimento del prolungamento della ferrovia sino
a Courmayeur nel prossimo Piano Poliennale delle FF. SS.
Presidente
- La parola al Consigliere Nebbia, per
l'illustrazione.
Nebbia (PSI)
- Io voglio illustrare molto rapidamente la
mozione per smentire alcune notizie che sono apparse sul giornale
"La Stampa", secondo le quali ormai c'è un impegno del Ministro per
la realizzazione del tratto di ferrovia Pré-St-Didier - Courmayeur.
Mi risulta, al contrario, e credo che l'Assessore Chabod che era
presente all'incontro possa confermarlo, che il Ministro abbia
dichiarato la disponibilità sua e del Direttore Generale
dell'Azienda all'inserimento nel prossimo piano integrativo delle
FF. SS. del tratto Pré-St-Didier - Courmayeur solamente se la
Regione si impegna a realizzare unitamente all'azienda la
progettazione dell'opera.
Questo è un metodo che l'Azienda sta attuando in tutte le
Regioni, in modo da evitare che al momento delle effettive
realizzazioni dei nuovi tratti ci possano essere dei contrasti o
delle diversità d'intendimento, e quindi per ottenere la più rapida
realizzazione dell'opera.
È chiaro che questo si potrà fare se la Regione assieme agli
Enti Locali - Comuni e Comunità Montane - ha effettivamente
l'intenzione di realizzare questa opera. Mi risulta che il
Consiglio comunale di Courmayeur già da mesi ha all'unanimità
deliberato in questo senso; l'impegno che chiediamo alla Giunta è
di fare in modo che la progettazione dell'opera, almeno di massima,
venga realizzata entro aprile, potendo così permettere
l'inserimento del finanziamento nel prossimo piano. Diversamente si
perderebbe l'occasione di poter realizzare questo nuovo tratto.
Si può discutere se il tratto sia utile o meno; noi riteniamo
che un potenziamento della linea, aggiungendo quattro o cinque
chilometri di tracciato, permetterebbe di recuperare anche a una
nuova attività l'attuale linea Aosta - Pré-St-Didier che lo
ricordiamo bene, qualche anno fa aveva richiesto di essere
considerata un ramo secco.
Vista anche l'ora non mi dilungo oltre; eventualmente in un
secondo intervento potrei dare alcuni chiarimenti o fare altre
considerazioni.
Presidente
- È aperta la discussione generale. La parola
al Presidente della Giunta.
Andrione (UV)
- Considerando la mozione, almeno per
quanto risulta a me, ma credo che risulti anche al Consigliere
Nebbia, vi è un errore; mi riferisco al 7° capoverso, ove è
scritto: "A quest'ultima richiesta, il Ministro ha dato le
disponibilità del Ministero all'inserimento di tale opera nel Piano
Poliennale FF. SS., ma ha fatto presente che per concretizzare
quanto richiesto dal Sindacato occorre l'impegno della Regione che
fino ad oggi non si è posta il problema".
Ora la Regione ha avuto diversi contatti col compartimento
ferroviario di Torino, che era allora diretto dall'Ing. Marino e si
è dichiarata disposta a collaborare. L'Ing. Marino aveva spiegato
che gli unici tipi di intervento che le FF. SS. avrebbero fatto
erano la protezione della linea ferroviaria da calamità geologiche
e il miglioramento del servizio e delle carrozze, ma non si
prevedevano spesa per quello che i ferrovieri chiamano l'armamento.
In particolare, la Regione era interessata a vedere se era
possibile correggere la linea ferroviaria di Donnaz in maniera da
rendere meno difficile l'accesso a Vert, e la risposta è stata
quella che si sarebbe fatto uno studio e ci sarebbe stato detto
qualcosa, ma ancora non ne sappiamo niente perché l'Ing. Marino è
stato sostituito. Quindi non mi sembra giusto dire che la Regione
non si è posta il problema, perché in realtà era il piano delle FF.
SS. che non prevedeva stanziamenti per l'armamento su questa linea.
Se la posizione è cambiata, siamo più che disponibili a quanto è
detto nella mozione, e cioè se fosse possibile entro breve tempo
prendere contatto con il compartimento di Torino per determinare
quali sono le caratteristiche del progetto, quali sono le richieste
delle FF. SS. alla Regione e in quale misura deve contribuire o
farsi presente.
Con questa precisazione, accettiamo la mozione; io mi permetto
anche di notare che da venti anni a questa parte la Regione chiede
- anzi, da più di venti anni, quindi non è questione di questa
Giunta - semplicemente l'adeguamento all'attuale statale 26 del
sovrappasso di Morgex che costerebbe molto meno a non avrebbe
bisogno di una progettazione molto ampia; però fino ad adesso non è
stata fatta. Questo incontro potrebbe essere l'occasione buona: io
pregherei perciò il Consigliere Nebbia di essere presente; fisserei
la data, se possibile, prima di Natale in maniera da prendere
questi accordi. Con la precisazione che ho fatto, noi accettiamo
che la Giunta regionale sia impegnata a vedere con quali limiti,
con quali mezzi e in che maniera la Regione può collaborare alla
progettazione della linea.
Presidente
- Altri intendono prendere la parola? Il
Presidente della Giunta ritiene che le precisazioni valgano
indipendentemente dalla soppressione del capoverso?
Ha chiesto di parlare il Consigliere Nebbia. Ne ha facoltà.
Nebbia (PSI)
- Siamo perfettamente d'accordo. Preciso
solo che quel capoverso non è nostro: la mozione infatti cita un
comunicato-stampa e questo periodo fa parte di quel
comunicato-stampa; e quindi non è responsabilità nostra, in un
certo senso. Comunque si può benissimo cancellare, non c'è nessun
problema.
Presidente
- Ha chiesto di parlare il Presidente della
Giunta. Ne ha facoltà.
Andrione (UV)
- Io sono un po' irritato perché ieri ben
due Ministri - scusatemi non faccio nomi - hanno avuto occasione di
dirmi che la Valle d'Aosta ha troppi soldi! Questi
comunicati-stampa cominciano a produrre un effetto estremamente
negativo per la Valle d'Aosta , perché in ambedue i casi ho detto:
Ma cari signori, vuol dire che noi paghiamo le imposte,
contrariamente a quanto avviene nella vostra isola! Perché il 10/10
di una comunità che non paga le imposte sono zero, mentre i 7 o
9/10 di una comunità che paga fanno una somma di un certo tipo! Noi
stiamo studiando la cosa, ma probabilmente proporremo al Consiglio
regionale una specie di campagna di stampa per sfatare certe
leggende che cominciano a diventare effettivamente pesanti: né la
gente sa che paghiamo la scuola, niente! E sembra che noi siamo dei
"rentiers" ipernutriti dalla generosità dello Stato! I
comunicati-stampa vanno molto bene, però in questo caso hanno un
effetto negativo: e non è l'unica Regione la Valle d'Aosta, perché
c'è una tendenza precisa ad addebitare alle Regioni in genere delle
colpe che non sono loro. Quindi direi, reagiamo un pochettino!
Presidente
- Altri intendono intervenire? La parola al
Consigliere Mappelli.
Mappelli (DC)
- Non drammatizziamo nulla! Ma solo
sottolineiamo il fatto, amico Andrione, e possiamo dirlo
serenamente, che la ferrovia Torino-Aosta può qualificarsi come la
ferrovia del Perù! Di questo, i nostri amici Ministri ne tengono
conto, insomma!
Presidente
- Il Consigliere Nebbia, è d'accordo per
eliminare il 7° capoverso? Il Consiglio è d'accordo?
Presidente
- Do lettura della mozione così come
emendata:
MOZIONE
Nel recente comunicato stampa della Federazione Unitaria CGIL
- CISL - UIL - SAVIT - si legge tra l'altro:
"Lunedì 23 novembre u.s., ha avuto luogo a Brescia un
incontro fra il Ministro dei Trasporti e i rappresentanti delle
Regioni, delle Organizzazioni Sindacali e forze politiche.
Nell'occasione il Ministro, On. Balzamo e il Direttore
generale delle FF. SS. Dott. Semenza, hanno illustrato e presentato
il programma dei lavori relativi alla 1° unità speciale che ha il
compito di realizzare le opere contenute nel Piano Integrativo FF.
SS. che riguardano le regioni Valle d'Aosta, Piemonte, Lombardia,
Liguria, e parte della Toscana e dell'Emilia Romagna.
Nella relazione del Ministro, sono stati illustrati i
programmi interessanti il succitato gruppo di regioni e per quanto
riguarda la Valle d'Aosta e il Piemonte è stato ripetuto quanto il
Ministro Formica aveva esposto a Torino nella primavera
passata.
La Federazione Sindacale Unitaria della Valle Aosta,
nell'intervento, ha ribadito le sue richieste facendo presente, al
Ministro e al Direttore delle FF. SS. le carenze esistenti sul
tratto Chivasso - Aosta - Pré-St-Didier.
Particolare accento è stato posto nel richiedere il
proseguimento della linea ferroviaria valdostana attestando questa
a Courmayeur e per le elettrificazione della stessa.
In tal senso sia il Ministro che il Direttore generale, hanno
auspicato incontri a livello tecnico fra la Regione Valdostana e le
FF. SS. per determinare il progetto e quindi passare alla fase di
realizzazione dell'opera.
In particolare per il proseguimento della ferrovia fino a
Courmayeur occorre fare presto, dato che è ferma intenzione del
Ministro dei Trasporti presentare al Parlamento il Piano Poliennale
delle FF. SS. entro l'aprile 1982".
Dal comunicato della Federazione Unitaria appare evidente la
piena disponibilità dell'Amministrazione centrale a realizzare
un'opera che può riqualificare la funzione della ferrovia in Valle
d'Aosta e migliorare l'accessibilità di ampie ed importanti zone
turistiche, contrastando in tal modo una evidente crisi.
Per questi motivi il Consiglio regionale
IMPEGNA
La Giunta regionale ad assumere tutte le iniziative
necessarie per l'inserimento del prolungamento della ferrovia sino
a Courmayeur nel prossimo Piano Poliennale delle FF. SS.
Presidente
- Metto in approvazione la mozione così
emendata.
Esito della votazione:
Presenti, votanti e favorevoli: 23
Il Consiglio approva all'unanimità.
Presidente
- Passiamo alla trattazione dell'ultimo
oggetto all'o.d.g.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK