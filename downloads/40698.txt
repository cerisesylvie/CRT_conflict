Consiglio Regionale della Valle d'Aosta - Oggetto del Consiglio n. 54 del 25 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 54 del 25 luglio 2018 - Resoconto
OGGETTO N. 54/XV - Interrogazione: "Tempistiche e
problematiche per la riapertura dei cantieri sulle strade statali
della Regione" e Interpellanza: "Iniziative intraprese per una
rapida ripresa dei lavori relativi alla variante sulla strada
statale n. 27 tra i Comuni di Etroubles e Saint-Oyen".
Presidente -
Punti 7 e 17 discussi congiuntamente. La
parola al consigliere Bertin.
Bertin (IC) -
Questa interpellanza riguarda un argomento
che è stato oggetto diverse volte di discussioni in quest'aula,
anche perché è un punto piuttosto importante che riguarda la
viabilità internazionale e regionale della nostra regione: mi
riferisco alla SS27 e ai lavori avviati diversi anni fa, per
diverse centinaia di milioni di euro, e che da circa due anni e
mezzo sono stati interrotti. Da due anni e mezzo i lavori alla
variante prevista tra i Comuni di Etroubles e di Saint-Oyen sono
interrotti. Da questo momento vi è stato un continuo degrado delle
opere già realizzate. Teniamo presente che siamo addirittura a
circa l'80 percento delle opere previste che si stanno rapidamente
degradando, con infiltrazioni d'acqua molto significative. Il
cantiere è chiuso, per cui non c'è neanche la manutenzione minima
per evitare che tutto si rovini. Esistono poi anche dei problemi,
dei rischi di tipo idrologico, perché si tratta di un intervento su
di un pezzo di montagna, con tutte le difficoltà che questo può
avere e anche i rischi di smottamenti in prospettiva se questi
lavori non vengono riavviati in tempi relativamente brevi. Si
parlava, l'ultima volta che abbiamo sentito qualcosa su questo
intervento, di un riavvio delle procedure per l'estate 2018, ma poi
non abbiamo più saputo niente e di fatto al momento tutto è fermo
con un rischio per i lavori realizzati e, in generale, per la
viabilità di questo tratto di Statale 27.
Ricordiamoci che questo intervento era stato sostenuto dalle
comunità locali, anche perché in quel tratto negli anni vi erano
stati diversi incidenti mortali che avevano coinvolto svariate
persone.
Pertanto, facendola breve, quello che volevamo sapere era se il
Governo regionale aveva già avviato dei contatti con il Governo
centrale, con il Governo Conte e con l'ANAS - che sono i soggetti
responsabili di questo tratto di strada statale - a sollecitare una
rapida e completa realizzazione di quest'opera, salvaguardando i
lavori realizzati sinora.
Volevamo conoscere se si sapeva qualcosa in più dall'ultima
volta e se erano stati avviati quei contatti con il Governo Conte e
con ANAS necessari per far ripartire al più presto quest'opera
sollecitando un pronto intervento.
Presidente -
La parola all'assessore Borrello per la
risposta.
Borrello (AC-SA-PNV) -
Ringrazio i proponenti delle due
iniziative per aver accettato di accorparle in quanto la tematica è
univoca. Il collega Bertin ha soffermato l'attenzione per quanto
riguarda l'analisi rispetto alle problematiche legate ai cantieri
della SS27, i colleghi Cinquestelle hanno fatto un ragionamento
complessivo andando a fare delle valutazioni per quanto riguarda
sia la SS27 che la SS26 e poi, facendo un ragionamento di carattere
generale, per quanto riguarda la situazione dei trasporti in Valle
d'Aosta.
Approfitto di questa iniziativa, di questo spazio che mi è
concesso, per rispondere alle vostre iniziative, per fare un
piccolo riassunto del percorso che ci ha portati a oggi,
consapevole del fatto che il collega Bertin è a conoscenza di tutti
i passaggi, perché nel corso della precedente legislatura più volte
ha portato delle iniziative, che citerò all'interno della mia
risposta, all'interno del Consiglio. Anticipo che rendo disponibile
la documentazione per quanto riguarda il percorso storico in merito
ai passaggi di aggiudicazione degli appalti e alle problematiche
legate anche ai fallimenti delle imprese risultate vincitrici per
quanto riguarda l'appalto della SS26. Occorre precisare in prima
battuta che la competenza, come ben sapete, non è incardinata
all'interno dell'Amministrazione regionale; risultano degli appalti
totalmente gestiti e visionati, garantiti dall'ente ANAS che, per
quanto riguarda le competenze, ricordo che si divide in
Compartimento Valle d'Aosta e Compartimento Nordovest. I progetti
di carattere strategico vengono gestiti a livello di direzione del
Nordovest, con sede a Milano, con tutta una serie di strutture
incardinata alla struttura del Compartimento Nordovest. Quindi la
prima considerazione di carattere generale, nella diversificazione
rispetto ai percorsi avvenuti, andiamo ad aumentare il dettaglio
per quanto riguarda la SS26. C'è stata un'aggiudicazione a una
associazione temporanea di imprese che stava per iniziare i lavori,
tant'è che avevamo iniziato a produrre la segnaletica verticale e
orizzontale, con tutta una serie di pannelli dal punto di vista
della mobilità temporanea, legata all'imminente inizio dei lavori,
dopo di che c'è stato un ricorso che ha bloccato l'assegnazione dei
lavori al raggruppamento temporaneo d'imprese.
Da qui l'ANAS ha iniziato un percorso, tramite la propria
direzione legale con l'ausilio dell'Avvocatura dello Stato, per
definire i procedimenti opportuni al fine di avviare l'iter per la
risoluzione consensuale del contratto propedeutico a una
prosecuzione dell'intervento; e qui devo fare pubblicamente un
ringraziamento a tutti gli amministratori che mi hanno preceduto
nell'interpretare questo ruolo e anche ai precedenti Presidenti
della Regione, che hanno sempre mantenuto alto il livello di
guardia, di confronto e di concertazione con l'ANAS per quanto
riguarda l'opera di monitoraggio rispetto all'applicazione delle
ipotesi progettuali e per quanto riguarda i lavori. Tant'è che nel
corso dei mesi, nel corso degli anni, c'è sempre stato un continuo
confronto con l'ANAS, testimoniato da tutta una serie di iniziative
per quanto riguarda la necessità di dare sviluppo alle istanze
progettuali e alle gare d'appalto, il tutto testimoniato con
verbali che io vi produrrò. Il collega Baccega ha avuto più volte
degli incontri con l'ANAS, sia per quanto riguarda il Dipartimento
Valle d'Aosta che per quanto riguarda l'area Nordovest, lo stesso
allora Presidente della Giunta collega Viérin aveva avuto un
confronto con l'amministratore delegato Armani (parliamo del mese
di aprile 2018) per definire gli aspetti di programmazione rispetto
a queste due tematiche e proprio in quella sede l'amministratore
delegato Armani aveva detto che, in fase di analisi delle istanze
precedentemente annunciate e citate, aveva determinato come lasso
temporale per la risoluzione dei problemi per quanto riguarda la
risoluzione del contratto con il raggruppamento temporaneo
d'imprese l'estate 2018.
Qui io mi fermo e cito quanto è stato prodotto dall'ANAS in
merito all'evoluzione del loro percorso. Ripeto, sono in fase di
analisi con la direzione legale con l'ausilio dell'Avvocatura dello
Stato per risolvere consensualmente il contratto con il
raggruppamento temporaneo di imprese e contestualmente (e questo è
l'aspetto importante codificato all'interno dei verbali) i tecnici
ANAS, congiuntamente con quelli della Regione, stanno fattivamente
lavorando per la definizione di tutti gli aspetti progettuali da
attenzionare per l'individuazione dell'iter da intraprendere e per
migliorare il percorso progettuale, perché comitati spontanei di
Saint-Christophe e di Quart avevano prodotto una serie di istanze
per cercare di migliorare l'ipotesi progettuale. Approfittando di
questa diluizione dei tempi legata al ricorso, c'è stato un
confronto da parte di ANAS e Amministrazione regionale con questi
comitati (tutto rendicontato) per cercare di migliorare l'ipotesi
progettuale, per rendere minore l'impatto del nuovo sedime stradale
nella nuova impostazione della SS26 rispetto alle attività
commerciali presenti sul territorio.
Per quanto riguarda invece la SS27 faccio un ragionamento molto
veloce. Il collega Bertin conosce benissimo la tematica, perché
esattamente un anno fa, proprio in virtù di una sua interpellanza,
avevamo avuto modo di approfondire un percorso e anche delle
preoccupazioni che i Sindaci del territorio avevano manifestato
attivandosi direttamente sia con l'Amministrazione regionale sia
con l'allora deputato Marguerettaz per andare a Roma a manifestare
in maniera diretta le loro preoccupazioni. Da quel momento in poi
l'attività dell'ANAS è stata volta a risolvere il contratto con
l'impresa aggiudicatrice e contestualmente a mettere in sicurezza
tutte le problematiche legate all'accumulo di acqua all'interno
dello scavo stesso, in modo tale da non creare problematiche dal
punto di vista geologico e idrogeologico, al fine di evitare
eventuali sfornellamenti per quanto riguarda la presenza di acqua
all'interno della galleria stessa. Bisogna dire che - in sede
d'incontro plenario svoltosi nell'aprile 2018 - l'amministratore
delegato Armani ha detto che erano in fase di valutazione alcuni
aspetti di carattere progettuale per definire il nuovo percorso
anche per quanto riguarda la SS27.
Per quale motivo bisogna rivedere alcuni aspetti di carattere
tecnico? Perché, come ha ben detto lei, è da tanto tempo che il
cantiere è chiuso, ci sono state delle modifiche dal punto di vista
progettuale che devono essere portate avanti al fine di garantire
un'ottimale ipotesi progettuale. Da qui cito testualmente le
indicazioni fornitemi dall'ANAS, in merito ai lavori di
sistemazione tra Etroubles e l'innesto dell'autostrada per il
traforo del Gran San Bernardo: "è in corso il progetto di
completamento degli interventi, il cui ritardo è legato alle
difficoltà emerse connesse con la necessità di meglio affinare
alcuni aspetti tecnici basilari per la corretta prosecuzione delle
lavorazioni ancora da farsi e, di conseguenza, per giungere ai
successivi adempimenti riguardanti la procedura di gara di
riappalto, in quanto la vecchia impresa è stata "rimossa" perché
fallita".
Quali sono le azioni che stiamo producendo come Governo
regionale? Abbiamo avuto proprio la settimana scorsa un incontro
con l'ingegnere Riera responsabile di area per la Valle d'Aosta,
ma, come vi ho detto precedentemente, questi grandi progetti sono
di competenza dell'area Nordovest e quindi - anche grazie alla
fattiva collaborazione dell'ingegnere Riera, che ringrazio
pubblicamente - abbiamo predisposto un incontro per la prossima
settimana con la direzione lavori in modo tale da capire più nel
dettaglio le tempistiche legate ad aspetti di carattere tecnico di
aggiudicazione degli appalti e di progetto che ovviamente sono di
competenza di ANAS.
Sarà nostra cura tenervi aggiornati. Io vi ho prodotto un
riassunto di tutte le fasi, perché è una vicenda complessa e
concordiamo con tutti voi sull'importanza di monitorare in maniera
continuativa e di essere da pungolo con l'ANAS per cercare di
portare a casa il più presto possibile la risoluzione dal punto di
vista viabilistico di due settori importantissimi per la Valle
d'Aosta.
Presidente -
La parola al consigliere Bertin per la
replica.
Bertin (IC) -
Certo, sono competenze dell'ANAS e statali
- si tratta di una strada statale - ma ciò non toglie che ci sia un
forte interesse regionale a che questo cantiere della SS27 venga
riaperto. È stato realizzato al 70/80 percento dei lavori e adesso
si stanno degradando in modo preoccupante. Lei mi dice che è stato
messo in sicurezza, ma io qualche dubbio sulla sicurezza di questo
cantiere ormai abbandonato ce l'ho, e non solo io! È palese che si
stia deteriorando in modo rapido una parte consistente dei lavori
messi in atto ed è per evitare che questo si trasformi in un
ennesimo scandalo, enorme, poiché si sono spesi centinaia di
milioni di euro su questa variante, che è importante agire in tutti
i modi rispetto a questa problematica, a iniziare con il
sollecitare in modo puntuale e continuo l'ANAS e - perché no? - il
Governo amico - come è stato ribattezzato dalla Presidente
Spelgatti - a Roma, perché è competenza anche del Ministero dei
trasporti.
È importante sollecitare e non dimenticarsi di questo cantiere,
che è lì e che, come dico, rischia anche di creare problemi di
tenuta della montagna. È una priorità a mio avviso che va
affrontata sia per ragioni finanziarie - perché si tratterebbe di
uno scandalo di dimensioni grandissime se non si finissero questi
lavori - e poi anche perché questi lavori sono utili, sono stati
più volte sollecitati per mettere in sicurezza e per garantire
l'incolumità dei cittadini di quelle zone. Oltre a questo vi è
anche una ragione generale di viabilità internazionale che avrebbe
dei benefici con questo intervento.
È un dossier a mio avviso importante che questo Governo deve
tenere tra i principali e deve tenere i contatti in tutti i modi
per far sì che questo cantiere venga riavviato al più presto, al di
là della problematica dei fallimenti, eccetera eccetera.
Tra l'altro su questo argomento, come avevo detto in precedenti
interventi nella Capigruppo, presenterò una piccola
risoluzione.
Presidente -
La parola al consigliere Vesan per la
replica alla sua interrogazione.
Vesan (M5S) -
Per quanto riguarda quello che ho capito
dalla risposta, purtroppo non ho l'esperienza di chi mi ha
preceduto e confido di ricevere la documentazione. Sono un po'
perplesso sul fatto che di fronte a due risoluzioni contrattuali -
una legata al fallimento e una a una risoluzione consensuale,
legata a un ricorso nei confronti della gara - non si prenda in
considerazione il subentro della seconda impresa aggiudicataria, ma
si riparta, in entrambi i casi, con una riprogettazione. Questo sì
fa diventare biblici i tempi di qualunque opera pubblica! Mi rendo
conto che la responsabilità sia probabilmente esclusivamente
dell'ANAS, però probabilmente da parte dell'Amministrazione
regionale potrebbe essere utile una sollecitazione, un pungolo per
riuscire ad arrivare a soluzioni in tempi brevi, perché altrimenti
temo che con l'inizio della legislatura successiva purtroppo saremo
di nuovo qui con un fascicolo ancora più ampio, senza avere risolto
nessuna delle due problematiche.
È notizia di questi giorni che anche l'impresa che sta facendo
la rotonda nella zona fra Chambave e Pontey abbia abbandonato il
cantiere, non c'è più nessuno che lavori neanche su quel
cantiere.
Confidiamo in una sua maggiore attenzione su questo
argomento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK