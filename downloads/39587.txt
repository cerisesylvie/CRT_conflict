Consiglio Regionale della Valle d'Aosta - Oggetto del Consiglio n. 2717 del 9 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2717 del 9 maggio 2017 - Resoconto
OGGETTO N. 2717/XIV - Interrogazione: "Risultanze delle
verifiche effettuate sui bilanci del circolo ricreativo
CRER".
Rosset (Presidente) -
Punto n. 4 all'ordine del giorno.
Ha chiesto la parola l'assessore Chatrian, ne ha facoltà.
Chatrian (ALPE) -
Il collega Cognetta sollecita il
Governo e il sottoscritto per avere informazioni in merito
all'associazione CRER. Negli ultimi mesi diversi iniziative sono
state affrontate in Consiglio. Rispondo facendo due premesse e
soprattutto un ragionamento di natura prospettica. La prima è per
mettere a fuoco l'associazione. La Regione non è socia del CRER e
si trova nella stessa posizione del CELVA e dell'azienda USL.
Questo è importante, perché comunque va a localizzare il ruolo
dell'Amministrazione regionale. Gli enti citati, così come la
Regione, hanno i loro dipendenti che liberamente si sono associati
in un circolo ricreativo. Il secondo passaggio, importante dal mio
punto di vista, è che l'Amministrazione regionale non ha né motivo,
né titolo di effettuare controlli sull'attività di dettaglio del
CRER enti locali.
Terzo elemento importante. Lei sa che la legge n. 20, che
abbiamo votato in Consiglio a ottobre, non si applica per questa
associazione, quindi per quanto riguarda le modalità di
acquisizione di fornitura che il circolo mette in campo,
l'Amministrazione regionale non può intervenire, perché non è sotto
il cappello giuridico della legge n. 20. Il coordinatore del
Dipartimento bilancio, finanze e patrimonio ha effettuato le
verifiche previste dalla legge sui bilanci presentati. Un altro
passaggio importante è che il rendiconto 2015 presentava un avanzo
di amministrazione di cinquemila euro, come forse lei sa. Il
bilancio di previsione per l'anno 2016 è in pareggio. Il rendiconto
e il bilancio di previsione risultano regolarmente approvati, sia
dal consiglio direttivo sia dall'assemblea dei soci, e sono stati
revisionati dal collegio dei revisori che al loro interno hanno
avuto un dibattito, stimoli e raccordi fra di loro.
Passaggio fondamentale e importante. Nel 2016 il circolo ha
ricevuto da parte dell'Amministrazione regionale un aiuto di 18
mila euro e, per quanto riguarda il punto di vista amministrativo,
il dipartimento eroga il contributo a tale associazione.
Altro passaggio fondamentale, anche a seguito delle due domande
che lei pone. La proposta è che non sarebbe male audire il
sottoscritto - eventualmente noi siamo disponibili ad andare in II
o in IV la Commissione - insieme al coordinatore del bilancio,
perché mi risulta che il 20 febbraio è stato audito il presidente
del CRER. La proposta è di farci audire in Commissione, per entrare
nel dettaglio e per conoscere cosa ha fatto in questi anni il
dipartimento. Ma soprattutto la parte più importante è che la legge
- secondo me, secondo noi, secondo il Governo - sicuramente
necessita di revisione. Quindi si tratta di acquisire suggerimenti
e proposte per andare nella direzione di un circolo autonomo.
Noi come Amministrazione regionale non siamo neppure soci:
eroghiamo un aiuto, non abbiamo titolo giuridico per entrare nel
dettaglio di controlli sull'attività del CRER degli enti locali. Ma
sono due gli
step
che proponiamo: andare in Commissione
prima possibile, quando e se lo riterrete utile; rivisitare e
integrare la legge che è ormai datata. È una legge fatta in altri
tempi, nel 1991, che lei sicuramente ben conosce. Quindi
suggerimenti e proposte per andare nella direzione penso auspicata
da tutti.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Assessore, so che la Regione non è
socia, ma dà comunque un contributo e mette anche a disposizione
dei dipendenti. Non solo, la sede è di proprietà della Regione,
ancorché la ristrutturazione è stata fatta in capo al CRER, tant'è
che ha ancora 130 mila euro di mutuo o di debito, se preferisce,
perché è uno scoperto di cassa da pagare, che però è fuori
bilancio. Quindi, al di là del fatto che chiuda con un avanzo di 5
mila euro, però ce ne sono 130 mila che deve ancora pagare per
sistemare la ristrutturazione della sede.
È vero che noi non possiamo entrare come Regione all'interno
della questione di ciò che è accaduto, però il verbale della
Commissione del 20 febbraio, che sicuramente avrà avuto modo di
leggere, ha fatto emergere delle cose piuttosto evidenti. I
revisori dei conti hanno evidenziato la gestione del tutto
arbitraria del laghetto: nella sezione pesca si facevano tessere a
chi doveva essere socio CRER, ma in realtà non lo era perché era
una gestione separata, chiamiamola così. C'è anche ciò che è
accaduto alle attrezzature del ristorante del tennis, che sono
state vendute e comprate un paio di volte. Sono cose che emergono
dall'audizione. Lo so che non sono in carico a questa
amministrazione, né a questo Governo, però gestiamo soldi pubblici,
valutiamo che sono risorse del personale dell'ente pubblico e forse
qualche cosa in più dovremmo farla.
So benissimo che il presidente del CRER, che è venuto in
audizione e che però è dimissionario - quindi deve essere cambiato
ed è una cosa che farà il CRER, quindi ci riguarda poco - ha
presentato questa documentazione agli organi competenti, più
competenti di noi. Però noi qualcosa la dovremmo fare. Lei dice che
dovremmo cambiare la legge. Non sta a me proporre questa cosa, ci
sono anche i colleghi. Io penso che sia una cosa corretta da fare,
perché sicuramente dovremmo avere maggior titolo, fermo restando
che deve restare una cosa autonoma, che non possiamo noi gestire
direttamente. Però avere maggior attenzione sui soldi che diamo,
quello sì, perché noi diamo dei soldi, fossero anche solo 18 mila
euro. Ma ripeto, ci sono anche due dipendenti distaccati che
costano molto più di 18 mila euro.
Anche sui bilanci c'è da dire qualcosa, perché nel 2015, 2014 e
2013 sono stati approvati con una modalità poco chiara. È scritto
anche questo all'interno del verbale. Quindi se formalmente ci sono
stati dei problemi, questi sono stati evidenziati in Commissione.
Abbiamo delle mancanze in legge e dobbiamo sicuramente fare
qualcosa in più, anche per tutelare i 2500 iscritti del comparto
unico, che versano una quota e che vorrebbero che i loro soldi
fossero gestiti in maniera corretta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK