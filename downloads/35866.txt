Consiglio Regionale della Valle d'Aosta - Oggetto del Consiglio n. 209 del 24 ottobre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 209 del 24 ottobre 2013 - Resoconto
OGGETTO N. 209/XIV - Reiezione di mozione: "Illustrazione e
condivisione con la competente commissione consiliare della
proposta di riallocazione delle risorse necessarie a soddisfare le
istanze di contributo concedibili".
Presidente
- Per l'illustrazione, ha chiesto la parola il
collega Chatrian.
Chatrian (ALPE)
- Merci Madame la Présidente.
A nome dei gruppi di opposizione, vorrei illustrarvi questa
nostra mozione scritta a più mani. Si tratta quindi di una
scrittura corale che va, a nostro avviso, in una direzione
necessaria, abbiamo discusso nello scorso Consiglio della scelta
che il Governo regionale ha messo in campo il 4 di ottobre,
sospendendo la ricevibilità delle domande di aiuto previste in
tantissime leggi di settore. A seguito del non accoglimento della
nostra mozione, già presentata lo scorso Consiglio, oggi vorremmo
focalizzare l'attenzione su questa mozione su due modifiche: la
prima, come è stato già deciso da questa maggioranza, è quella di
effettuare subito un'approfondita e documentata analisi e stato
dell'arte per quanto riguarda le richieste fatte in questi mesi; la
seconda è quella di definire invece un percorso, questa è forse la
sfida più delicata e più importante inserita in questa mozione,
ovvero quella di proporre una riallocazione delle risorse liberate
nella misura necessaria a soddisfare le domande già pervenute alla
data del 4 ottobre 2013. Stiamo quindi parlando di ristrutturazione
nel settore alberghiero, stiamo parlando di ricettività piccola e
grande, stiamo parlando di commercio, stiamo parlando di imprese,
stiamo parlando di artigiani, stiamo parlando di giovani
agricoltori, stiamo parlando della 32 del 2007 sempre nel settore
agricolo, stiamo parlando dell'energia alternativa, stiamo parlando
del fotovoltaico, stiamo parlando delle ristrutturazioni per quanto
riguarda il comparto del risparmio energetico, stiamo parlando di
tantissime leggi di settore ad oggi comunque finanziate.
Qualsiasi amministratore pubblico ad ogni livello è consapevole
del ruolo e dell'importanza delle opere pubbliche necessarie per
favorire le attività economiche. Le opere pubbliche hanno una
funzione essenziale per realizzare infrastrutture necessarie alle
attività economiche nell'ottica dell'interesse generale, ma hanno
una funzione ancor più essenziale quando, nei momenti di crisi
generale, i singoli settori produttivi, le imprese senza domanda e
senza ordinativi o anche solo in carenza di liquidità non possono
avviare piani di investimento di lungo respiro necessari per uscire
dalle difficoltà. Non c'è bisogno di disturbare nessuno dal punto
di vista storico per avere dal passato gli esempi chiari ed
illuminanti sugli effetti positivi che gli investimenti pubblici
hanno avuto per risollevare economie che sembravano al collasso,
forse più di ora. Nessuno di noi intende rinunciare alle azioni che
un'amministrazione efficiente, come dovrebbe essere quella
regionale, può e deve avviare per contribuire a risolvere alcuni
dei nodi più critici del nostro sistema produttivo. Basta andare al
primo comma degli impegni scritti nella nostra mozione per renderci
conto che non c'è demagogia o populismo nelle nostre richieste, ma
una semplice e chiara individuazione di un percorso possibile.
Ecco, su questo vorrei soffermarmi, perché noi, come potete ben
leggere in questa mozione, gradiremmo individuare un percorso
possibile per dare delle risposte, ma vi ritornerò più avanti in
sede di proposta.
Vorrei però fare notare, perché mi sembra un elemento di
riflessione da non trascurare, che la crisi attuale si situa in un
contesto forse molto diverso da quello degli anni '30, allora gli
Stati avevano un ruolo predominante nell'economia, anche gli Stati
Uniti, così liberali, ed i bisogni primari delle famiglie erano
molto più precisi, pressanti, individuabili. Le infrastrutture
presenti allora, nei contesti sociali ed economici di ogni parte
dell'attuale mondo occidentale erano immensamente meno sviluppate
rispetto ad oggi. Per questo motivo investire risorse in opere
pubbliche è stata una leva estremamente efficace, infatti i
risultati sono arrivati, probabilmente anche presto. C'era una
forte domanda di beni essenziali, anche se non mancavano due leve:
da una parte, il lavoro e, dall'altra, i salari. Con le opere
pubbliche arrivò prima il lavoro e poi i salari, questo rilanciò la
domanda interna, avviando una fase di sviluppo che è durata fin
quasi ai giorni nostri, sia pure con l'intermezzo di un'orribile
guerra che, peraltro, al di là delle sue motivazioni, ha poi
contribuito nella fase di ricostruzione a determinare un secondo
tumultuoso sviluppo. Sembrerebbe semplice seguire ancora una volta
quella strada, ma oggi quelle condizioni non sono più assolutamente
le stesse. La crisi in cui ci troviamo impantanati è già stata
molto più lunga di quella drammatica, ma relativamente breve degli
anni '30, ma soprattutto avviene in un contesto nuovo, fino ad oggi
sconosciuto: intanto, gli Stati ed i Governi, dopo decenni di
privatizzazioni, hanno molti meno elementi per poter intervenire e
per le grandi opere servono risorse che oggi non sono disponibili.
I consumi poi sono ormai maturi, le esigenze primarie sono per la
maggior parte soddisfatte, la domanda di beni non potrà più essere
sostenuta come prima, anche se si rimettessero in circolo nuove
risorse. Insomma, per dirla in breve, è una situazione in cui tutte
le certezze, anche degli economisti, sono ridotte a carta straccia:
basta sentire qualche dibattito televisivo o convegni importanti
per rendersi conto che si brancola nel buio, che, probabilmente, le
vecchie ricette non sono condivise e, quando si prova a mettere in
atto qualcuna, dimostrano di avere quasi sempre risultati
inefficaci.
Allo stesso tempo la situazione è così drammatica che abbiamo il
dovere di intervenire rapidamente, di indicare una via di uscita,
di percorrerla, come vi dicevo prima, di provare un percorso
possibile, ma dobbiamo anche dire che la crisi non è arrivata
all'improvviso, non è stata un fulmine a ciel sereno. Io penso che
le responsabilità della politica in Italia, come in Valle d'Aosta,
ci siano, ma che non siano le uniche. Si può capire infatti tutto,
che siamo in buona compagnia, che gli altri stanno male, a volte
peggio di noi, che abbiamo
chances
di venirne fuori perché
siamo classificati abbastanza bene, non si può accettare che anche
la situazione drammatica della nostra economia e delle nostre
finanze pubbliche, della disoccupazione che cresce anche qui, delle
aziende che soffrono, resistono, lavorano, ma poi chiudono sia
stata tenuta quasi nascosta per troppo tempo, a nostro avviso.
Permettetemi questo passaggio, che a me non piace, ma vorrei
condividerlo con voi: inascoltati nello scorso quinquennio e
derisi, abbiamo continuato a lanciare l'allarme di preoccupazione,
ma nessuno ha fatto una piega. Si è continuato a fare promesse
impossibili da mantenere: ecco perché oggi siamo qui a discutere su
questa mozione, mentre la barca stava già quasi affondando...come
dire? c'è una responsabilità politica nell'avere sottovalutato,
forse volutamente taciuto ai valdostani la situazione. Questa
responsabilità io penso che in quest'aula ci sia, anche perché, a
frittata fatta, la vostra decisione è stata quella di attivare il
taglio lineare nell'ottobre 2012 su tutto, senza scegliere, senza
dare priorità, senza almeno tentare di mantenere sopra la linea di
galleggiamento i settori che possono avere ancora qualche lontana
chance di rimettersi a correre. Il taglio lineare su tutto è la
classica mossa della costrizione, la dimostrazione del fatto che si
era già andati troppo oltre e sul versante delle entrate si faceva
e si fa ora sempre più vicina la situazione in cui queste bastano a
malapena a fare fronte alle spese correnti. Superato quel limite,
sappiamo tutti che cosa ci sarà da fare: toccare le persone?
Toccare le famiglie direttamente sul fronte dei salari? È questa la
strada percorribile? È questa la strada che intendete mettere in
campo? Ecco, noi forse con un pizzico di presunzione...non pensiamo
di avere nessuna bacchetta magica, ma non seguiremo questa strada,
anche se qualche ritocco non solo qua e là, soprattutto ai tanti
piani alti, non solo non sarebbe male, ma forse taglierebbe le
unghie a qualche privilegiato di troppo, ma questo lo vedremo caso
per caso nel momento in cui entreremo nel merito.
Dicevo che la cosa grave, a nostro avviso, indubbiamente, è
stato il silenzio, quell'atteggiamento quasi omertoso, tenendo
nascosta la situazione per mesi, anzi per anni, tacendo soprattutto
quando c'erano da superare le elezioni regionali...mentendo quando
dicevate ai valdostani che la minoranza era solo catastrofista,
tacendo ancora sui precedenti fallimentari interventi per "fermare"
il sistema, basti l'esempio per tutti della "salvaprecari",
mentendo ancora quando dicevate: "non preoccupatevi, la barca sta a
galla, tra poco arriverà la ripresa e riprenderemo a navigare", ma
adesso, indubbiamente, serve andare avanti. Noi non saremo mai fra
quelli che si tirano indietro e che fanno polemiche sterili, dunque
andiamo al sodo della nostra mozione, che cosa chiediamo, ma
soprattutto che cosa proponiamo? Partiamo dalla constatazione che
non è più possibile riavviare il motore solo inserendo altra
benzina nel serbatoio, anche perché di benzina ce n'è più che poca.
Le opere pubbliche che già sono in corso non smuovono la situazione
- inoltre, ormai è chiaro che il sistema non regge -, neppure la
loro manutenzione futura, visto che sono costate...per esempio,
parcheggi pluripagati, pluridecorati, eccetera, la cui
realizzazione costerà milioni di euro. Le grandi opere si stanno
rivelando spesso una trappola...percorsi di realizzazione e
successiva gestione e manutenzione.
Una grande opera che costa poco che sappiamo essere utile è
invece quella di recuperare la produttività, il mondo di persone ed
imprese che fino ad oggi è stato il tessuto che ha tenuto insieme
l'economia regionale, un mondo di persone che si trova
improvvisamente sprovvisto di sostegno, e non parlo solo di soldi,
ma di attenzione, di interesse, di fiducia, di possibilità di
credito e che ha bisogno di una macchina pubblica efficiente. Nella
nostra mozione proponiamo una riallocazione delle risorse liberate
nella misura necessaria a soddisfare le domande già pervenute alla
data del 4 ottobre 2013 ed a permettere quanto prima la
riammissione delle istanze di contributo. Lo chiediamo perché
pensiamo a salvare un intero mondo di persone e di imprese, senza
le quali la Valle d'Aosta non sarebbe neppure tale e le risorse
vanno trovate proprio nella direzione che prima indicavo, in quelle
opere dove si può e probabilmente si deve rimodulare e che sappiamo
per certo che comporteranno costi di gestione e di manutenzione
importanti che oggi il sistema non è più in grado di sostenere. Non
facciamo un elenco, chiediamo solamente di individuarle, ciò
consentirà di trovare le risorse almeno per salvaguardare chi ha
già investito contando su aiuti previsti. Scusatemi, ma ripeto
questo pensiero: consentirà di trovare le risorse almeno per
salvaguardare chi ha già investito, contando su aiuti previsti,
dunque in qualche modo dovuti. Consentirà di non buttare a mare i
sacrifici di tante famiglie e di tante imprese, il senso, a mio
avviso, della mozione è chiaro: si tratta di un
provvedimento-ponte, io lo definirei così. Questa nostra proposta
la potrei declinare, definirla come un provvedimento-ponte che deve
servire a sanare una situazione particolarmente grave e che
richiede un sacrificio del tutto sostenibile sul fronte di opere
che possono essere riallocate e rimodulate, ma è anche una
richiesta di condivisione di metodi. Passerei quindi dalla sostanza
alla forma: in un momento molto grave per l'economia un modo per
dimostrare che i Consiglieri tutti di quest'Assemblea sanno che
cosa sia più urgente e che cosa sia meno urgente, sanno anche
ammettere di avere sbagliato e - perché no? - cambiare strada.
La mozione affronta anche un altro punto: la verifica delle
ipotesi di diverso utilizzo degli utili delle società partecipate
come altra fonte di risorse. È il solito tema spinoso, ma, se non
si passa da qui, non si trova nessuna soluzione, anche se il
plurale in questo caso è fuori luogo per l'evidente ragione che non
molte società sono inutili, ma il tema va affrontato una buona
volta e penso che sia la volta buona. In premessa voglio ribadire
che riesaminare le modalità di utilizzo degli utili prodotti dalle
società partecipate non vuole dire utilizzarle come un bancomat,
senza criterio, senza metodo e con tantissima discrezionalità.
Sappiamo bene che una società, partecipata o meno, deve cercare di
fare utili per gli azionisti - noi 35 intendiamo essere azionisti e
non poche persone che fanno parte di questo Consiglio regionale - e
che per fare utili occorre investire, per investire occorrono
risorse, per avere risorse si attinge ad accantonamenti, riserve,
liquidità di cassa e nuovi capitali. L'entità di queste risorse è
valutata dagli amministratori anche in base alle esigenze degli
azionisti. Ripeto: probabilmente, un altro cambio di rotta che da
subito dovrebbe essere messo in campo è proprio quello, noi
azionisti dobbiamo approvare gli indirizzi di queste società, delle
nostre società partecipate e controllate. Tutto questo è molto
chiaro, ma è altrettanto chiaro che le società partecipate dalla
Regione hanno un senso solo se vi è un vantaggio economico, un
vantaggio pubblico, che senso ha infatti fare tanti utili per i
valdostani se poi i medesimi valdostani sono in ginocchio, se le
imprese, i cittadini, i giovani sono senza futuro? Nessuno. La
crescita di fatturato degli utili e delle dimensioni hanno senso se
c'è una
mission
- brutta parola, ma efficace -, se l'azienda
che cresce crea davvero valore agli azionisti e il valore non si
esprime solo in soldi, ma in certezze, occupazione, occasioni di
lavoro, ricadute di immagine, benefici ambientali, cultura e potrei
continuare: nel caso della società a partecipazione pubblica,
valore e solidarietà, coesione sociale, senso delle priorità e
delle ricadute future, valori che, per essere tutelati, rendono
urgente una diversa riallocazione di una parte degli utili verso i
settori in difficoltà. Questa è una strada da percorrere e noi
faremo quanto possibile per aprire una discussione e trovare il
giusto compromesso tra le esigenze dell'azienda e dei suoi
azionisti. In questi giorni abbiamo sentito le macrocifre per il
prossimo triennio e per il bilancio 2014.
Io ribadisco che a noi interessano il principio ed il metodo di
lavoro, poi nel merito andremo a vedere quanto, da dove e come.
Naturalmente, anche se quest'argomento non fa parte di questa
mozione, sappiamo bene che occorrerà anche definire priorità ed
urgenze, perché nel futuro non potremo più permetterci di sostenere
i settori senza prima definire quali obiettivi raggiungere e che
criteri adottare, anche in questo caso si tratta di un metodo di
lavoro necessario per evitare di tornare al punto di partenza per
premiare chi lo merita e non più tutti. Già in questa fase di
definizione di obiettivi sarebbe però possibile trovare un filo
logico, definire delle priorità ed un approccio più orientato ai
risultati rispetto ad oggi, ma questo potrà essere, se la mozione
verrà votata, argomento di successivi confronti. Grazie.
Presidente
- Grazie. Apriamo la discussione generale. Ha
chiesto la parola il collega Nogara.
Nogara (UVP)
- Merci Présidente.
È per fare un brevissimo intervento, più che un intervento,
vuole essere una comunicazione di servizio all'Assessore Testolin.
Ieri ho posto all'attenzione del Governo regionale un'interpellanza
sui problemi dei danni causati dalla fauna selvatica all'ambiente
naturale. Ebbene, la Giunta regionale nella seduta del 4 ottobre -
mi pare - ha bloccato tutti i contributi nei vari settori ed un
settore è anche quello, appunto, relativo ai danni causati dalla
fauna selvatica. Io vorrei dirvi che ad oggi, per quanto ho potuto
appurare, le stazioni forestali ricevono ancora le domande per il
contributo per i danni causati dalla fauna selvatica e nessuno ha
comunicato loro che dal 4 di ottobre non si possono...allora io
dico che siccome le ricevono ancora adesso...sarebbe per
correttezza di informazione rispetto agli utenti che hanno subìto
questi danni. Grazie.
Président
- Merci. A demandé la parole le collègue
Guichardaz.
Guichardaz (PD-SIN.VDA)
- Grazie Presidente.
La situazione è grave. Discuterne senza che ci sia la reale
volontà di trovare una soluzione è una perdita di tempo secondo
noi, i fatti sono acclarati, mancano i soldi per finanziare 11
leggi regionali, molte delle quali in questi anni hanno contribuito
a tenere in piedi settori importanti della nostra economia, leggi
che hanno anche permesso nel tempo di arginare il fenomeno della
disoccupazione. Dal 4 ottobre è sospesa la ricevibilità delle
domande di contributo e non si sa neppure quante di quelle
presentate prima di tale data saranno evase. Come sappiamo, è nei
momenti di crisi che le attività economiche e l'occupazione vanno
aiutate. Rinunciare a questi sostegni significa condannare aziende
e lavoratori alla chiusura, se non addirittura alla bancarotta. Sui
vostri programmi elettorali e di legislatura avete scritto che le
grandi opere sarebbero state rimodulate per dare respiro alla
piccola impresa locale. Beh, avete l'occasione per mantenere una
promessa elettorale. Certo, bisogna avere il coraggio di mettere in
discussione le opere faraoniche che avrebbero dovuto essere
edificate a gloria di un passato oramai non più tanto glorioso.
Dovete trovare il coraggio, cari colleghi, di rimettere in
discussione le grandi opere, di riformulare progetti vampireschi
che in questi anni hanno risucchiato enormi risorse, spesso solo
per studi di fattibilità, risorse tolte alla piccola impresa che
produce e che crea lavoro sul territorio. Il programma delle grandi
opere della scorsa legislatura - permettetemelo - sembra scritto da
alieni, da persone che vivono su un altro pianeta: vi invito ad
andarvelo a riguardare! Parlavate di teleferiche; parlavate di
metropolitane leggere, il famoso
people mover
che avrebbe
dovuto costare per un paio di chilometri 50 milioni di euro;
parlavate di teleriscaldamento, altri 60 milioni di euro; di un
polo universitario che non ha neppure Oxford, altri 100 milioni di
euro; di un ospedale dai costi variabili (siamo arrivati a 220
milioni di ipotesi di costo, oggi queste ipotesi le abbiamo
dimezzate a dimostrazione del fatto che spesso le cifre vengono
buttate un po' a vanvera sul tavolo e cambiate a seconda del
progettista e a seconda del momento storico). Insomma, progetti
megalomani che voi stessi avete dovuto ridimensionare date le
condizioni delle nostre finanze, che per forza dovranno essere
messi in discussione, anche perché sarà difficile trovare qualcuno
che, in una situazione come questa, abbia voglia di finanziarli. Ai
cittadini bisogna dire che questi soldi non ci sono, che qualcuno
deve prestare i soldi anche alla pubblica amministrazione per
implementare e per fare opere.
Vogliamo mettere alla prova la vostra capacità di mantenere gli
impegni presi con i cittadini, non solo con i vostri elettori.
Leggo brevemente dai vostri programmi, so che vi piace quando vi
richiamo alle vostre responsabilità. Il programma dell'Union
Valdôtaine:
"per quanto riguarda le grandi opere, non si
procederà con quelle non ancora appaltate, dando la priorità ad
interventi minori sul territorio che consentano di ricorrere, ove
possibile, ad imprese ed a professionisti locali"
. Leggo quello
della Stella Alpina.
"appalti, fermo restando la necessità di
avviare e completare alcune opere di rilevante interesse regionale,
si propone in questo momento congiunturale difficile di sospendere
le grandi opere non ancora appaltate e di dare priorità ad
interventi minori sul territorio che consentano di ricorrere, ove
possibile, ad imprese e professionisti locali"
. Lo avete
scritto anche nel vostro programma di legislatura, quindi, credo
che non sarà difficile per voi aderire a questa mozione.
Cominciate, quindi, cari colleghi, ad onorare le domande di
contributi, soldi di fatto promessi e che centinaia, se non
migliaia di persone, attendono con ansia. Non tocca a noi trovare
le risorse, come ci insegna il Presidente Rollandin: fate tutto
voi, fate tutto in casa vostra e poi dopo ci notificate le vostre
decisioni e noi ne dobbiamo prendere atto. Chiediamo a voi della
maggioranza, a voi che tenete il cordone della borsa di affrontare
il problema rapidamente, senza infingimenti. È necessario svelare
le carte e dire la verità, cercando di fare il possibile con quello
che c'è, senza indebitare i nostri figli ed i nostri nipoti, cari
colleghi della maggioranza, per improbabili cattedrali nel
deserto.
Torniamo alle leggi sulle quali avete dato uno stop, ai
contributi fermi e rinviati a tempi migliori. È vero, cari
colleghi, le norme prevedono l'eventuale rinvio all'anno
successivo...la remota possibilità che le richieste già depositate
non siano finanziate...ma le attività commerciali, gli allevatori,
gli agricoltori, le piccole imprese edili non possono aspettare, i
progetti devono andare avanti, altrimenti le iniziative
imprenditoriali si affievoliscono, si interrompono, si bloccano.
Colleghi, ogni giorno lo potete constatare girando sul territorio:
delle serrande chiudono, le attività chiudono e chiudono
irreversibilmente. Quando avete prodotto, senza alcun preavviso,
quella specie di delibera che tutti definiscono "la delibera
mannaia", ho pensato al buon Frigerio, quel Signore che ieri ha
voluto darci un segnale con quella minaccia via web. Ho pensato a
quel Signore che si porta a casa oltre 300.000 euro di soldi nostri
per dirigere un casinò in disarmo ed un albergo pubblico. Albergo
pubblico è un vero e proprio ossimoro, colleghi della maggioranza!
Ho pensato a lui quando ho visto la delibera che bloccava i
contributi e a quell'innocente confidenza che alcuni colleghi hanno
ascoltato con le loro orecchie - qui c'è il collega Isabellon,
eravamo insieme -, ricordate, ve ne ho già parlato, quando gli
chiesi come mai domandava un mutuo da 11 milioni di euro per lavori
praticamente già ultimati...gli lanciai una provocazione e gli
dissi: ma se questi soldi non dovessero arrivare? Ci rispose che
sarebbe stata una pazzia, con altri colleghi evocò addirittura il
deposito dei libri in tribunale. Cari colleghi, il Signor Frigerio
è stato qui decantato come il modello del manager efficiente, colui
che non si ferma davanti a nulla, che segue i cronoprogrammi, ma
Frigerio si può permettere di rispettare, se non addirittura di
anticipare i cronoprogrammi, non solo perché i soldi che usa sono
della collettività, essendo la Resort & Casinò una società a
totale partecipazione pubblica (e poi un bel ragionamento sul
rischio di impresa, un bel convegno sul rischio di impresa con i
soldi pubblici mi piacerebbe farlo, magari invitando anche gli
imprenditori privati) ma in quanto il sistema che voi avete creato
ha finora giustificato l'idea che tanto i soldi, presto o tardi,
sarebbero arrivati. Il sistema sollecita Frigerio e tanti altri ad
andare avanti, perché fermarsi, come dice il nostro manager,
sarebbe una pazzia. Frigerio è un privilegiato, va bene, ma ci
insegna dal suo pulpito, dalla sua suite presidenziale che chi si
ferma è perduto; purtroppo, devo dargli ragione: nessun
imprenditore può aspettare per anni i contributi, chi produce deve
assumersi dei rischi, deve andare avanti.
Voi in questi anni avete sempre detto che una soluzione si
sarebbe trovata, ci avete sempre raccontato che siete i numeri
uno...certo, Presidente Rollandin, spulceremo i conti, vedremo che
cosa avete fatto per il turismo e per la zootecnia. Ieri, ci avete
invitato ad avere un po' di pazienza. Quello che avete fatto è
latte versato, caro Presidente, a noi interessa sapere che cosa
farete da qui in poi, adesso che la crisi morde e che non dà
tregua, diamo l'esempio allora, cominciamo a tagliare dove si può:
dalle grandi opere, dalle partecipate, tagliamo i privilegi dei
manager pubblici che si inventano privati, anzi mandiamoli a casa,
vi prego! Ricreiamo una classe imprenditoriale che sia in grado di
assumersi dei rischi, ma che sia anche chiamata a pagare per le
eventuali inefficienze ed incapacità, forse la crisi può essere
l'occasione per ridimensionare una megalomania tutta valdostana, un
priapismo progettuale scriteriato. Riportiamo la politica al
livello delle persone, con piccoli interventi, con piccole ma
necessarie opere di manutenzione del territorio. Basta aeroporti
sovradimensionati, università da mille e una notte, opere
megagalattiche, anzi megalitiche, anzi megalomani, basta parcheggi
al costo di un monolocale. Torniamo con i piedi per terra,
colleghi, e sediamoci attorno ad un tavolo per capire che cosa si
può fare per salvare la situazione e, soprattutto, i valdostani?
Che non sia però una gita in commissione, Signor Presidente, le
chiediamo un vero e proprio ripensamento delle vostre
strategie.
Con la nostra mozione chiediamo che, entro 30 giorni, la Giunta
venga in commissione con una proposta di riallocazione delle
risorse recuperate dal piano delle grandi opere, dalle partecipate
e dalle controllate. Effettuare un'analisi approfondita, accurata e
documentata non significa raccontarci le vostre opinioni o qualche
storiella sulle vostre idee o su impegni vaghi per il futuro. Se
decidete di sostenere questa mozione, vi impegnate ad affrontare
seriamente il problema e a trovare delle soluzioni, in fretta e
bene però. Grazie.
Président
- Il y a d'autres qui souhaitent intervenir?
Quelqu'un qui souhaite prendre la parole? Personne? La parole au
collègue Bertschy.
Bertschy (UVP)
- La mozione è conseguente sotto il
profilo politico alla situazione che ci siamo trovati ad analizzare
in seguito al lavoro che i gruppi di opposizione hanno fatto in
questa prima fase e, grazie anche alla collaborazione di qualche
Assessore, si è giunti a risultati purtroppo non positivi in
termini generali che ci portano oggi a portare in quest'aula una
riflessione che ha un valore squisitamente politico in senso
generale per il futuro, perché entriamo ad inizio legislatura con
una situazione preoccupante che si aggiunge a quella che tutti
annunciano e che conosciamo: la situazione di crisi nella quale è
entrata nella sua globalità la nostra società, situazione di crisi
che però si annuncia in maniera sempre più drammatica ed importante
qui da noi.
La mozione allora vuole richiamare un po' tutti a quelli che
sono gli elementi che, secondo noi, oggi sono di difficoltà.
Intanto qualche giorno fa l'Assessore Baccega ed il Presidente,
come Capigruppo, ci hanno annunciato i provvedimenti anti-crisi,
attendiamo, poi, se possibile, in maniera più formale i documenti
che ci erano stati promessi durante la riunione. Già in
quell'occasione, pur sottolineando l'importanza di intervenire in
questo senso, avevamo necessità di capire quanto questi
provvedimenti fossero a sostegno di qualche cosa che magari sarebbe
più opportuno rilanciare e, soprattutto, di capire quante risorse
in questo momento riusciamo a dedicare già ad attività
d'investimento, perché bene hanno annunciato il collega Chatrian,
Guichardaz, perché quello che oggi preoccupa è che sta veramente
soffrendo, oltre che la famiglia ed il cittadino, un sistema che,
come Valle d'Aosta, abbiamo alimentato e sostenuto negli anni. Vi
sono studi professionali che stanno lasciando a casa giovani
ingegneri, ci sono imprese che abbandonano ormai l'attività perché
non ci sono da parte della Regione e degli Enti locali, insieme ai
soldi che l'economia privata può ancora mettere a disposizione,
risorse per mantenere un sistema che è andato in forte crisi.
Allora, come avevamo annunciato già da tempo e come annunciato
nei vostri programmi elettorali, diventa fondamentale riuscire a
capire come riuscire a diluire, se non ad arrestare, perché, sotto
il profilo amministrativo, non siamo noi che gestiamo in questo
momento gli appalti e le opere in corso...come riuscire a diluire
quello che può diventare importante in termini di investimento,
diluire impegni, attività, appalti e spese che stiamo sostenendo
per, da un lato, ricollocarle, riallocarle per tutti quei settori
che ad oggi sono stati tagliati e, dall'altro, per provare a creare
un sistema ed una visione degli investimenti che accompagni una
fase di studio che è stata fatta in questi anni. Cito l'esempio di
investimenti che, attraverso contributi e fondi europei, gli Enti
locali hanno fatto per andare a capire quanto oggi i propri
stabili, le proprie strutture rispondano in termini energetici ad
esigenze di risparmio: questi investimenti però che per ora si sono
limitati a degli studi e che hanno classificato tutta la nostra
struttura sono lì in attesa di capire come si potrà intervenire.
Allora, se, da un lato, abbiamo risorse per fare grandi
investimenti, fuori dalla Valle d'Aosta, per parchi eolici che
sicuramente generano importanti ritorni - e questo può fare piacere
-, perché non pensare insieme di creare una prospettiva di
finanziamento dove si vada ad investire per recuperare in termini
energetici sul sistema Valle d'Aosta, il sistema pubblico Valle
d'Aosta, attraverso degli investimenti appositi, un recupero dei
costi generali di gestione delle nostre strutture pubbliche? Ho
letto sul giornale l'altro giorno della possibilità di
finanziamenti da parte di CVA per andare a coprire o ad utilizzare
queste risorse per i settori in crisi. Pensiamo anche a come
sviluppare degli investimenti che possano avere dei ritorni
futuri.
Per noi quindi è oggi fondamentale coprire con quest'analisi,
che deve essere fatta in fretta, un
gap
politico che si è
creato,
gap
di disinformazione alla gente, si è creato, come
si è detto, prima delle elezioni, si è verificato in tutta la sua
fondatezza dopo le elezioni e in questo momento abbiamo necessità
di fare capire alla gente che c'è la volontà comune di non prendere
in giro nessuno nel breve e nel medio periodo e, soprattutto, di
fare in modo che l'Amministrazione regionale, il Governo sappia
essere pronto, sollecito non solo nell'invio delle mozioni, ma
anche nell'invio degli impegni che poi generano altre aspettative
nella comunità. Il collega Nogara l'ha ricordato con una cosa che
può anche essere, rispetto a tutto questo, differente in termini
economici, però che ancora oggi non si sappia che le domande sono
ferme è veramente un segno in questo momento di inefficienza. Diamo
quindi una risposta pronta, lo dicevamo ieri in occasione anche di
altri argomenti, oramai, bisogna andare, con rapidità, dopo che si
sono assunte delle decisioni, fatte delle discussioni, ad
intervenire per fare capire alla comunità che stiamo insieme
valutando le cose e poi a qualcuno la responsabilità di fare delle
scelte, e qui il bilancio dimostrerà appunto da che parte si vuole
andare. Quello che noi chiediamo è un'analisi approfondita: alcune
opere, oramai, l'abbiamo anche capito, leggendo le delibere, non ci
permettono chissà quale grande risparmio. Ve ne sono altre, almeno
due sulle quali invece si può ancora intervenire sia in termini
strutturali, sia in termini di pensiero e di contenuti, una su
tutte è l'università finanziata da poco la prima parte, ma rimane
da capire che cosa fare per il suo sviluppo, soprattutto rimane da
capire quale sarà il progetto finale di quest'università che noi
tutti pensiamo università particolare e piccola della nostra Valle
d'Aosta. Ci aspettiamo quindi, con la stessa prontezza con la quale
è stata fatta la delibera con la quale sono stati sospesi gli
interventi, la stessa reazione per venire ad accompagnare questa
nostra mozione e dare delle risposte alla comunità e a tutti quelli
che oggi si sono esposti e sono in attesa di capire come potremo
sostenere il loro impegno. Grazie.
Presidente -
Ha chiesto la parola al Consigliere
Bertin.
Bertin (ALPE)
- Grazie Presidente.
Il tema delle partecipate e controllate regionali, come quello
delle grandi opere, è un tema che ha occupato il dibattito politico
della nostra Regione oramai da diverso tempo, sono anni che si
discute su questi argomenti, sulle grandi opere e con le
partecipate si sono vinte le elezioni e si è occupato lo spazio
mediatico di questa regione, si è fatta propaganda in tutti i
sensi. Sono, come detto, ormai anni che essi fanno oggetto di un
dibattito politico. Se già nella passata legislatura la campagna
elettorale del 2008 è stata incentrata sulle opere pubbliche...mi
ricordo che, all'epoca, si parlava de
la porte de la Vallée
piuttosto che di una struttura per spettacoli nell'area Cogne,
dell'aeroporto, che tra l'altro questo è andato a buon fine e tra
aerostazione, che non finisce mai, allungamento della pista,
hangar, abbassamento della strada, impianto luci, radioassistenza,
vigili del fuoco e, come detto, gestione, è un'opera che è costata
centinaia di milioni, una grande opera nel vero senso della parola
della quale la comunità, tra l'altro, non sentiva la necessità. È
un argomento che abbiamo già affrontato in diverse occasioni, come
di molte altre opere pubbliche in programma la nostra comunità non
ne sente e non ne sentiva la necessità, e parlo dell'inceneritore
della campagna 2008, diventato poi, pirogassificatore, che ha avuto
dalla nostra comunità una bocciatura, una grande opera anche quella
da 220 milioni e, per quanto riguarda l'inceneritore, neanche si
riusciva a stimare l'impatto economico di questa grande opera.
Grandi opere che hanno condizionato le campagne elettorali. Ci
ricordiamo la fantascientifica campagna elettorale per le comunali
del 2010 incentrata sul metrò,
people mover
o
people
movie
, come era stata ribattezzata, anche perché, francamente,
si è trattato di un film e di un film mal riuscito. Opere che oggi,
al di là della nostra visione della Valle d'Aosta, che è
completamente diversa, perché abbiamo un'idea della Valle d'Aosta -
lo abbiamo detto in tutte le campagne elettorali - diversa ed
incompatibile con queste grandi opere, oggi, anche dal punto di
vista economico, la sostenibilità economica di queste grandi
strutture è, di fatto, non più sostenibile, appunto.
Bisogna cambiare rotta, al di là della visione della Valle
d'Aosta che abbiamo. In questi anni, abbiamo ribadito che per noi
era necessario ripensare quest'aspetto, anche perché, oramai,
l'economia, la piccola e media impresa, la micro-impresa che è
presente sul nostro territorio è in difficoltà e sappiamo bene che
queste grandi opere, come, peraltro, l'azione delle grandi società
controllate e partecipate, certamente non portano benefici alla
struttura principale economica della nostra Regione che è fatta per
lo più da piccole e microimprese artigiane e, comunque, di
dimensioni molto piccole. Bisogna ripensare al più presto questo
modello di Valle d'Aosta che non regge più. L'occasione può essere
questa mozione per ripensare, vediamo che nel frattempo molti hanno
cambiato idea dal 2008 ad oggi, ci auguriamo che questa possa
essere l'occasione, con questa mozione per riaffrontare l'argomento
e rivedere quello che va rivisto, perché, oramai, al di là della
visione politica, queste partecipate e controllate e l'idea delle
grandi opere, così come sono state concepite, non reggono più, non
possiamo indebitare le prossime generazioni per sostenere grandi
opere inutili, come non possiamo continuare a lasciare operare le
partecipate fuori da un sistema pubblico, come è avvenuto finora.
Questa mozione è l'occasione e ci auguriamo che si sappia coglierla
per rivedere un argomento che per lungo tempo ha occupato il
dibattito politico valdostano. Grazie.
Si dà atto che la seduta è sospesa dalle ore 11,45 alle ore
11,48.
Rini (Presidente)
- Grazie colleghi e scusatemi ancora
per il disagio. Ci sono altri che intendono intervenire in
discussione generale? Nessuno? Niente? Possiamo chiudere la
discussione generale. La discussione generale è chiusa. Per le
repliche e per le dichiarazioni di voto?
(interruzione di un Consigliere, fuori microfono)
...no, abbiamo chiuso la discussione generale, siamo in replica
o in dichiarazione di voto, oramai è già chiusa...
(nuova interruzione di un Consigliere, fuori
microfono)
...l'abbiamo chiusa, l'abbiamo chiesto...
(nuova interruzione di un Consigliere, fuori
microfono)
...scusate, l'abbiamo chiesto per cinque volte di seguito ed il
suo collega mi ha detto di chiudere, che non c'erano altre
richieste...
(nuova interruzione di un Consigliere, fuori
microfono)
...il suo collega, il collega Nogara. Io ho detto che era
chiusa, scusate, adesso siamo in dichiarazione di voto o
repliche...
(interruzione del Consigliere Laurent Viérin, fuori
microfono)
...per che cosa collega Viérin?
(nuova interruzione del Consigliere Laurent Viérin, fuori
microfono)
...ma non c'è...il richiamo al Regolamento glielo abbiamo appena
fatto...ma non c'è nessun motivo di richiamo al Regolamento,
collega Viérin! Andiamo avanti. Diamo la parola per...
(nuova interruzione del Consigliere Laurent Viérin, fuori
microfono)
...ha la parola, mi dica qual è il richiamo al Regolamento che
vuole fare.
Viérin L. (UVP)
- Il richiamo al Regolamento, Presidente,
è sul fatto della chiusura della discussione generale,
evidentemente. Visto che lei ha interrotto i lavori per un
malfunzionamento, per un problema tecnico del sistema e visto che i
Consiglieri erano fuori dall'aula, le chiediamo di non chiudere la
discussione generale perché ci sono ancora interventi, poi giudichi
lei, grazie.
Presidente
- I Consiglieri erano tutti in aula quando ho
chiesto per cinque volte, il Consigliere in oggetto, tra l'altro,
era in aula. Ho chiesto per cinque volte se ci fossero richieste di
intervento, le richieste di intervento non c'erano. Ho detto per
due volte: chiudiamo la discussione? La discussione è chiusa,
andiamo avanti. Vi sono richieste per replica o dichiarazioni di
voto? Vuole intervenire prima lei, collega Gerandin, in replica o
dichiarazione di voto? La parola al collega Gerandin.
Gerandin (UVP)
- La ringrazio Presidente. È chiaro che si
capisce dall'argomento che trattiamo che probabilmente...
(interruzione di un Consigliere, fuori microfono)
...no, non è che interessi poco, qualcuno è in grande
difficoltà, per cui la cosa migliore è evitare che ci si esprima
troppo a lungo per non toccare sensibilità. Ecco, però io cercherò
di riassumere quello che era il mio intervento semplicemente per
dire che una mozione di questo contenuto non si presenta mai a cuor
leggero, perché significa che la Valle d'Aosta è in grande
difficoltà, ma significa soprattutto che un sistema, il sistema
Valle d'Aosta è crollato. A questo proposito, noi abbiamo citato
nella nostra mozione una delibera, ma oramai abbiamo capito che
queste delibere di Giunta regionale nella quale viene sospesa la
ricevibilità delle domande di contributo sono più di una.
Probabilmente, non saranno neanche ancora ultimate, perché, oltre
alle altre legate all'agricoltura e alle politiche del lavoro,
abbiamo appreso che adesso nell'ultima andate ad incidere
sull'artigianato, sul risparmio energetico e quant'altro. Se
continuate...
(interruzione di alcuni Consiglieri, fuori microfono)
Presidente
- Continui la sua discussione.
Gerandin (UVP)
- ...continuo quando ci sarà un po' di
attenzione e di silenzio, sennò, se avete qualche cosa da dire,
potete anche...come fate normalmente, per cui quello che ci
preoccupa e quello che già in parte aveva evidenziato chi mi ha
preceduto è il fatto che, comunque, assieme alla non più
ricevibilità delle domande di contributi, c'è un passaggio che dice
che procederete ad un'eventuale liquidazione di quelli che sono i
contributi presentati nel 2013. Noi vorremmo capire quale sia
questa verità sui vari contributi 2013, vorremmo capire se questi
contributi 2013 verranno erogati come presumibilmente è stato
ventilato nel gennaio del 2014. Vorremmo capire se queste
erogazioni a gennaio 2014 andranno ad influire, come siamo certi,
pesantemente sul Patto di stabilità 2014 e siamo preoccupati perché
le verità ci vengono dette così a spizzichi ed a bocconi, è
successo in commissione quando l'Assessore ed il Presidente hanno
parlato di rimodulazione ed il giorno dopo si è appreso che
sarebbero stati finanziati più di 30 milioni per quello che
riguarda la nuova Università della Valle d'Aosta da parte di
Finaosta. È vero che una parte sono fondi FAS, ma abbiamo capito ed
abbiamo visto che nel passato, quando c'era la volontà di
ricollocarli, vedi per i treni bimodali, lo avete fatto senza alcun
problema, e questo perché? Perché noi vorremmo che alcune nostre
risorse andassero a finanziare questi contributi, almeno quelli che
sono in conto capitale, perché - è già stato ricordato - tanti di
questi contributi sono a seguito di spese già sostenute, di fatture
già erogate, di acquisti già fatti, per cui andare a dire a "babbo
morto" che verranno pagati, se verranno pagati, è un pessimo
segnale soprattutto per quello che riguarda il discorso degli
investimenti in Valle d'Aosta.
Vedete, ci sono tante imprese sane che chiudono per mancanza di
lavoro, per mancanza di appalti, chiudono per non erodere quello
che è il capitale di famiglia, lo stiamo vivendo in Bassa Valle, lo
stiamo vivendo in parecchie realtà della Valle d'Aosta, questo
dovrebbe farci pensare. Dovrebbe farci pensare che c'è l'assoluta
necessità per reperire delle risorse per rilanciare il sistema
delle piccole imprese e soprattutto bisogna evitare che questi
grandi appalti, come succede normalmente, vadano esclusivamente ai
soliti noti.
Taglierò un po' il mio intervento citando ancora un fatto: dopo
l'interrogazione ed interpellanza, a cui non avete mai risposto,
salvo prendere tempo - e mi riferisco alle politiche del lavoro ed
ai corsi di formazione -, ebbene, su questo non avete più neanche
l'alibi del Patto di stabilità, perché su questi la situazione è
assolutamente drammatica, nel senso che siete indietro di tre anni
nelle rendicontazioni, sono fondi europei e soprattutto sono fondi
che servono per evitare che la gente mandi a casa gente assunta o
gente assunta a tempo determinato. Ora, è veramente drammatico che
in un sistema come la Valle d'Aosta, da una parte, non si voglia
aprire gli occhi e dire che il tempo di pensare in grande è finito
e, dall'altra, non si sia in grado per inefficienza, perché non
controllate quelli che sono i risultati di questi progetti, non
siete in grado di finanziare chi questi progetti ha mandato
avanti.
Ultima conclusione, poi finisco: vorrei capire dove è finito il
tanto annunciato bando regionale da 15 milioni di euro per
l'occupabilità dei giovani, dov'è sparito in un momento in cui
tanti giovani sono a casa, questo non è Patto di stabilità, questa
è cattiva amministrazione!
Presidente
- Ci sono altri per dichiarazione di voto o
per replica? Nessuno? Per la replica, la parola all'Assessore
Baccega.
Baccega (SA)
- Grazie Presidente.
Voglio ringraziare i colleghi che sono intervenuti, perché in
realtà su questa mozione abbiamo avuto un preludio a quello che
sarà il dibattito futuro dei prossimi giorni relativo alla
composizione del bilancio. È un bilancio che, come avete avuto modo
di sentire, presenterà delle difficoltà, dove non si saranno aperti
rubinetti per qualcuno e non per altri, dove non ci saranno tagli
lineari come ventilato, dove, senza presunzione, abbiamo cercato e
cercheremo di allocare le risorse, consapevoli di quelle
disponibili.
Per entrare nel merito della mozione che ci occupa, quella
rispetto alla preoccupazione che tante categorie, tante famiglie
hanno rispetto ai contributi, rispetto a domande che hanno
presentato e sono in attesa, ne abbiamo già parlato, come ha detto
lei, collega Chatrian, nel Consiglio scorso, è opportuno, per
maggiore chiarezza, per dare più trasparenza, ribadire alcuni
passaggi. Come sapete - lo avete detto -, l'accoglimento delle
domande è stato sospeso per quelle 11 leggi e questa consapevolezza
della carenza di risorse è emersa proprio durante i contatti con i
vari Assessori che portavano ad un primo passaggio per la
composizione del bilancio di previsione 2014-2016. È emerso
chiaramente che non c'erano le risorse disponibili per erogare
contributi a quell'universo e che non avremmo potuto soddisfare
interamente, visto che le disponibilità venivano meno. Va anche
ricordato che queste limitazioni sono il risultato di una politica
fortemente restrittiva dello Stato che non ci permette di
finanziare i capitoli di spesa per il 2013 senza incidere sugli
equilibri di finanza pubblica imposti dallo Stato, quindi è una
decisione, se volete affrettata, che ha voluto dare chiarezza ed
informazione ai cittadini ed alle imprese per evitare di creare
false aspettative.
Per quanto riguarda le domande di contributo già presentate,
invece, come ho detto già nel Consiglio scorso, le domande che
hanno avuto un impegno saranno liquidate nel mese di gennaio 2014,
proprio perché il Patto di stabilità non ci consente di andare
ulteriormente nei confronti della spesa, e per le altre, come si è
detto già nelle due delibere che avete citato, si è dato mandato
alle strutture competenti di raccogliere e valutare le domande
ricevute, di quantificarne l'impatto finanziario aggiuntivo
rispetto alle attuali disponibilità di bilancio in modo da
individuare le modalità, pianificare i tempi e programmare
eventualmente le risorse per le concessioni delle agevolazioni ad
esse riferibili. È un lavoro che è tutt'ora in corso, che non è
completato e che sarà pronto a giorni, a breve proprio perché si
concluderà il discorso del bilancio 2014-2016. Questa nuova
maggioranza è consapevole del problema e vi assicuro che, se fosse
possibile, daremmo copertura immediata a tutte le istanze di
contributo, ma, attenzione, è di questi giorni la bozza di legge di
stabilità nazionale 2014 che, così com'è articolata, vede le
Regioni a statuto speciale dover contribuire ulteriormente al
ripianamento della finanza pubblica. Si stanno elaborando, assieme
alle altre Regioni a statuto speciale, degli emendamenti che
riconoscano alla Valle d'Aosta che i contenimenti imposti sono
eccessivamente gravosi. Fino alla chiusura di
quest'approfondimento, credo che sia impossibile fare qualsivoglia
promessa. Faccio presente che la riallocazione delle risorse da
liberare da impegni assunti per la realizzazione delle cosiddette
"grandi opere" non è un'operazione che si possa legittimamente
intraprendere in quanto non si possono utilizzare fondi destinati
agli investimenti per finanziare le spese correnti quali i
contributi a fondo perso.
Ribadisco, come ho già avuto modo di affermare più volte, che
sono convinto che il periodo delle grandi opere vada esaurendosi,
così come va esaurendosi il tempo dei contributi a fondo perso se
non per determinate categorie fortemente in difficoltà e per
determinate situazioni familiari di forte disagio e questo non vuol
dire che tutto quello che è stato avviato debba essere revocato sia
perché in questo modo andrebbero dispersi investimenti già
effettuati, sia perché in molti casi le grandi opere sono state
avviate a seguito di accordi con lo Stato, che, se disattesi,
comporterebbero ulteriori danni finanziari. Le grandi opere saranno
pertanto rimodulate, come ha avuto modo di dire il Presidente e il
sottoscritto in occasione della commissione, nella programmazione
2014-2016 e nel dettaglio ne parleremo ancora una volta in
commissione prima e in Consiglio poi durante l'esame del decreto di
bilancio e della legge finanziaria, quindi
work in progress
,
per usare un termine anglosassone. Per queste motivazioni, questa
nuova maggioranza regionale non ritiene accoglibile la mozione
perché ci presenteremo molto prima dei 30 giorni richiesti per
confrontarci proprio sull'esame del bilancio e su questi temi.
Grazie.
Presidente
- In replica o in dichiarazione di voto? La
parola al collega Chatrian.
Chatrian (ALPE)
- Grazie Presidente.
Ho ascoltato attentamente le parole del nuovo Assessore Baccega
e l'Assessore incaricato ha utilizzato correttamente...questa nuova
maggioranza...Assessore, noi ci riferiamo a lei perché ha ricevuto
ed accettato questo nuovo incarico per il prossimo quinquennio, ma
suddividerei in tre punti una certa logica per dare corso e
motivare perché, a nostro avviso, questa mozione dovrebbe essere
accolta da parte vostra. Innanzitutto, Assessore Baccega, non
parliamo del 2014 su questa mozione, è tutta un'altra cosa. Il 2014
lo affronteremo nel mese di novembre in commissione consiliare e
nella prima settimana di dicembre affronteremo qui in quest'aula il
prossimo triennio 2014-2016, quindi questa nostra mozione non
c'entra nulla con il bilancio triennale 2014-2016.
Seconda riflessione: lei, prima, ha citato il discorso dei tagli
lineari. Non lei, perché non c'era, ma, nella scorsa legislatura,
nel mese di ottobre, l'allora maggioranza decise di tagliare 10
punti percentuali su tutte le leggi di settore in maniera
lineare.
Terza riflessione, Assessore Baccega: ci sono delle richieste di
aiuto fatte da tantissime aziende che sono ferme dal mese di maggio
2012, un anno e mezzo fa, istruite e poi impegnate e poi, come ha
detto lei, non liquidate, stiamo parlando di un anno e mezzo fa,
non di due mesi fa. Solo per capirci e per capire di che cosa
stiamo parlando perché, altrimenti, stiamo andando un po' fuori dal
seminato.
Quarta riflessione, riflessione, forse, più ardita, scritta a
più mani, all'interno di questa mozione. La riflessione più ardita
va in questa direzione, Assessore Baccega: voi in questi quattro
mesi e nella passata legislatura avete istruito centinaia di
pratiche, "istruito" vuol dire che i funzionari l'hanno istruita,
con relative fatture depositate dalle imprese, dagli artigiani,
dagli imprenditori grandi e piccoli, e hanno avuto un parere
favorevole in quanto ad istruzione, ma per mancanza di liquidità -
sto parlando sempre dei mesi di giugno, luglio, agosto, settembre
2012 e poi gennaio, febbraio, marzo, maggio 2013 e poi ancora
giugno, luglio, agosto - queste istruttorie sono ferme, sono
congelate e non sono impegnate. Il 4 ottobre lei, in quanto
Assessore ad esso deputato, incaricato, propone al Governo
regionale di approvare la sospensione per quanto riguarda la
ricevibilità delle domande di contributo.
Siamo quindi alla quinta riflessione: nulla c'entra con tutto il
resto. In questa mozione, per essere chiari, Assessore Baccega,
perché, probabilmente, chi ci ascolta non ha capito, noi non
affrontiamo il dopo 4 ottobre per adesso, non lo affrontiamo: uno,
perché non abbiamo la bacchetta magica; due, perché non conosciamo
il bilancio triennale 2014-2016; tre, perché in commissione ci
avete detto ulteriormente che il grafico è partito da 1.700 milioni
del 2009 e adesso siamo a 1.071 e poc'anzi ci ha detto che,
probabilmente, non saranno neanche 1.071 per il 2014. Questa
riflessione va nella direzione per cui noi in questa mozione non
abbiamo affrontato il tema 4 ottobre e dopo, ma 4 ottobre
ante
. Nella nostra mozione quindi...non so se lei ha letto
la mozione che noi abbiamo presentato...non so, perché ho qualche
dubbio che lei l'abbia letta
..."definire una proposta di
riallocazione..."
. Le apro poi una parentesi, Assessore
Baccega: grazie ancora per l'invito che ci fornisce in quanto
Assessore competente, ma sappiamo che, per riallocare le risorse
durante l'anno, eventualmente si devono disimpegnare investimenti
su investimenti, lo sappiamo e nelle 11 leggi di settore inserite
nella delibera 1606 del 4 ottobre 2013 ci sono diverse leggi che
vanno nel settore degli investimenti e non sulle spese correnti,
quindi anche questa è una bufala, è una bugia che rimandiamo al
mittente e spieghiamo alle imprese valdostane che lei ha detto una
cosa non vera.
Sesta considerazione: nel punto 2 della nostra mozione, ossia
"definire una proposta di riallocazione delle risorse liberate
nella misura necessaria a soddisfare le domande già pervenute alla
data del 4 ottobre 2013 e a permettere quanto prima la riammissione
delle istanze di contributo"
...noi andremmo a sanare con questa
mozione le porcherie che voi avete fatto in questi anni, perché?
Perché gli artigiani, le imprese agricole, i giovani agricoltori
hanno già presentato le domande con relative fatture quietanzate,
pagate, liquidate, quindi questa nostra proposta va nella direzione
di sanare.
Il terzo punto invece, che, a nostro avviso, sembrava essere il
punto più delicato - e su questo, le do ragione:
"illustrare e
condividere il risultato dell'analisi
- perché, ad oggi, noi
non ce l'abbiamo, ma lei mi dice che non ce l'avete neanche voi, e
qui apro una parentesi: molto grave, Assessore Baccega, mi scusi,
molto grave -
la proposta di riallocazione con la commissione
consiliare competente entro 30 giorni"
. Nulla a che fare con il
bilancio triennale 2014-2016. Questa è la nostra umile e semplice
proposta.
Dato che, nelle premesse, non abbiamo inserito quali grandi
opere, il collega Bertschy, prima, ha citato la delibera di Giunta
che fa riferimento ad un impegno sul primo lotto dell'università,
ma potremmo citare altre delibere di Giunta, potremmo citare la
delibera di Giunta 719 del 2013, in piena campagna elettorale, con
la quale si approvano i 150 milioni di euro per il nuovo ospedale,
ne cito una, forse importante...per noi è un nuovo ospedale,
Presidente Rollandin, per lei no, per noi migliaia di metri cubi
installati su quel parcheggio sono un nuovo ospedale, per lei no,
abbiamo due idee diverse anche su questo, evviva! Dove, comunque, a
nostro avviso, c'è la possibilità se c'è la volontà... Ho provato
solo a riportare la discussione sulla traccia della nostra
mozione... Lei, probabilmente, a seguito del dibattito consiliare
della scorsa volta, ha rifiutato a priori di affrontare e
confrontarsi su questo nostro documento. La nostra volontà è
trovare, cercare insieme a voi - sì, insieme a voi - una soluzione
per sanare un comportamento non bello, poco corretto e,
soprattutto, poco credibile della passata amministrazione e dei
primi cinque mesi di quest'amministrazione, questo è il nostro
umile e semplice intento. Grazie.
Président
- Il y a quelqu'un d'autre? Pas d'autres? La
parole au collègue Guichardaz.
Guichardaz (PD-SIN.VDA)
- Grazie Presidente.
Noi abbiamo scritto questa mozione convinti che voi l'avreste
votata perché abbiamo copiato gli impegni dai vostri programmi
elettorali e dal vostro programma di legislatura: la prossima volta
la facciamo scrivere da voi, vi chiediamo di scriverla, in modo
tale che poi certifichiate che le parole e gli impegni scritti sono
gli stessi che voi avete fatto davanti ai cittadini. Voi avete
giurato davanti ai cittadini, avete promesso, anche se i programmi
elettorali, mi pare di capire oramai, sono promesse abbastanza
vane:
"per quanto riguarda le grandi opere, non si procederà con
quelle non ancora appaltate, dando la priorità ad interventi minori
sul territorio che consentano di ricorrere, ove possibile, ad
imprese e a professionisti locali"
. Avete scritto:
"si
propone, in questo momento congiunturale difficile, di sospendere
le grandi opere non ancora appaltate"
. Allora, se voi in
campagna elettorale scrivete e dite ai vostri potenziali elettori
che si possono sospendere le grandi opere, vuol dire che si possono
sospendere le grandi opere; vuol dire che quelle grandi opere che
non sono in stato di avanzamento ultimativo possono essere
riconsiderate. Noi vi chiediamo in questa nostra mozione
"di
effettuare un'analisi approfondita e documentata delle risorse
destinate alla realizzazione..."
delle grandi opere", di fare
un passaggio in commissione affinché possano essere analizzate e
possano essere soddisfatte le condizioni che avete scritto voi,
cioè quali sono le grandi opere che magari non sono ancora state
cantierate, che sono ancora in ipotesi, che sono ancora in itinere,
perché la gente deve sapere che siamo ancora in fase di studi di
fattibilità per alcune grandi opere ed altre hanno il progetto
definitivo, ma non esecutivo, siamo ancora in una fase di marasma.
Vi chiediamo di venire in commissione, che è il luogo deputato alla
discussione, serenamente ci portate gli atti e diamo un'occhiata e
cerchiamo di capire, noi insieme a voi, in un'ottica di
collaborazione, dove è possibile intervenire.
Assessore Baccega, io non ho capito il suo riferimento in
preludio della discussione, che cosa vuol dire? La minoranza non
può fare delle considerazioni sulle vostre prese di posizione,
sulle vostre promesse? Speriamo che sia in senso positivo.
L'altra questione: voi avete detto - e questo è da rimarcare -
che, durante le discussioni in commissione, è stata assunta
consapevolezza circa le carenze o circa la scarsità delle risorse,
spero che non sia stata assunta da parte del Governo questa
consapevolezza. Noi, durante le audizioni in commissione con
l'Assessore Testolin e con l'Assessore Baccega, abbiamo appreso che
non ci sono più soldi. Mi auguro che quello non sia stato uno
psicodramma, in cui inconsciamente qualcuno di voi ha tirato fuori
certe situazioni che non voleva tirare fuori e si è autoconvinto in
quella situazione che non ci sono più i soldi per andare avanti.
Sui vostri programmi - e continuo a ribadirlo - avete scritto che
era vostra intenzione fare una serie di interventi, una serie di
investimenti ed oggi ci venite a raccontare che non ci sono i
soldi? Ci venite a raccontare che non si può, a questo punto,
spostare le risorse dalle grandi opere? Nessuno vi chiede di
spostare le risorse, vuol dire venire in commissione e ragionare
sulle grandi opere, cercare di capire dove è possibile fermare e
dove è possibile intervenire.
Assessore, un'altra questione: basta con questa storia dello
Stato. Siete qua da trent'anni, da quarant'anni. Il Presidente
Rollandin è al potere da vent'anni, da venticinque anni. Se
dovevate decidere, se dovevate studiare delle strategie in
previsione di un periodo di economie, lo dovevate fare voi! I
programmatori siete voi! Per quale motivo - faccio l'esempio
dell'ospedale - avete fatto otto studi di fattibilità, ne parliamo
da trent'anni, e non è ancora stato fatto uno straccio di
ampliamento, non è ancora stato fatto uno straccio di ospedale?
Vent'anni fa si parlava di farne uno nuovo, poi dopo si parla di un
ampliamento. Il problema è che oggi non abbiamo l'ospedale, né
quello ristrutturato, né quello nuovo. È un problema dello Stato?
Allora le risorse c'erano e ce n'erano in abbondanza, avete pagato
qualche tempo fa, qualche mese fa 20 milioni di euro per un
parcheggio, più di 40.000 euro a stallo; non a box, a stallo! I
soldi c'erano evidentemente in quella fase. Io c'ero in commissione
quando l'Assessore Baccega ha decantato le lodi delle nuove opere
del Resort & Casinò e ha dato mandato a Finaosta per 11 milioni
e mezzo di euro di dare un mutuo per lavori già fatti. Allora,
quando voi siete convinti che le spese debbano essere finanziate,
le spese si finanziano. Oggi ci venite a dire che bisogna fare
un'analisi, che si proroga al 2014 il finanziamento dei contributi.
Nel frattempo la gente - lo diceva il collega Chatrian - ha pagato
di suo, si è esposta, ha chiesto dei prestiti in banca (quando le
banche li hanno concessi), magari ha chiesto dei prestiti ai propri
parenti. Io credo che sia arrivato il momento, insieme - e questa è
una mozione che va nella direzione delle vostre promesse e delle
vostre garanzie - di sedersi intorno ad un tavolo per cercare di
capire seriamente come fare a tamponare una situazione di crisi che
coinvolge tutti, non solo i vostri elettori e non solo la
maggioranza. Grazie.
Presidente
- Grazie. La parola all'Assessore
Testolin.
Testolin (UV)
- Il mio intervento è solo un intervento
chiarificatore in merito ad una delle esternazioni espresse dal
collega Nogara relativamente alla possibilità ancora di accogliere
da parte del Corpo forestale le istanze per danni causati dalla
fauna selvatica, in quanto nella delibera citata l'articolo
relativo al risarcimento di danni, che non è configurato come un
contributo, non era stato inserito in delibera, per cui è solo per
questo motivo: viene considerato come un risarcimento e non come un
contributo, quindi in questo caso è solo per sottolineare che
l'operato del Corpo forestale in questo caso è corretto ed è
ammissibile, è solo per questo. Grazie.
Presidente
- Grazie Assessore. Altri? Non ci sono altre
richieste? Sì, la parola al collega Bertschy.
Bertschy (UVP)
- Grazie Presidente.
Senza essere ripetitivi nei temi, perché è talmente chiara qual
è la posizione dell'opposizione in questo momento, vorrei solo
ricordare che, quando si cita: "la maggioranza ha deciso",
bisognerebbe anche ricordare che qui siamo, comunque, in questo
momento 18 a 17. La maggioranza ha deciso, ma c'è un peso della
minoranza importante in aula e una posizione politica così
interessante come questa, ha fatto bene a sottolinearlo collega
Guichardaz...a volte ci facciamo anche degli scrupoli a portarli,
perché, come sulla mozione della cultura, e forse ieri su un'altra
mozione, si offre anche alla maggioranza la possibilità in termini
politici di trovare degli accordi che vanno nell'interesse della
comunità, allora più che ribadire che, come ha detto il collega
Chatrian, ci sono due fasi: la fase del bilancio è la fase a
venire, ci mancherebbe che non avessimo modo di confrontarci e,
soprattutto, di avere la massima attenzione per il momento nel
quale viviamo. Questa mozione faceva una fotografia di quello che
oggi abbiamo creato in termini di attesa e di aspettative nella
comunità. Il collega Gerandin nella conclusione del suo discorso
parlava della delibera sui giovani, delibera che è stata citata in
fase di programma di legislatura e di spiegazione del programma di
legislatura e della quale abbiamo appunto necessità di capire: 15
milioni di euro, 11 milioni quest'anno erano a disposizione per
fare attività. Sappiamo che ci sono forti crisi nel settore delle
cooperative solo per pagare stipendi, non tanto per pagare
contributi. La mozione quindi poteva anche essere analizzata per
dire: "andiamo a vedere se ci sono cose più prioritarie rispetto ad
altre", però l'atteggiamento mi dà l'impressione che non sia mai un
atteggiamento di approfondimento, o piace o non piace e questo è un
po' l'aspetto politico che vogliamo sottolineare. Ci sono da parte
nostra delle attenzioni che sono le attenzioni che credo abbiano
tutti i gruppi politici, ovvero quella di far sì che la comunità
non viva con sofferenza il problema sul posto di lavoro, ma magari
che la comunità trovi le risposte a problemi meno importanti, però,
per arrivare a fare un'analisi di questo tipo sotto il profilo
politico, bisogna avere il coraggio e l'umiltà - noi cerchiamo di
mettercela - di sederci, confrontarci e di assumere delle
decisioni. Se invece la risposta è: "tutto si troverà in termini di
risposta sul prossimo bilancio", evidentemente, possiamo
sarcasticamente esserne anche contenti, ma non è una soddisfazione
sapere che ci saranno persone che procrastineranno il loro periodo
di crisi fino al gennaio del prossimo anno. Non è questo che stiamo
cercando, non è la vittoria politica per dire: "noi vi abbiamo
difeso, loro no e adesso abbiamo trovato la soluzione".
L'attenzione, che può anche non essere la strada giusta, perché le
mozioni sono qua per essere discusse, è: proviamo a vedere se
magari qualche milione di euro lo possiamo destinare. È stato
ricordato, perché un po' di amministrazione l'abbiamo fatta tutti,
ci sono spese correnti e spese di investimento...che occorre
destinare qualche settore delle spese di investimento per gli
investimenti sulle leggi di settore, certamente, senza mischiare i
flussi, perché non si può fare confusione in questo senso, quindi
la consideriamo un'occasione mancata e, probabilmente, non tutte le
sensibilità sono uguali, forse anche le pressioni sono differenti.
Noi ci aspettiamo che su questi temi si possa continuare a
confrontarsi in maniera serrata, perché giorno dopo giorno le
persone sono in crisi, le imprese sono in crisi, chi ha avanzato
dei mutui, aspetta delle risposte e le risposte non le possiamo che
dare noi, che abbiamo la possibilità, attraverso la discussione
politica, di provare a dare delle soluzioni, che non devono essere
delle soluzioni dell'uno o dell'altro, ma devono essere delle
soluzioni giuste per i problemi che ci vengono rappresentati.
Grazie.
Presidente
- Merci. A demandé la parole l'Assesseur
Viérin.
Viérin M. (SA)
- Merci Madame la Présidente.
Come ha fatto il collega Testolin, volevo solo intervenire per
precisare alcune questioni, perché altrimenti chi ci ascolta pensa
sempre che qui si raccontino delle verità totali, personali e
quant'altro. Il collega Guichardaz oramai da più volte richiama i
programmi, però, probabilmente, si dimentica di leggerli o, meglio,
prende in giro perché legge solo le parole che vuole e fa sempre
più riferimento al programma della Stella Alpina e quando legge:
"si propone in questo momento congiunturale difficile di
sospendere le grandi opere"
, si è dimenticato di leggere la
prima frase; infatti, non ha voluto leggere la prima frase, perché
ha voluto prendere in giro chi ci ascolta, perché noi abbiamo
scritto:
"fermo restando la necessità di avviare e completare
alcune opere di interesse generale"
, come bene ha detto, oggi
qualche collega dell'UVP, bisogna finire quello che è stato avviato
da altri, perché una buona amministrazione deve concludere certe
opere. Lei ha letto solo le ultime tre righe, poi, se guardo il
programma del PD, di opere o di lavori pubblici non c'è neanche un
capitolo e se potesse andarselo a rileggere, forse farebbe
bene.
Sull'altra questione, ovvero il fatto che siamo qui da
quarant'anni, io le dico solo che ho avuto il piacere di parlare
sia con Mafrica, sia con Ferraris e devo dire che, onestamente,
hanno portato avanti le loro idee, condivise o non condivise,
ognuno aveva un ruolo, ma in questi tantissimi anni, tantissimi
sono anche stati governati dalla sua forza politica.
Presidente
- Ha chiesto la parola il collega Donzel.
Donzel (PD-SIN.VDA)
- Grazie Presidente.
È con vero piacere che prendo la parola per replicare alle
repliche dell'Assessore Marco Viérin, che, certo, ha la patata
bollente dei lavori pubblici, ma non ha voce in capitolo sulle
opere pubbliche, perché decidono altri soggetti, quindi lo capiamo
bene il suo imbarazzo: lei si occupa dei mattoncini da mettere
lungo le strade e i marciapiedi. Non venga allora a dire che cosa
c'è scritto o non c'è scritto nel programma del Partito
Democratico, perché c'è scritto in modo chiaro, visto che ho
contribuito per una piccola parte a scrivere quel programma, che
non ne vogliamo più sapere delle grandi opere in questo momento,
salvo una, che è quella dell'ospedale, quella che serve ai
cittadini. È chiaro questo concetto? Quello che lei ha in mano non
è il programma del PD, quello lì è il resoconto dell'attività dei
gruppi, è un'altra cosa, si informi meglio la prossima volta prima
di intervenire!
Altra considerazione, ancora più grave: il mio collega,
Guichardaz, le leggeva una cosa del programma che, se vuole, è
ancora più grave, perché alcuni giovani hanno lanciato
un'iniziativa molto interessante che voleva raccogliere le proposte
di tutti i partiti politici in un
blog
e metterle a
confronto le une con le altre. C'è stata la gara dei partiti ad
andare in questo sito di giovani, che si avvicinano alla politica
in modo veramente bello, perché hanno detto:
"noi vogliamo
mettere a confronto i programmi di tutti i partiti e non partire
con l'idea preconfezionata ideologica per cui sono di sinistra, di
destra, di centro e mi leggo solo quello che mi interessa"
.
Quello che leggeva il collega Guichardaz è quello che voi avete
scritto lì, quello che avete raccontato a dei giovani, non so se ho
reso l'idea. In quei piccoli frammenti non c'è tutto il programma,
c'è il concetto e il concetto è quello che ha letto il mio collega.
Lei poi ha tutto il titolo di venire qui e perfezionare il
programma, spiegarci che c'era un cappello che a quei giovani non è
stato comunicato, ma non di dire che il mio collega non dice la
verità, non si permetta più di farlo! Lei può raccontare a tutti il
programma che non manterrete della Stella Alpina, può raccontarlo
in tutte le salse, ma non può dire che gli altri non riferiscono
correttamente in aula. Dovevate riscrivere tutto il programma a
quei giovani e raccontarglielo per intero che c'erano le clausole,
come nelle assicurazioni. Oramai abbiamo scoperto che il programma
della Stella Alpina che è come quando tu vai da un'assicurazione e
ti dicono: "ti rimborseremo questo e quest'altro, quest'altro e
quest'altro". Tu sei tutto contento, perché, qualunque cosa ti
succederà, ti verrà rimborsata, poi c'è una piccola clausola
microscopica in fondo: "salvo che...", questo è il programma della
Stella Alpina...per cortesia! Non fate i buffoni in questo momento
di difficoltà!
Presidente
- Colleghi! Colleghi, un po' di silenzio!
Donzel (PD-SIN.VDA)
- Non fate i buffoni in questo
momento di difficoltà della politica valdostana. Qui ci sono delle
persone che vi chiedono di onorare degli impegni. Siccome ci avete
detto voi che i soldi non ci sono per onorare gli impegni dei tanti
artigiani, imprenditori, agricoltori che stanno lavorando, bisogna
prendere questi soldi da qualche parte. Noi vi chiediamo di
rivedere questo piano delle grandi opere. Se avete un'idea
migliore, senza continuare a fare aspettare quelle persone che già
hanno speso, che già hanno tirato fuori i soldi di tasca loro sulla
base di garanzie che venivano dagli impegni della Giunta regionale,
ecco, se avete delle altre idee, ditecelo, altrimenti bisogna
rivedere il piano di investimenti delle grandi opere, non ci sono
altre soluzioni, non è che si possa fare un bilancio creativo alla
Tremonti! Non è che lei, collega Viérin, mi diventa il Tremonti
valdostano: ne abbiamo già avuto uno a livello nazionale, stiamo
ancora adesso tacconando i danni che ha fatto e paghiamo tutti di
tasca nostra la spesa allegra del Governo nazionale, perché poi,
dopo, sono arrivati i Governi, a turno, a tagliare selvaggiamente
anche alla nostra Regione autonoma, ce lo ricordiamo tutti i giorni
tra di noi quali tagli pazzeschi ha avuto il nostro bilancio!
Allora serietà, qui ci sono delle persone che, seriamente, hanno
presentato un'iniziativa, hanno la volontà di condividere insieme
dei percorsi che siano però dei percorsi che non vadano a colpire
la piccola imprenditoria valdostana, l'artigiano valdostano,
l'azienda agricola valdostana, l'albergatore valdostano che
vogliono tenere in piedi un minimo di attività nella nostra
regione, basta con le grandi opere!
Presidente
- Grazie. Per dichiarazione di voto, la parola
al collega Guichardaz.
Guichardaz (PD-SIN.VDA)
- Siccome sono stato citato come
un bugiardone che dice...evidentemente l'Assessore Viérin dormiva o
chiacchierava come fa di solito. Nel primo intervento, caro
Assessore, ho letto tutto il programma dalla prima riga, ho letto
il programma, siccome lo so, perché mi scrivo tutto...quindi non mi
venga ad attribuire la patente di ballista, così come ho letto il
programma dell'Union Valdôtaine, compresa la parte in cui voi vi
impegnavate a concludere le cosiddette "grandi opere"; quindi,
visto che ci sono le registrazioni, magari se le va a vedere, poi,
se vinco io, mi paga una cena, altrimenti gliela pago io.
L'altra questione: voi avete scritto sul sito di questi giovani,
citato dal collega Donzel - ve lo leggo tutto, così, almeno, è
contento -, fonte mail Stella Alpina inviata a proposito
oggetto...quesito n. 5 Propostit:
"si dà corso solo alle opere
avviate e di grande rilevanza quali ospedale ed università,
consapevoli che è necessario abbandonare
- scrivete come in un
telegramma, tra l'altro -
progetti che risulterebbero
onerosi
" -
"abbandonare"
non l'ho scritto io! -
e con
costi di gestione non più sopportabili. Gli sforzi vanno
indirizzati alla manutenzione e riconversione del patrimonio
esistente ed alle opere di salvaguardia del territorio, ricercando
l'edilizia a chilometri zero"
. Andatevi a guardare le cose che
inviate ai ragazzini che credono ancora nella politica, alle
persone che vi fanno delle domande e sono delle domande messe a
confronto. Vada poi a guardare pure sul sito di Propostit che cosa
diciamo noi delle grandi opere.
L'altra questione poi, lo so bene che ci sono dei capitoli di
bilancio, delle incompatibilità dei flussi. Quando si parla di
grandi opere - voi lo sapete benissimo, e il casinò ne è l'esempio
emblematico -, si parla anche di impegni ulteriori che voi
assumete. Il mutuo chirografario da 11 milioni e mezzo del casinò
non era previsto nel capitolo di spesa, è un imprevisto che avete
aggiunto dopo e che sarà finanziato da Finaosta, quindi anche il
fermare eventuali
progress
, eventuali e successivi
interventi potrebbe essere già una bella cosa. Ci si siede intorno
ad un tavolo e si cerca di capire: area megalitica come vogliamo
farla funzionare? Trent'anni che quella roba lì è ferma e da
trent'anni le scolaresche avrebbero potuto entrarci, avrebbero
potuto visitare, avremmo potuto elevare anche il livello culturale
della nostra gioventù, cosa che non abbiamo fatto, perché è
trent'anni che è immerso dentro un cumulo di cemento armato.
L'altra questione poi, caro Assessore: non mi venga a citare il
partito, la preistoria della politica! Siccome parlava con me,
perché questo è un mio intervento personale, il gruppo oggi si
chiama "PD-Sinistra VdA", il gruppo oggi ha un programma, si legga
il programma del PD-Sinistra VdA e da quel programma potrà trarre
quelle che sono le nostre linee d'azione. Non venga a rinvangare
Mafrica o persone che io, personalmente, manco ho conosciuto, se
vuole che glielo dica. Questo programma è un programma fatto da una
forza politica che oggi si presenta in questo consesso con una
sigla ben precisa e sarebbe interessante che anche i giornali
facessero ogni tanto le precisazioni, perché è sempre il PD, ma
questo è il PD-Sinistra VdA, il programma è quello che legge lì.
Siccome lei è così preciso nel contestare agli altri le letture del
programma, si tiri fuori il programma del PD-Sinistra VdA e si
renderà conto di che cosa abbiamo scritto.
Presidente
- Grazie. Altri? Ha chiesto la parola
l'Assessore Baccega per dichiarazione di voto.
Baccega (SA)
- Grazie Presidente.
Credo sia doveroso ribadire la nostra contrarietà a questa
mozione, perché, come dico, tra pochi giorni ci ritroveremo nelle
apposite commissioni per il processo che ci porterà al bilancio e,
evidentemente, quelle risorse che non ci sono nel 2013 non si
possono adoperare per il 2013, valuteremo nel 2014 quindi con il
bilancio 2014. Con quelle risorse, eventualmente, fatta la
ricognizione, vedremo come poter agire in termini chiari e seri, ma
ho preso la parola per dire un'altra cosa: io non accetto più che
in questo Consiglio mi si dia del bugiardo, così come fa lei di
solito Consigliere Chatrian. È la terza volta che lei mi dà del
bugiardo, non le permetto mai più di agire con questi toni, perché
mi sembra che non sia consono a quest'aula. "Buffoni",
"bugiardi"...siamo qua a lavorare come lavorate voi, ve l'ho detto
ieri in commissione: dovete smetterla! Dovete smetterla! Ma sa
perché? Lo dico per lei, perché è lei che fa brutta figura, non io!
Grazie.
Presidente
- Grazie. Ci sono altri? Se non ci sono altri,
la parola al Presidente Rollandin.
Rollandin (UV)
- La mozione presentata ha due aspetti: il
primo,
"ad effettuare un'analisi approfondita e documentata
delle risorse destinate alla realizzazione di opere non urgenti e
non essenziali per l'economia regionale con particolare riferimento
alle "grandi opere"
. Ora, quello che è stato detto sia
dall'Assessore Baccega, sia in altri momenti, credo che vada nella
logica di avere già fatto quest'analisi per quanto ci riguarda, che
è stata indispensabile per riuscire a formulare poi le proposte di
bilancio. Le cosiddette "grandi opere", a parte che già nella
precedente legislatura, come è stato ricordato, avevamo ridotto o
annullato alcuni interventi proprio perché c'era già questa
coscienza, quindi noi stessi lo abbiamo fatto. Abbiamo mantenuto
alcune opere che riteniamo ancora utili ed indispensabili pur
ridimensionate, come abbiamo già detto.
Per quanto riguarda il secondo punto che voi dite:
"definire
una proposta di riallocazione..."
, questo è il termine che voi
usate per dire: "quello che togliete da una parte, mettete
dall'altra". Quest'operazione, così come è scritta, sapete anche
voi che non si può fare semplicemente, prendendo...tolgo "tot" da
queste opere e lo metto per riallocarle nell'ambito di quello che è
il progetto per pagare, perché, primo, ancora una volta, tranne
adesso nell'ultimo intervento, il collega Donzel non si è mai
ricordato che cos'è all'origine di tutto questo marasma che si
vuole addebitare all'Amministrazione regionale. È il fatto che da
quattro anni in particolare, ma negli ultimi due anni in modo
specifico, non vi è più certezza del bilancio, perché si parte con
un bilancio e progressivamente le manovre statali...nessuno lo ha
ricordato, come se qui si discutesse solo di una scelta nostra che
siamo stati così stupidi da dire: "mah, che cosa facciamo?
togliamo, mettiamo via, non diamo più i soldi agli artigiani!",
"poveretti sono lì e voi siete degli strangolatori, perché non
volete dare i soldi".
Voi dimenticate dei passaggi essenziali: qui bisognerà
giustamente ricordare tutte le volte, perché se non ricordiamo che
noi avevamo firmato un patto con lo Stato nel 2011, che diceva in
modo tombale che queste sono le risorse della Regione, rinunciando
all'IVA di importazione, che voglio ricordare un'altra volta
qualcuno diceva che era di troppo, perché erano soldi esagerati per
la Regione. Voglio ricordarlo perché è un passaggio importante,
perché su quello si poteva discutere su come si utilizzavano, ma
non sul fatto che erano soldi importanti per la Regione. Detto
questo, noi abbiamo un riparto fiscale che, se fosse a disposizione
della Regione - e il "se" è grosso e cubitale -, noi non avremmo
questa discussione, perché noi avremmo le disponibilità per avere
un bilancio, contenuto, con dei risparmi, ma sicuramente rispettoso
di tutto quello che voi chiedete.
Un'altra sostanziale riflessione: qui nessuno ha parlato del
Patto di stabilità. Se noi siamo con questa difficoltà, è perché
già dalla fine del 2012, poi dal 2013, noi abbiamo avuto il Patto
di stabilità che aspettiamo di chiudere ancora oggi, perché le
crisi di governo...Noi a marzo abbiamo fatto una riunione con i
tecnici ed i politici a livello romano ed essi ci avevano detto che
ci avrebbero riconvocato dopo 15 giorni per chiudere il discorso
del Patto di stabilità. Siamo oggi al 24 ottobre e noi tutti i
giorni facciamo richiesta per avere questo confronto per chiudere
il Patto di stabilità. Senza la chiusura del Patto di stabilità,
noi non sappiamo quanto di quello che abbiamo tenuto fermo nel
2013, perché, secondo i canoni, noi siamo fuori dal Patto di
stabilità malgrado il bilancio approvato, quindi con fondi
congelati. Noi non riusciamo a pagare per il Patto di stabilità
così com'è, se non ci sono delle deroghe, che riteniamo siano più
che legittime per tutta una serie di spese che noi solo in Valle
facciamo, ma che gli altri non hanno, quindi abbiamo chiesto oltre
alle spese provinciali per le strade...noi ci occupiamo delle
strade che da altre parti è una spesa provinciale...hanno escluso
questo, noi lo abbiamo chiesto, ma non hanno ancora definito il
patto. Questa è la ragione per la quale questi soldi sono fermi.
Questo è il concetto che, malgrado tutto, non riesce a passare. Noi
abbiamo dei soldi fermi che non riusciamo a spendere, non riusciamo
a pagare, quindi il problema vero nel 2013 non è di dire:
"riallochiamo le somme", è che non possiamo spendere! Quello che
voi state ponendo quindi è un falso problema, è un problema che non
si può risolvere fino a che non è risolto questo, tant'è che noi
martelliamo, abbiamo chiesto a tutti di poter...ma non solo noi
siamo in questa difficoltà...questo è il vero inghippo di questo
Consiglio che discute su un tema che non è messo in discussione,
perché non è che noi non vogliamo...o non troviamo le somme. Le
somme ci sono! Le somme ci sono, ma sono ferme e noi non le
possiamo utilizzare.
Diverso poi è il discorso su quelli che sono i soldi che possono
essere riallocati dalle grandi opere per altri investimenti e su
questo noi ci siamo...
(interruzione di un Consigliere, fuori microfono)
...no, la lettura fino a prova contraria...avete scritto:
"riallocare per questo"
, che non si può! Non è una questione
di riallocazione, non li posso spendere. Quello che togliamo dalle
grandi opere...ci fa piacere che ci rileggano i programmi di
legislatura. Vorrei che si sottolineasse che in quest'aula noi
abbiamo fatto un programma di legislatura nel quale abbiamo scritto
queste cose e le manteniamo puntualmente. Abbiamo fatto le analisi
degli altri cinque anni ed abbiamo rispettato il programma, di
questo programma noi sappiamo benissimo quello che abbiamo scritto.
Ci fa piacere che qualcuno lo impari a memoria e lo legga qui, ci
fa molto piacere se ripete quello che noi abbiamo detto e che
manteniamo e il bilancio che verrà presentato a giorni vedrete che
terrà fede a quello che abbiamo detto nell'ambito delle opere
importanti di cui voi parlate, che, voglio fare presente, erano
finanziate con mutuo, non è perché eccedevano...quelli sono mutui.
Ad oggi impegnati per fondi...perché quando si è parlato di alcune
opere, naturalmente bisognava trovare i soldi e quelli sono stati
impegnati, quindi noi dobbiamo disimpegnare alcune somme e lì, sì,
riallocarle per altre destinazioni produttive, quello che noi
puntualmente vi presenteremo in Consiglio. Noi, quindi, rispettiamo
perfettamente, ma quello che non deve passare, perché è un falso, è
che non si voglia pagare o, peggio, che si sono trovati i soldi per
il Casinò...perché non si trovano i soldi per questo... Sono due
cose completamente distinte, che non hanno nulla a che vedere e che
servono solo per dire delle falsità, che non hanno nessun substrato
tecnicamente possibile con quello di cui noi stiamo parlando.
Quelle che sono le giuste aspettative di chi ha presentato delle
domande - lo ha già detto l'altra volta l'Assessore - non solo
verranno prese in esame, ma si vedrà dal 2014, perché oggi non le
possiamo pagare. Non è che non vogliamo o che non abbiamo trovato i
soldi, non le possiamo pagare: questa è la ragione per la quale noi
non possiamo accettare questa mozione. Accettiamo e lo diciamo e lo
vedremo, lo vedrete voi nell'ambito della proposta di
bilancio...noi abbiamo fatto quell'operazione che abbiamo detto
proprio per riutilizzare e per non lasciare fermi dei soldi o per
utilizzarli in modo diverso, nella logica che tutti condividiamo,
ma questo non è possibile: ecco perché credo che tutto quello che è
stato detto...
In particolare, permettetemi un piccolo riferimento
all'ospedale. Qualcuno ha detto che sono vent'anni che si aspetta,
nei vent'anni ci sono anche stati i cinque anni che abbiamo fermato
tutto per il referendum, come sapete...cinque anni...una
legislatura è stata ferma...
(interruzione del Consigliere Guichardaz, fuori
microfono)
...una legislatura, cinque anni, comunque, è lì l'Assessore
Fosson che...
(nuova interruzione del Consigliere Guichardaz, fuori
microfono)
...lui lo può dire e lo ripeterà perché sono cinque anni...
(nuova interruzione del Consigliere Guichardaz, fuori
microfono)
...certo, non c'entra niente questo...noi per l'ospedale abbiamo
accelerato tutti i tempi di realizzazione e siamo contenti che voi
diciate che questa è un'opera strategica. Siamo contenti che lo
diciate, siamo contenti. Ora, sugli investimenti delle partecipate,
noi sappiamo che dobbiamo anche far conto di utilizzare i fondi
delle partecipate, partecipate che stanno facendo degli
investimenti. Si diceva degli investimenti pubblici: concordiamo,
ma attenzione, quelli garantiscono non solo il patrimonio, ma
garantiscono anche le entrate e quei soldi vengono pagati qui, le
tasse sono pagate qui. C'è l'altro particolare che qui l'IVA, come
tutto il resto, se le società sono fuori...non arriva...per la
parte che ci compete. Noi quindi riteniamo che vada fatta una
considerazione corretta, che noi condividiamo e della quale daremo
conto, relativa all'utilizzo di fondi che prima erano per le
cosiddette "grandi opere", ma, per quanto riguarda lo spirito di
questa mozione, noi siamo convinti che faremo il possibile per
riuscire a pagare appena sbloccheremo nel 2014 la possibilità di
pagare.
Qualcuno correttamente ha detto che sicuramente il fatto di
pagare nel 2014 questi "impegni" era riferito...non so se adesso o
prima il collega Gerandin...in effetti, ci complica la vita, perché
naturalmente questo porta ad asciugare per il 2014 le
disponibilità. Ce ne rendiamo conto, tant'è che il discorso che
stiamo facendo è che, per molte delle leggi di cui abbiamo fermato
gli effetti, saremo giocoforza nella necessità di rivedere le
modalità con cui operare, perché altrimenti non riusciremo mai a
farvi fronte. Non riusciamo più, anche perché è giusto dare conto
di quello che è successo, è giusto tenere conto degli impegni
presi, però, nel contempo, dobbiamo dire che, laddove a molti
avevamo detto che i contributi erano disponibili fino al 75
percento, magari non saranno più al 75 percento, ci sarà una
riduzione, per altri non sarà più il sistema che è necessario...
Questo vorrei dire per correttezza, perché credo che sia giusto
dare atto a tutti voi dell'onestà con cui sono stati proposti
questi riferimenti. Quello che è sbagliato però è fare credere che
sia possibile pagare trovando i soldi, anche se ci fossero i
soldi...e i soldi, come dico, ci sono, perché sono fermi...non si
può pagare, questa è la verità!
Presidente
- Grazie Presidente. Altri? Per dichiarazione
di voto, la parola al collega Chatrian.
Chatrian (ALPE)
- Grazie Presidente.
Io mi riferisco a voi perché lei ha cercato quanto meno di
motivare la posizione di questa maggioranza. Mi scuso, ma
utilizzerò un sua frase, una citazione che lei utilizza sovente in
quest'aula o utilizzava sovente nella passata legislatura: se la
canta e se la suona. La utilizzo nei suoi confronti questa volta,
perché è paradossale: chi ci ha ascoltato in due o tre ore di
dibattito probabilmente non ha...quest'opposizione che non conosce
un modello amministrativo regionale e, dall'altra parte, c'è una
maggioranza che invece conosce perfettamente e che darà delle
risposte. Io, Presidente Rollandin, ho utilizzato terminando il mio
intervento questa citazione:
"il senso della mozione è chiaro:
si tratta di un provvedimento ponte che deve servire a sanare una
situazione particolarmente grave"
. Chi ci ha ascoltato
oggi...se può, gentilmente, Presidente...sto aspettando che il
Presidente si liberi dal telefono, sarà una telefonata importante
immagino...grazie! Dicevo, chi ha ascoltato attentamente questo
nostro dibattito probabilmente ha capito poco, ma allora la mozione
che questa minoranza di 17 Consiglieri ha presentato..."non è
possibile, non ci sono le possibilità", "la colpa è del Patto di
stabilità", "la colpa è di contribuire - dato che abbiamo
contribuito in questi anni - a ripianare il debito pubblico
nazionale", "delle risorse che sono ferme, che sono congelate".
Tutto vero, cose già sentite, trite, come dice lei sovente, e
ritrite in quest'aula nella scorsa legislatura. Noi eravamo qua,
Presidente Rollandin, la scorsa legislatura ed eravamo qua a
discutere con lei soprattutto sul fatto che le borse si stavano
chiudendo e la disponibilità di questo bilancio era inferiore, me
ne dà atto immagino...e da tanti anni, almeno dal 2010,
continuavamo a dire: "forse, dato che il rubinetto si sta
chiudendo, dobbiamo rimodellare, ritarare il modello Valle
d'Aosta". Ecco, non vorrei, dato che lei ha utilizzato questo
vocabolo, dato che è un attore...è bravo! è bravo, ha le capacità!
È bravo..."questi poveretti, questi poveri imprenditori,
artigiani"...lì ci sono i bravi, l'opposizione che vuole erogare
questi contributi, e i cattivi, la maggioranza che non li concede.
Noi siamo i bravi, voi i cattivi, poi alla fine la colpa è dei
bravi, della minoranza. Alla fine questa mozione non può andare
avanti...lei è un attore nato, veramente! Io nascevo e lei faceva
il Sindaco di Brusson, tre anni dopo lei faceva già l'Assessore qua
in quest'aula, nel 1978. Probabilmente ha affinato questo suo
percorso e oggi lo ha affinato talmente bene che oggi ci ha
ribaltato il problema: lei ed il suo Governo da due anni a questa
parte - sì, collega Baccega - avete continuato a recepire tutte le
istruttorie, avete continuato ad illudere le persone.
Oggi siamo qui...semplicemente, sa che cosa, Presidente
Rollandin? Noi abbiamo presentato questa mozione per trovare una
soluzione. Al problema abbiamo provato, con tutta la nostra umiltà,
di proporre un'alternativa o una soluzione. Allora lei ci dice che
la soluzione che noi abbiamo proposto non è possibile da
percorrere. Noi, come ha ben visto e ben letto - sono sicuro che
abbia ben letto la nostra mozione -, non abbiamo specificato quali
grandi opere, però abbiamo solo detto: andiamo a verificare, per
non impattare - e lei, questo, lo sa molto bene - il 2014 ed,
eventualmente, riallocare, proviamo. Quello che vorrei passasse
chiaramente dal punto di vista politico è che il problema non lo
avete affrontato voi, Presidente Rollandin, perché le risorse non
sono diminuite dal 2012, le risorse hanno cominciato a diminuire
già nel 2009 e lì e solo lì forse dovevamo tutti insieme
rimodellare, ristrutturare il modello Valle d'Aosta anche sulle
leggi di settore.
Termino - penso che il Presidente Rini mi lasci qualche secondo
in più - dicendo solo questo: noi con questa mozione ci eravamo
posti l'obiettivo di trovare delle soluzioni. Noi non siamo i
bravi, voi non siete i cattivi...a noi non interessa, ma facciamo
attenzione: non giochiamo sulla pelle dei piccoli artigiani e, come
dicevo prima, se vuole gliene porto decine di istruttorie già
terminate con fatture quietanzate, che erano certi non di ricevere
un 10 percento, all'epoca, nel 2012,
ante
ottobre 2013,
erano convinti di ricevere il 30 percento, il 40 percento su delle
fatturazioni magari da 500.000 euro, stiamo parlando di 200.000
euro di aiuti diretti, giusto o sbagliato, questa è un'altra cosa
ancora, ma stiamo parlando di introiti importanti...
Presidente
- Le chiedo di chiudere, collega.
Chatrian (ALPE)
- ...concludo dicendo, per chiarezza e
per onestà intellettuale, che qui non c'è nessun gioco delle parti:
qui c'è solo la volontà di sanare una criticità che è sul tavolo.
Ci spiace che quest'Assemblea, da parte della maggioranza, non
abbia la volontà, perché così è stato detto. Grazie.
Presidente
- Per dichiarazione di voto, la parola al
collega Nogara.
Nogara (UVP)
- Merci Présidente.
Io volevo solo chiedere però anche due chiarimenti al Presidente
e forse anche le persone a casa non l'hanno capito. Quando lei
parla di rinunciare all'IVA di importazione...si è rinunciato
all'IVA di importazione con un accordo con lo Stato. Quest'accordo
con lo Stato portava a rinunciare all'IVA di importazione, però,
come ha detto lei prima, ad avere una sicurezza. Ecco, lei mi deve
spiegare, intanto, chi è stato a fare quest'accordo, lo avrà fatto
lei perché, da quello che sentivo, i Parlamentari non partecipavano
mai a queste cose. Lo ha fatto lei, ma che accordo è stato fatto? A
voce? Ci sarà magari un accordo...ma questo è un chiarimento,
perché io non so bene come funzionino queste cose.
Per onestà poi vorrei anche dire all'Assessore Baccega, che
continua a dire: "si pagherà nel 2014", sì, si pagheranno, io mi
riferisco sempre alla solita cosa, ai soldi che dovrebbero andare
all'AREV e che si pagano nel 2014, ma i soldi che andranno all'AREV
e che si pagano nel 2014 si pagheranno senz'altro una parte a
gennaio, però, se si è onesti, bisogna dire a tutti gli allevatori
che il 2013 se lo devono scordare, perché abbiamo già il problema -
l'ha detto lei prima, Presidente - che nel 2014 questa cosa ci
porterà a dei problemi di cassa per il 2014, oramai penso che
l'abbiamo capito tutti: siamo rimasti senza soldi ad agosto,
quest'anno, proprio per problemi di cassa, se noi paghiamo ancora
le cose del 2013 e del 2012, non so quali soldi poi potrà ancora
dare al reparto zootecnico nel 2014! Chiarire bene queste cose
sarebbe importante, perché tutti dicono: "ma no, non c'è problema!
Noi ci prendiamo tutti i soldi del 2013 dell'AREV e poi abbiamo
diritto anche a quelli del 2014", ecco, chiariamo bene queste cose,
grazie.
Presidente
- Fatto personale? Ah, scusi! Per
dichiarazione di voto...scusi, collega, ha la parola.
Guichardaz (PD-SIN.VDA
) - Ovviamente il nostro voto sarà
favorevole alla mozione, peraltro ci saremmo aspettati, visto che,
a volte succede, una navetta di emendamenti e di cambiamenti...se
l'intenzione vostra era, comunque, di confrontarvi sulla questione,
magari una proposta di modifica della nostra mozione nella
direzione della compatibilità, invece voi la rifiutate
tout
court
, non fate neanche il
beau geste
di dire: "magari
modificando una virgola o chissà che cosa ve la potremmo
accettare". Va bene, prendiamo atto che sulla questione della
riallocazione o chiamiamola interruzione o...che ne so? ridecisione
sulle grandi opere voi non avete intenzione di confrontarvi con noi
o quanto meno non avete intenzione di confrontarvi secondo le
indicazioni che noi vi diamo nella mozione.
Caro Presidente, poi lei ci sopravvaluta, ci sopravvaluta
tantissimo, "per colpa dei referendari, abbiamo stoppato per cinque
anni", allora, lei conosce benissimo le procedure e sa bene che tra
la raccolta delle firme e l'espletamento del referendum corre
qualche mese e non cinque anni. Lei poi chiama a soccorso il dottor
Fosson, lo tira in ballo, poverino, lui che...in questo caso,
secondo me, poteva essere lasciato tranquillo. Fosson, 7 aprile
2008:
"nel 2009,
avvio lavori ampliamento ospedale. I
lavori di ampliamento ad est dell'Ospedale regionale Umberto Parini
saranno avviati nel 2009, saranno ultimati in sei anni e
richiederanno un investimento di 145 milioni di euro"
. Dati e
previsioni sono dell'Assessore regionale alla sanità e politiche
sociali Antonio Fosson, cinque anni? Sapete contare piuttosto
maluccio, se questo è lo stesso sistema che utilizzate per fare i
conti dei nostri cittadini, mi spiace, ma partiamo veramente male,
questo era il 2008, dovevate nel 2009... Nel 2015 l'ospedale doveva
essere finito! Il giorno dopo noi scrivemmo che avevamo perso il
referendum e che però stavamo ad aspettare che cosa avreste fatto:
non avete fatto un tubo! Non si sa ancora quale sarà il progetto,
se c'è un progetto esecutivo, quando partirà. L'unica cosa certa è
che adesso abbiamo un bel parcheggione da 20 milioni di euro e una
questione di favoreggiamento e di abusi di ufficio.
Siccome poi si citano i programmi, io ho l'abitudine di leggere
i programmi prima di citarli, Assessore Viérin. Il mio programma,
il programma del PD-Sinistra VdA...si vede che lei legge solo i
pezzi, ma io me li sono fotocopiati tutti i vostri, dalla prima
pagina...
(interruzione dell'Assessore Marco Viérin, fuori
microfono)
...no! Non l'ha proprio fotocopiato...perché qua dico: serve un
Governo di cambiamento che dia subito dei segnali forti...il nostro
programma:
"taglio dei costi della politica
- e abbiamo
presentato mozioni e disegni di legge -
riduzione dei compensi
dei manager delle società pubbliche
- e vi abbiamo portato fior
fiore di mozioni, di risoluzioni, di iniziative -
blocco delle
grandi opere,
con le risorse disponibili lanciare un piano
di piccole opere immediatamente cantierabili"
. I casi sono due:
o voi avete copiato il nostro programma, o noi abbiamo copiato il
vostro programma, in ogni caso, non ci venite a raccontare la
storiella, perché poi mi arrabbio io come si arrabbia l'Assessore
Baccega quando dice che gli danno del ballista! Leggetevi le cose,
vi prego, prima di fare le vostre belle considerazioni e le vostre
belle sparate! Questo è il programma del PD-Sinistra VdA, in questo
programma lo stop alle grandi opere inutili, alle opere
ipertrofiche, il ridimensionamento delle grandi opere a favore di
piccole opere cantierabili è ben presente, poi si vada a guardare
sulla sanità e troverà qualche altra cosetta sull'ospedale e si
vada a guardare il capitolo "Istruzione" e troverà anche qualche
cosa sull'università; e io ho letto molto bene anche che cosa avete
scritto voi sull'università...
Presidente
- Grazie. La parola al collega Borrello.
Borrello (SA)
- Grazie Presidente. Io penso che non
stiamo rendendo un bel servizio alla Valle d'Aosta in questo
momento perché chi ci guarda...
(interruzione di alcuni Consiglieri, fuori microfono)
Presidente
- Colleghi, fate terminare, scusate! Fate
terminare il collega. Fate intervenire il collega, scusate, un po'
di rispetto per chi ha la parola! Chiedete la parola ed
intervenite!
Borrello (SA)
- ...dopo, quando i miei colleghi
replicheranno ed avranno la parola, mi spiegheranno che cosa hanno
trovato di così esilarante in queste quattro parole che ho detto:
non stiamo rendendo un bel servizio alla Valle d'Aosta, una risata
complessiva che ho visto di fronte a me...me lo spiegherete quando
avrete la parola. Non penso che ci sia niente di esilarante: è una
considerazione normalissima. Vi dico questo perché nei miei toni -
state imparando a conoscermi - non c'è mai la polemica. Cerco
sempre di lavorare, come tutti voi, in maniera costruttiva, io non
condivido a volte i toni inquisitori, non fa parte del mio modo di
essere. Rispetto sicuramente le vostre posizioni, come sono sicuro
che voi rispettiate le nostre.
Nel merito della mozione, avete espresso la vostra idea,
l'abbiamo ascoltata, abbiamo prodotto delle repliche, repliche che
sono state molto semplici. Vi abbiamo detto: rispetto a questo tipo
di ragionamento, a questo tipo di argomento, abbiamo in mano la
problematica, la stiamo analizzando. Avremo modo di produrre tutta
una serie di risposte in coerenza con quanto abbiamo scritto nel
programma di legislatura e lo faremo all'atto del bilancio, dove
andremo ad illustrarvi le scelte che magari potete anche non
condividere, ma ve le illustreremo. Io vi ripeto che rispetto la
vostra posizione, non vi attaccherò mai frontalmente rispetto alle
cose che voi dite. Proprio ieri abbiamo avuto un momento di
condivisione con i colleghi per quanto riguarda il ruolo dei
Consiglieri regionali ed oggi assisto ad una cosa che non mi
appartiene. Io - ripeto - sicuramente sono stato un ottimo comico a
dire quelle quattro parole all'inizio e vi ho fatto ridere, ma in
ogni caso noi non accoglieremo questa mozione, ma per il semplice
fatto che, ve lo abbiamo spiegato, stiamo già lavorando in questa
direzione. Produrremo tutta una serie di considerazioni al momento
opportuno. Io vi ringrazio.
Presidente
- Grazie collega. Donzel...per? Per
dichiarazione di voto. Non era già intervenuto? Scusi!
Donzel (PD-SIN.VDA)
- Vorrei rassicurare il collega
Borrello che, se un pessimo servizio viene reso alla Valle d'Aosta,
non è per chi sta facendo un dibattito in Consiglio regionale, un
dibattito che alle volte è stato anche difficile, viene negato
nelle commissioni e quant'altro, questo è il luogo, l'agorà del
popolo valdostano, qui le idee vengono presentate. Se qualche idea
vi pare scomoda, non la volete sentire...il "pessimo servizio alla
Valle d'Aosta" lo danno le scelte sbagliate che fa
l'Amministrazione regionale e che noi stiamo faticosamente da anni
cercando di correggere. Se vuole fare questi interventi drammatici,
quindi li faccia pure, ma cerchi innanzitutto di capire che chi ha
la responsabilità del governo ha la responsabilità di avere portato
la disoccupazione in Valle d'Aosta dal 4 percento ad oltre il 9
percento, non so se si rende conto di che cosa stiamo parlando.
Allora, siamo molto responsabili anche noi e siamo qui per dire:
adesso basta! È chiaro il concetto? È inutile quindi che tutte le
volte che noi cerchiamo di portare la voce di coloro che non hanno
voce in quest'aula voi ci diciate: "eh, ma che roba che state
dicendo! State bravini al vostro posto!".
Presidente
- Collega, la invito a concludere...ha già
fatto la dichiarazione di voto...
Donzel (PD-SIN.VDA) -
Avremo poi modo su altre mozioni di
spiegare meglio che questo giochino che ci state spiegando adesso
del 2013...
Presidente
- Collega, voglia concludere.
Donzel (PD-SIN.VDA) -
..."non posso pagare, devo pagare
nel 2014", lo spiegheremo meglio nelle mozioni che è il trucchetto
che abbiamo spiegato noi...
Presidente
- Collega, la invito a concludere.
Donzel (PD-SIN.VDA) -
...avete applicato in campagna
elettorale, e concludo...
Presidente
- Grazie. Ha già fatto la dichiarazione di
voto.
Donzel (PD-SIN.VDA) -
...è il trucchetto che avete
applicato in campagna elettorale spostando le spese del 2012 sul
2013...
Presidente
- Collega, concluda.
Donzel (PD-SIN.VDA) -
...accontentando tutti per cercare
di sgranocchiare la vittoria elettorale...
Presidente
- Collega, voglia concludere.
Donzel (PD-SIN.VDA) -
...portandoci al disastro
economico, quindi questa cosa qui...non è vero che non sappiamo
fare i calcoli...
Presidente
- ...se continua...
Donzel (PD-SIN.VDA) -
...li sappiamo fare bene ed abbiamo
scoperto il vostro giochino.
Presidente
- Grazie. Chiedo scusa, ma era già intervenuto
per dichiarazione di voto, quindi...per questo la richiamavo. La
parola al collega Bertschy per dichiarazione di voto.
Bertschy (UVP)
- Grazie Presidente.
Evidentemente l'analisi che uno fa del dibattito che si fa in
aula fa parte anche della sensibilità con la quale si affrontano
gli argomenti, ma anche delle posizioni politiche. Se alle
opposizioni non si dà modo di confrontarsi con i gruppi di
maggioranza, con il Governo sulle situazioni, diciamoci, alla fine
veramente che cosa restiamo a fare in questo posto? Per la seconda
volta quindi si rischia di sentire da parte dei Capigruppo di
maggioranza un'analisi critica e, soprattutto, che rende poco
merito all'attenzione con la quale stiamo cercando di portare il
dibattito in aula su questi argomenti. Per me non è tempo sprecato
e soprattutto non credo che sia tempo sprecato per il nuovo
Assessore Baccega l'analisi che oggi è stata fatta sotto il profilo
amministrativo, perché sono sicuro che l'Assessore Baccega nel 2014
scriverà a tutti i dirigenti che si raccolgono domande per la parte
utilizzabile di finanziamento legata alla legge di settore, perché
è un buon Assessore, sono sicuro. Probabilmente prima ci siamo
dimenticati di farlo perché sennò non ci saremmo trovati un po' nel
2012, un po' nel 2013 a dire che sì che c'è il Patto di stabilità,
come in tutti gli Enti locali, ma il Patto di stabilità è una somma
non utilizzabile, giustamente, Presidente, ma che lascia a
parte...una somma utilizzabile che va usata come una quota per le
leggi di settore. Allora, un rapporto di una buona amministrazione
è sulle strutture dirigenziali di dire: "li raccogliamo mese per
mese, organizziamo un metodo di lavoro differente, ma evitiamo di
creare delle aspettative sulla comunità". Ho ragione, Assessore?
Vede che non è tempo sprecato quello che abbiamo dedicato?
Io sono d'accordo sul fatto che il Presidente ci annunci sempre,
e a ragione, che il federalismo fiscale era la nostra ancora di
salvezza, soprattutto perché politicamente l'avevamo cercata con
degli accordi di un certo tipo che lo Stato...Monti dopo ha mandato
per aria. Possiamo però anche provare politicamente a difenderci:
io non ho ancora sentito portare qui in aula un provvedimento dove
si dica che il Consiglio regionale, in qualche maniera esprime...ci
si sfoga tutti quanti e facciamo qualche cosa per difendere questo
patto che era stato fatto e che ci danneggia due volte. Lo ripete,
però il patto lo abbiamo fatto e adesso ci troviamo giustamente
doppiamente danneggiati.
Quello che io volevo dire è che, secondo me, è stato positivo
l'intervento anche in senso generale di tutti quanti ed anche del
Presidente e sono d'accordo sul fatto che le partecipate non
debbano essere usate male. Ben vengano gli investimenti produttivi
all'estero, al di fuori della Valle d'Aosta e che portino qua dei
vantaggi. Addirittura io aggiungo: prima di spendere i soldi delle
partecipate, facciamo in modo che queste possano continuare...
Presidente
- Silenzio, colleghi!
Bertschy (UVP)
- ...a rimanere produttive. Meglio un
soldo speso in una centrale che continuerà a produrre negli anni i
suoi risultati che non un soldo buttato, quindi io non sono per
disperdere le energie, però sono per far sì che ci sia una visione
complessiva d'ora in avanti di questi soldi e di queste
disponibilità e non mi pare, fino a dieci minuti fa, dopo
l'intervento del Presidente, che lo avessimo ancora sentito in
quest'aula, quindi il momento di arricchimento sta nella misura in
cui si riescono ad approfondire gli argomenti.
Per noi la mozione era importante per dare una risposta ai
cittadini, chiaramente la sosteniamo come gruppo UVP e diamo parere
favorevole, però vogliamo veramente non cedere a quei tentativi che
ci vogliono vedere contrarre le discussioni in aula, piuttosto
rivediamo gli orari del Consiglio, ma tutto ciò che diciamo qua, ce
ne assumiamo la responsabilità, ma serve, probabilmente, per
costruire un progetto della Valle d'Aosta del futuro alla quale
tutti vogliamo dare un contributo.
Presidente
- Grazie collega Bertschy. La parola al
collega Ferrero.
Ferrero (M5S)
- Grazie Presidente.
Sarò rapidissimo ed intervengo solo per dire che, ovviamente,
siamo a favore di questa mozione, in due battute: il paziente è in
fin di vita e la solita risposta è: "decidiamo pure con comodo", vi
abbiamo già sollecitato nei precedenti Consigli, qui bisogna avere
idee e bisogna metterle in campo subito, ma sembra che non ci sia
fretta, vedremo come andranno a finire le cose. Riguardo al "non si
può prendere, non si può vedere", guardate, noi avremmo un'idea,
un'idea unica: chiudiamo definitivamente l'aeroporto e risparmiamo
di botto 3 milioni, 3 milioni e mezzo di euro all'anno per le spese
di gestione che abbiamo sostenuto finora senza neanche un aereo e
già da lì potrebbe venire un bell'impulso e riconvertiamolo: questa
potrebbe essere un'idea. Abbiamo anche appreso, ahimè, che,
infatti, il volo della Darwin Airlines non risulta più dal sito
della stessa compagnia aerea, quindi un altro volo sparito:
apparizioni, sparizioni in questa saga dell'aeroporto in cui il
grande Silvan è l'Assessore Marguerettaz.
Concluderei comunque con il fatto che ci spiace anche aver perso
molto tempo in commissione a decidere le date del Consiglio per
consentire al Presidente della Regione di partecipare agli impegni
istituzionali a Roma, perché abbiamo compreso finalmente,
purtroppo, che le sue trasferte a Roma sono servite ad ottenere una
serie di bidoni, di pacchi tremendi, in cui la capacità di
contrattazione della Regione è stata zero: i cattivi romani hanno
picchiato i Salassi, che peccato!
Presidente
- La parola al collega Bertin.
Bertin (ALPE)
- Grazie Presidente.
Sarò molto rapido. La responsabilità, come al solito, è o del
Patto di stabilità, o dell'accordo sul federalismo fiscale, un
accordo che ricordiamo tutti è chiamato "patto di Palazzo
Grazioli", siglato tra lei e Berlusconi a Palazzo Grazioli, che ha
anche rappresentato una svolta politica, perché nel 2010 c'è stato
anche l'allargamento al PdL della maggioranza in questa fase, un
accordo politico che ben conosciamo, che ha portato una diminuzione
delle risorse dell'Amministrazione regionale. Lei continua ad
evocare quest'IVA da importazione, è certo che non bisognava essere
né dei veggenti, né dei maghi per capire che, quando il federalismo
fiscale sarebbe entrato nella sua fase operativa, si andava a
toccare quel settore lì, anche perché è la stessa cosa che è stata
fatta con Bolzano e con Trento e bisognava prepararsi. È
dall'inizio della legislatura che, con la crisi economica e con la
diminuzione delle risorse pubbliche, lo sapevamo che il sistema
Valle d'Aosta, come era stato concepito, non poteva andare avanti,
bisognava intervenire e non lo si è fatto, poi adesso si dà la
responsabilità agli altri, ma le responsabilità sono qui
innanzitutto per la gestione che è stata fatta in questi anni e
certamente non si possono ribaltare tutte o sull'opposizione, o su
responsabilità che arriverebbero solo e soltanto da Roma.
Presidente
- Grazie. Non ci sono altri? La parola al
collega Viérin.
Viérin L. (UVP)
- Merci Président.
Non entrerò nel merito della mozione - è già stato fatto
ampiamente da altri - se non per dire che in certi casi le mozioni
non si accettano perché i tempi sono troppo stretti e in altri casi
non si accettano perché i tempi sono troppo dilatati ma, al di là
di questo e prendendo atto della mancanza di volontà di accettare
un altro degli impegni che fanno parte degli impegni che noi ci
siamo assunti di fronte agli elettori e che cerchiamo semplicemente
di portare qui in aula, volevo ribadire, a seguito dell'intervento
del Consigliere Borrello, l'importanza che noi vogliamo fare
rientrare al ruolo che ricopriamo come Consiglieri regionali, che
forse non tutti hanno in termini di visione e, soprattutto, di
percezione. Probabilmente, magari anche noi non siamo in grado di
farlo sempre percepire per quello che è. Intanto, crediamo...e
questo è stato dimostrato anche dall'atteggiamento nella
discussione su questa mozione, perché è stata una mozione che ha
preso subito una brutta piega anche da un punto di vista
procedurale perché, se si nega la possibilità di intervenire
adducendo le questioni del Regolamento, si diventa un po'
limitativi anche nel dialogo che una mozione potrebbe invece
portare avanti, l'articolo 56 del Regolamento interno prevede anche
l'alternanza degli interventi, è per questo che noi avevamo
aspettato che il collega Ferrero rientrasse, essendo di un altro
gruppo politico, per vedere se, eventualmente, ci fossero altri
interventi. Al di là di questo, quello che vorrei sottolineare,
collega Borrello, è che ognuno di noi qui cerca di esercitare un
ruolo in base al mandato che ha ricevuto da parte della comunità. È
chiaro che ci sono i Consiglieri di maggioranza e che ci sono i
Consiglieri di opposizione. È chiaro che, probabilmente, il fatto
di stare giornate ad ascoltare altri e a dover rimanere silenti e
dover difendere, a volte, anche scelte indifendibili non deve
essere gradevole, ma questo non vuol dire che noi rendiamo un
brutto servizio alla comunità. Mi scusi, ma ecco il tono che,
personalmente, non mi trova d'accordo nel merito - al di là del
tono - perché, secondo il mio modesto parere, noi stiamo cercando
di rendere un servizio alla comunità, perché la comunità ci ha
affidato un mandato, quindi il fatto oggi di avere dei Consigli
convocati con delle mozioni...meno male che ci sono delle mozioni,
sennò o non ci convocheremmo, o ci convocheremmo per un'ora, perché
ci ritroveremmo a discutere di che cosa? Siamo anche all'inizio di
una legislatura, lo capiamo, ci sono gli atti che stanno
cominciando ad arrivare e le mozioni ci servono per testare, per
cercare di portare un dibattito in aula che faccia capire gli
indirizzi, punto! Noi qui rispettiamo le vostre posizioni, però non
è che facendo un dibattito...io ho vissuto la scorsa legislatura ed
anche quella precedente, non è mai stato così ricco - magari anche
per l'entità numerica delle opposizioni -, nel senso che il fatto
di poter discutere dal punto di vista delle mozioni dà la
possibilità a tutti i Consiglieri, anche di maggioranza, invece
rapportato a facoltà che...invece, rapportate ad una singola
iniziativa, ad un singolo Assessore, questa non è sempre
riconducibile a tutti ed alla facoltà di intervenire su un certo
tema. Noi quindi crediamo che il fatto di portare in aula questo
dibattito sia anche collegato al fatto di una certa volontà di
parlare di politica e di indirizzi, non solo perché siamo
all'inizio della legislatura.
Altra considerazione - ed ieri lo abbiamo ricordato nella
sospensione della Capigruppo inerente al fatto del casinò - è che,
se a volte c'è un certo atteggiamento, che non è inquisitorio, ma
che cerca di sapere le cose, che cerca di scavare, è perché state
bloccando in tanti casi la questione dell'accesso agli atti con il
116 delle società partecipate. È chiaro che, quando un Consigliere
non ha diritto ad avere la documentazione di società che sono
controllate e partecipate, a volte anche interamente
dall'Amministrazione regionale, diventa difficile avere contezza
totale di quella che è la situazione e si cerca di portare qui in
aula questo dibattito, quindi io credo che ognuno cerchi di fare il
servizio che ritiene giusto alla comunità. Se poi è brutto, lo
deciderà la comunità e soprattutto credo che ognuno debba in questo
caso riconoscere che la comunità si esprime attraverso il voto e
che ognuno di noi qui ha un mandato, lei compreso. Noi quindi
crediamo in tutta l'onestà intellettuale che è stata richiamata
questa mattina che il nostro lavoro proseguirà in modo tollerante
ed anche in modo rispettoso delle vostre posizioni, ma chiediamo
anche che non venga travisato l'atteggiamento costruttivo con un
cattivo esempio o cattivo servizio soprattutto alla comunità.
Grazie.
Presidente
- Non ci sono altri? La parola all'Assessore
Marguerettaz.
Marguerettaz (UV)
- Grazie Presidente.
Faccio una considerazione di forma ed una di sostanza. Quella di
forma è sicuramente che il dibattito è sempre molto interessante,
collega Viérin, e sicuramente le parti hanno delle visioni
contrapposte, però, se mi permettete, con grande pacatezza, non è
che la minoranza può dire tutto quello che vuole ed in tutte le
forme che vuole e poi ci devono essere delle reazioni virulente nel
momento in cui c'è dall'altra parte una risposta. Lei capisce che,
giustamente, ognuno ha delle valutazioni, però, prendendo il "la"
dall'ultimo intervento del Consigliere Ferrero, ogni volta non è
che noi dobbiamo essere ridicolizzati o siamo Silvan, o siamo
bugiardi. Insomma, devo dire che da questa parte Ferrero ci dà del
Silvan e Cognetta si piega in due dalle risate. Ora, ognuno ha il
suo giochino, ognuno può fare una cosa, però, se mi permettete, non
è una lettura edificante; però, siamo abituati alla satira, quindi
non è che io debba essere il censore. Vede, collega Ferrero, lei,
sicuramente, dà un'indicazione molto interessante: dovrebbe
semplicemente continuare il suo ragionamento e darmi la soluzione
rispetto a questa proposta molto intelligente di togliere i 3
milioni - che lei ha indicato - dell'aeroporto per dirmi che cosa
succederà della convenzione che a suo tempo è stata sottoscritta
dalla "Giunta Perrin", di cui facevo orgogliosamente parte con
l'Assessore Caveri, che era responsabile dell'aeroporto, perché
ricordo a tutti che c'è una convenzione trentennale e in questa
convenzione trentennale è pattuito un onere, una concessione che ha
questa durata. Nel momento in cui noi interrompiamo - io posso
anche seguire il suo ragionamento -, mi deve però dire che cosa
succede nel momento in cui questo soggetto ha un mancato introito
per tutti questi milioni, perché, in caso contrario, noi facciamo
delle valutazioni che possono essere legittime, ma rischiamo di non
dare un'informazione corretta. Come ha detto bene il Presidente
prima, quindi non basta annunciare le cose, ma bisogna seguire
tutta la filiera, quindi su questo ad oggi, collega Ferrero, non è
possibile...
Presidente
- Grazie. Per dichiarazione di voto? Scusi, ma
è già intervenuto, collega Chatrian.
Chatrian (ALPE)
- Per fatto personale...dopo.
Presidente
- Fatto personale ed il collega Ferrero per
dichiarazione di voto. Prego, ha la parola.
Ferrero (M5S)
- Al di là della questione, che può essere
una questione di toni, c'è però un fatto: il Movimento Cinque
Stelle si tira fuori da quelle che sono state le scelte capestro,
le tagliole in cui vi siete messi voi negli anni precedenti. La
responsabilità di queste cose, di queste vie senza uscita è vostra,
Assessore Marguerettaz, non nostra, è questo che noi vogliamo fare
rilevare. Se non siete stati all'altezza di contrattare a Roma le
risorse, se non siete stati all'altezza di stipulare dei contratti
e delle convenzioni, la colpa è vostra, non nostra e non si tratta
di ridicolizzare ed io ribadisco che adesso ci vorrebbe veramente
un mago per mettere una pezza a questi errori madornali che sono
stati compiuti, quindi non accetto lezioni da lei! Grazie.
Presidente
- Per fatto personale, ha chiesto la parola
Cognetta.
Cognetta (M5S)
- Sì, grazie Presidente.
Tecnicamente rido per non mettermi a piangere. Voi,
effettivamente, a vedere tutto quello che avete combinato in questi
anni, una persona come me che, diciamo, è abbastanza tranquilla di
natura può soltanto mettersi a ridere. È vero che la situazione è
così tragica che ci sarebbe da piangere, ma, d'altronde, non
possiamo stare a piangere tutto il giorno: noi vorremmo cercare una
soluzione. Solo che voi continuate ad ogni vostro intervento, con
ogni vostra azione semplicemente a girare attorno al problema. Voi
non volete risolvere i problemi, voi avete in mente una cosa che si
chiama
status quo
: voi dovete fare semplicemente l'ordinaria
amministrazione. Attualmente, con la penuria di risorse dovuta a
quei cattivoni di Roma, per carità, non da voi, siamo in questa
situazione e voi volete cercare semplicemente di sviare dal
discorso. Quello che dice il mio collega Ferrero e che hanno detto
i miei colleghi dell'opposizione è tutto quanto sacrosantamente
vero, voi cercate semplicemente di girarci attorno. Allora, non
stia a sindacare quando io mi metto a ridere, perché oramai c'è
solo da ridere rispetto a quello che fate.
Presidente
- Per fatto personale? Ha già fatto la
dichiarazione di voto...
(interruzione del Consigliere Chatrian, fuori
microfono)
...ah, va bene! Lo dica! Ha la parola, collega Chatrian.
Chatrian (ALPE)
- Grazie. Volevo chiedere, a nome dei
gruppi di minoranza, il voto segreto.
Presidente
- Ci sono altre richieste di intervento? Non
ci sono altre richieste? Se non ci sono altre richieste, ha chiesto
la parola, per dichiarazione di voto, il Presidente Rollandin.
Rollandin (UV)
- Sì, grazie.
Intervengo per dichiarare che il nostro voto è contrario per
l'inapplicabilità della mozione, questa non è emendabile. Quando
abbiamo potuto presentare emendamenti che ritenevamo sensati, il
risultato è stato che entrambe le volte ci avete respinto le
proposte. Oggi questo dettato non è emendabile per la ragione che -
ripeto - oggi non è possibile dare attuazione a quello che voi
chiedete, perché non è praticabile. Per il resto, sulla questione
del Patto di stabilità, non vorrei che venisse confuso con il
riparto fiscale, del quale darò una copia al collega Nogara: il
riparto fiscale - ricordo al collega Bertin - è stato firmato
presso il Ministero competente con il Ministro Calderoli. Il
Palazzo Grazioli non lo abbiamo mai visto e non c'entra niente,
quindi lo pregherei di dire le cose per quello che sono. Il riparto
fiscale in quanto tale è l'unico che parte su un principio per
avere, come Regione, una serie di imposte ai 10/10. Se noi avessimo
la disponibilità di questi fondi, noi non saremmo qui a fare questa
discussione, se non ci fosse in contemporanea la presenza dei tagli
e in questo momento, per la discussione che abbiamo, il discorso
del Patto di stabilità, che vieta di utilizzare certe somme, quindi
non possiamo superare una certa soglia. È quello che,
evidentemente, non sono riuscito a spiegare anche al collega
Chatrian, che ribadisce la possibilità di utilizzare questi fondi:
non è possibile utilizzarli perché superiamo il Patto di stabilità,
se non, come speriamo, di poter discutere questo patto prima o poi,
perché è da marzo che aspettiamo, non solo noi, di sapere quale sia
il Patto di stabilità 2013, perché, se ci sbloccassero questi
fondi, noi una parte di questi fondi li utilizzeremmo per questo
tipo di ragionamento, lo diciamo pubblicamente.
Altro discorso in risposta al collega Nogara, che si riferiva ai
contributi per gli agricoltori: il discorso vale per il 2013 per la
concorrenza a quello che è già stato versato, mentre per il 2014 il
finanziamento sarà rimodulato nel modo previsto dal bilancio che
presenteremo. Non salta il 2013, il 2013 non salta e quei fondi
verranno comunque dati secondo la congruenza di quello che era
scritto...
(interruzione di un Consigliere, fuori microfono)
...ne abbiamo già dati per 880.000...
(nuova interruzione di un Consigliere, fuori
microfono)
...833.000 sono quelli già previsti nella prima
tranche
.
Si darà la somma prevista da delibera, mentre per il 2014 ci
sarà... Noi quindi ribadiamo, al di là del ricordo storico dei
Romani e dei Salassi, io non so se la storia sia stata proprio
quella...comunque io vorrei chiedere dove si pone Ferrero: se tra i
Romani o tra i Salassi, questa è una domanda a cui non so
rispondere...difatti lo vedo che ci deve pensare...invece noi
sappiamo dove metterci: dalla parte dei Salassi e lì rimaniamo.
Credo che, anche a costo di avere qualche bastonata in più, noi
preferiamo essere Salassi, piuttosto che essere dall'altra parte,
noi continueremo questa...
(nuova interruzione di un Consigliere, fuori
microfono)
...difatti, siamo salassati mica per niente!
(nuova interruzione di un Consigliere, fuori
microfono)
...tu no, evidentemente! Tu sei romano!
(nuova interruzione di un Consigliere, fuori
microfono)
...no, ma hai detto: "tu no", io credo "Donzel sì", tu non
so...comunque, non facciamo l'analisi... Adesso, a parte le
battute, chiedo scusa, credo che oggettivamente qui il discorso sia
molto serio, è stato affrontato con correttezza e noi vi diamo atto
di quale fosse lo spirito con cui...però la conclusione non può che
essere quella che ho appena ribadito, perché non c'è la possibilità
di accettarlo. Non è cattiva volontà, ma si tratta
dell'impossibilità di superare questo schema che, purtroppo, viene
denunciato da tutti, ma che è ancora, purtroppo, all'attenzione. I
Comuni hanno richiesto di togliere il Patto di stabilità da una
serie di voci e negli ultimi provvedimenti in parte si è accolto,
però per le Regioni non vi è ancora stato un pronunciamento, noi
siamo fiduciosi che qualcosa si muoverà. Grazie.
Presidente
- Grazie. Non ci sono altri? Nessuno? Possiamo
mettere in votazione? Mettiamo in votazione segreta, come
richiesto. Tutti hanno votato? No...colleghi votate. Possiamo
chiudere la votazione.
Presenti: 35
Votanti: 35
Favorevoli: 17
Contrari: 18
Il Consiglio non approva.
Colleghi, come approvato ieri in Conferenza dei Capigruppo, i
lavori riprenderanno alle ore 14,30. Grazie.
---
La seduta termina alle ore 13,39.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK