Consiglio Regionale della Valle d'Aosta - Oggetto del Consiglio n. 1653 del 22 novembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula
Oggetto del Consiglio n. 1653 del 22 novembre 1995 - Resoconto
SEDUTA POMERIDIANA DEL 22 NOVEMBRE 1995
OGGETTO N. 1653/X Petizione per la realizzazione di un unico e
nuovo ospedale. (Approvazione di risoluzione e reiezione di altre
due risoluzioni)
Risoluzione Vista la petizione presentata il 19 giugno 1995 da
8459 cittadini e cittadine della Valle d'Aosta, che chiede al
Consiglio e alla Giunta regionale un impegno affinché si realizzi
"un ospedale unico e del tutto nuovo, dotato di un numero di
posti-letto adeguato alle esigenze della popolazione, collocato in
una sede urbanisticamente compatibile con l'ambiente circostante,
facilmente accessibile anche ad anziani e inabili e raggiungibile
con mezzi di trasporto pubblici o privati di cui sia agevole il
parcheggio";
Premesso che il problema della sanità in Valle d'Aosta va
affrontato nella sua complessità e quindi anche negli aspetti
organizzativi che vanno rivisti alla luce della recente riforma
sanitaria, della aziendalizzazione dell'USL e dalla stessa
integrazione dei servizi forniti dal territorio con quelli offerti
dalle strutture ospedaliere, così come è definito nelle "linee
guida propedeutiche al Piano socio sanitario" approvate il 16
giugno 1995 dal Consiglio regionale, e che tale versante
organizzativo dovrà essere tenuto presente qualunque sia la
collocazione dei servizi ospedalieri;
Considerato che quanto chiedono i firmatari della petizione
riguarda scelte di politica sanitaria che periodicamente sono poste
all'attenzione del Consiglio dietro specifiche sollecitazioni e che
non possono attendere ancora, pena la funzionalità dello stesso
servizio chiamato proprio dalla riforma sanitaria a trasformarsi
per offrire agli utenti prestazioni sempre più all'altezza delle
esigenze e aderente ai cambiamenti veloci derivanti dall'evolversi
delle patologie e delle stesse tecnologie di diagnosi e cura;
Accertato che la petizione pone l'accento su aspetti non
certamente marginali, in quanto la perdurante mancanza di posti
letto e la loro distribuzione su tre sedi distaccate, sono
considerati i due problemi di fondo di cui è affetto il sistema
ospedaliero della nostra regione proprio dagli ultimi studi (Cresa,
1994) che hanno esaminato la situazione ospedaliera nella nostra
regione;
Considerato che sulla mancanza dei posti letto c'è una
valutazione concorde, avvalorata dal fatto che i posti letto
attualmente presenti nella nostra regione, 516, sono inferiori al
649, previsti dall'attuale normativa, che fissa un parametro di 5,5
posti letto per mille abitanti, di cui 1 per mille per lungodegenza
o post-acuzia;
Considerato ancora che la distribuzione del servizio ospedaliero
su tre sedi è fonte di diseconomie, (derivanti ad esempio dal fatto
che in ogni sede vanno attivati i servizi tecnologici, i gas
medicali, le centrali termiche...) oltre che di disagio per utenti
ed operatori costretti a forzosi spostamenti;
Il Consiglio regionale
Condivide le preoccupazioni espresse dai firmatari della
petizione popolare;
Ritiene che la costruzione di un nuovo ospedale rappresenti un
orientamento da assumere come base della programmazione
sanitaria;
Considera necessario un approfondimento, da realizzare nel corso
di sei mesi, per definire le caratteristiche del nuovo Ospedale e
per redigere un'analisi dei costi e benefici;
Evidenzia la necessità, nelle more della decisione definitiva,
di proseguire i lavori di ristrutturazione in via di esecuzione o
già appaltati, ma di non avviare nuovi lavori che comportino
ampliamenti dell'attuale struttura ospedaliera di viale
Ginevra.
F.to: Squarzino Secondina - Florio - Riccarand
Risoluzione Preso atto della petizione per la realizzazione di
un unico e nuovo ospedale, sottoscritta da 8.459 cittadini
valdostani;
Sentita la relazione dell'Assessore alla Sanità ed Assistenza
Sociale;
Evidenziato il ruolo strategico che riveste il servizio
ospedaliero all'interno della complessa programmazione di politica
sanitaria;
Il Consiglio regionale
Esprime la volontà politica di indirizzarsi verso la
realizzazione di un nuovo ed unico ospedale, caratterizzato da
elevati standard qualitativi;
Impegna la Giunta regionale ad incaricare, in tempi brevi, una
società specializzata per la redazione di uno studio di fattibilità
e di costi/benefici che sia di auspicabile supporto alla suddetta
volontà politica;
Afferma la necessità di continuare la ristrutturazione
dell'immobile di Viale Ginevra, riprogrammando gli interventi alla
luce della volontà di giungere alla realizzazione di una nuova
struttura.
F.to: Marguerettaz - Collé - Lanièce - Viérin M. - Linty -
Tibaldi
Risoluzione Il Consiglio regionale
Visto il documento propedeutico al Piano socio-sanitario
regionale approvato dal Consiglio regionale;
Vista la petizione presentata dal Comitato promotore per un
nuovo ospedale;
Vista la risposta alla petizione presentata dall'Assessore alla
Sanità ed Assistenza Sociale;
Vista la relazione predisposta dalla V Commissione consiliare
permanente;
Considerato che le decisioni relative alla struttura
ospedaliera, data la loro rilevanza, non possono in alcun modo
prescindere dal Piano socio-sanitario regionale, di prossima
presentazione;
Ritenuto opportuno approfondire l'analisi del problema, anche in
considerazione della complessa applicazione della riforma
sanitaria, di cui ai decreti legislativi n. 502/1992 e n.
517/1993;
Tenuto conto della urgenza di assumere una decisione operativa e
tenuto conto altresì degli orientamenti espressi a favore della
verifica di fattibilità di una nuova struttura ospedaliera;
Impegna
la Giunta regionale a:
1) affidare ad una agenzia o società specializzata il compito di
indicare quale modello di struttura ospedaliera caratterizzata da
elevati standard qualitativi sia più idoneo alle esigenze di
programmazione sanitaria della Regione, tenuto conto della
situazione sanitaria, del bacino di utenza, dei dati epidemiologici
e dell'evoluzione dei modelli di organizzazione e gestione;
2) affidare ad una agenzia o società specializzata uno studio
comparativo di fattibilità e analisi costi benefici circa la
soluzione più idonea rispetto a quelle ipotizzate (nuovo ospedale,
ristrutturazione-ampliamento, ospedale per acuti o lungodegenti),
tenendo conto della qualità dei servizi erogati e indicando di
concerto col Comune interessato l'area di possibile insediamento di
un nuovo ospedale;
3) coinvolgere la V Commissione consiliare permanente nell'iter
procedurale di cui ai punti 1 e 2;
4) far eseguire i necessari interventi di adeguamento
dell'ospedale di Viale Ginevra che non precostituiscano atti
irreversibili rispetto alle scelte future;
5) fissare contestualmente all'incarico tempi brevi entro cui
vanno espletate le procedure ai punti 1 e 2.
F.to: Perron - Ferraris - Lanivi - Bich - Parisi - Piccolo
Presidente I Capigruppo hanno ritenuto nel corso della riunione
- che abbiamo tenuto prima dell'apertura dei lavori - di lasciare
la piena libertà di discussione e di prendere la parola in
occasione della trattazione di questo oggetto, anche se il
Regolamento lascia alcuni dubbi sulla organizzazione dei lavori in
occasione della discussione riguardante le petizioni. L'articolo 36
dice che entro 90 giorni dalla presentazione della petizione,
l'argomento deve essere sottoposto all'esame del Consiglio
regionale per la comunicazione delle conclusioni a cui sono
pervenuti gli organi competenti (in questo caso, il Presidente
della Giunta, gli assessori, le commissioni consiliari); l'esame in
Consiglio può concludersi con l'approvazione di una risoluzione
diretta ad interessare gli organi competenti alle necessità esposte
nella petizione. Teoricamente, dopo la illustrazione, vi sarebbe la
possibilità di presentare le risoluzioni, abbiamo ritenuto nel
corso della riunione dei Capigruppo di dare la possibilità a tutti
coloro che intendono prendere la parola, di esprimersi.
Colleghi, siete pregati di iscrivervi. Chi intende prendere la
parola?
Ha chiesto la parola il Consigliere Parisi.
Parisi (VAP) Intervengo subito per lasciare agli altri la
possibilità di "scaldarsi"; tenuto conto che c'è qualcuno che ha
bisogno di tempo per entrare in clima, rompo io il ghiaccio, anche
perché ritengo che su questa materia se n'è scritto e se n'è
parlato tanto.
Nell'intervenire al dibattito odierno, credo sia lecito
chiedersi, prima di entrare nel merito della petizione, perché,
dopo circa venti anni, durante i quali sono passati dai banchi
dell'Esecutivo molti assessori alla sanità con maggioranze le più
disparate e si sono scritte montagne di libri bianchi, siamo ancora
qui a discutere se è più utile costruire un nuovo ospedale o
ristrutturare quello esistente.
Ebbene, sono convinto che se ognuno di noi dovesse oggi fare una
scelta obiettiva, basata solo sugli elementi oggettivi in nostro
possesso, non sarebbe in grado di optare per questa o per
quell'altra soluzione. Sono però altrettanto convinto che sotto la
spinta emotiva saremmo indubbiamente portati a scegliere la strada
per la costruzione di un nuovo ospedale. Ho l'impressione che da
sempre su questo tema ci sia stata una forte strumentalizzazione,
altrimenti non si capirebbe perché si sono impegnate enormi risorse
economiche per realizzare o per acquisire delle strutture, sapendo
già a priori che non sarebbero state funzionali alle esigenze dei
cittadini valdostani.
Allora mi sorge il dubbio che molto sovente si sia parlato di
sanità in maniera parziale e senza avere a monte una strategia
complessiva. Dico questo perché ritengo che il quesito della
petizione, così come formulato, è fuorviante. Mi domando, infatti,
chi potrebbe rispondere con un "no" ad un simile interrogativo.
Ospedale, secondo il mio modesto parere, non è sinonimo di sanità.
Cosa si vuol dire con questa espressione? Semplicemente che è
riduttivo porre il problema della sanità in Valle d'Aosta,
chiedendosi solo se occorre un ospedale nuovo o se invece bisogna
ristrutturare quello esistente.
Occuparsi della sanità pubblica significa innanzitutto avere a
monte la base fondamentale che è sempre mancata, cioè a dire un
PSR; l'ospedale è solo un pezzo del mosaico seppure importante, per
cui ritengo che la domanda da porsi debba essere: quale sanità
vogliamo per i cittadini valdostani nei prossimi anni?
In Valle d'Aosta l'ultimo Piano sanitario regionale risale al
1983 con piccoli successivi aggiustamenti; siamo giunti, dopo 12
anni, senza sapere ancora quanto del Piano precedente è stato
realizzato, quanto ha risposto alle aspettative dei cittadini,
quanto occorre correggere. Ritengo che per poter rispondere in
maniera esauriente all'esigenza di una nuova e diversa politica
sanitaria in Valle d'Aosta, è indispensabile avere una visione
globale degli interventi facendo della programmazione un naturale
strumento di lavoro, per far sì che la prevenzione, la cura e la
riabilitazione siano elementi di una stessa strategia operativa
tesa a garantire la migliore qualità di vita a tutti i
cittadini.
Per poter operare in tale direzione è indispensabile:
1) definire in termini chiari le competenze: pesa ancora
l'eredità del passato, che ha visto l'Amministrazione regionale
assumere in prima persona tutta una lunga serie di funzioni e di
compiti propri dell'USL, e che ha comportato non solo confusione
gestionale, ma ritardi e disfunzioni operative. La mancanza di una
programmazione organica, i ritardi degli interventi di
ristrutturazione, le scelte non sempre funzionali, eccetera, sono
solo alcune delle cause che hanno determinato la quasi totale
ingovernabilità della sanità;
2) attivazione dell'osservatorio epidemiologico: per rispondere
alla domanda: "Cosa la Valle d'Aosta vuole garantire ai suoi
abitanti in campo sanitario?" occorre anzitutto poter costruire la
mappa delle patologie più ricorrenti per graduare le risposte in
termini di priorità ed evitare interventi, magari costosissimi, in
settori che il bacino di utenza non giustificherebbe e la cui
soluzione potrebbe essere trovata in accordi interregionali di
collaborazione e di scambio;
3) attivazione di un sistema informativo moderno e funzionale:
l'organizzazione dei servizi sociosanitari richiede un continuo
interscambio fra utenti, operatori e strutture, che solo una
concertazione del che fare fra Regione e USL può rendere
funzionale. E' necessario evitare di procedere in maniera
settoriale, così come è avvenuto fino adesso; la riforma sanitaria
prevede che la prevenzione, la cura e la riabilitazione non siano
tasselli separati fra loro, ma elementi di una stessa strategia
progettuale. Oggi, anche nella nostra regione, così non è, e quasi
tutti gli sforzi vengono indirizzati verso il miglioramento dei
servizi ospedalieri;
4) verifica della funzionalità degli ambiti territoriali: alla
luce dell'esperienza acquisita, è indispensabile operare una
verifica critica sulla funzionalità operativa dei distretti
sanitari e valutare se la loro articolazione territoriale sia
funzionale rispetto ai compiti ad esso affidati. E' un problema che
può essere affrontato solo in chiave scientifica e con idonei
strumenti di analisi, ed è pertanto auspicabile che tale studio
rientri in un discorso più complessivo, per ridisegnare ed
unificare il più possibile gli ambiti di tutti i servizi e del loro
livello di governo territoriale.
Ciò premesso, possiamo provare a dare comunque un nostro parere
sulla questione: ospedale nuovo o ristrutturazione
dell'esistente.
E' noto che l'assistenza ospedaliera deve garantire il ricovero
in ospedale per la diagnosi e la cura delle malattie che richiedono
interventi di urgenza o emergenza, e delle malattie acute che non
possono essere affrontate in ambulatorio o a domicilio; perciò
prima dell'assistenza ospedaliera vengono le strutture operanti sul
territorio: i medici di base, i consultori, i poliambulatori
distrettuali.
Nel sistema solare sanità l'ospedale è un pianeta, non il sole
intorno a cui tutto il resto ruota. La sensazione è che le
strutture ospedaliere attuali spesso suppliscono a tutte le carenze
delle altre strutture, con la conseguenza evidente di fenomeni di
sovraffollamento delle sedi ospedaliere. Voglio dire che se non si
riconducono le attività sanitarie nelle sedi appropriate, qualsiasi
intervento risulterà sempre inadeguato, perciò è necessario
contestualmente investire nella prevenzione, nella cura
domiciliare, nella riabilitazione extra-ospedaliera.
Una volta stabilite le necessità, si può sciogliere
l'interrogativo riguardante le strutture all'interno delle quali
operare. D'altra parte bisogna rilevare che sia lo studio di
fattibilità commissionato dalla Regione all'ing. Quaranta, sia
tutti gli altri studi effettuati, non avendo avuto a monte scelte
politiche chiare, non sono stati in grado di fornire gli elementi
per una scelta anziché l'altra.
Detto quanto sopra, ritengo indispensabile ridare in tempi
brevissimi i massimi vertici all'azienda USL e, nel contempo,
effettuare un censimento delle necessità sociosanitarie viste per
settore e proiettate nel tempo, strumento indispensabile per
programmare le risorse, sia a livello economico che a livello
umano.
Conosciuti i bisogni, sarà poi compito della Regione utilizzare
al massimo la propria potestà legislativa nel campo della
formazione professionale per preparare gli operatori necessari.
Qui, molto spesso, è successo che abbiamo acquisito o realizzato
delle strutture o dei servizi, senza che poi avessimo il personale
idoneo per poterle mettere in funzione.
La nuova pianta organica, bloccata ormai da anni, dovrà essere
la sintesi operativa di questo lavoro e dovrà dare risposta
funzionale alla gestione dei servizi sia a livello sanitario, che
amministrativo.
Poiché l'avere finalmente in mano uno studio basato su elementi
ed indicazioni politiche chiare richiederà un certo periodo di
tempo, ritengo che sia indispensabile effettuare tutti i lavori di
ristrutturazione programmati all'Ospedale di via Ginevra, così come
indicato anche dalla V Commissione consiliare, sospendendo
qualunque tipo di intervento che possa pregiudicare quella che sarà
la scelta futura.
Credo infine che se si finisse di considerare l'azienda USL non
sede di scambio o di scontro politico, ma solo di una azienda che
deve erogare prestazioni sanitarie, mettendo al centro di tutti i
problemi gli utenti, dei quali poco si parla, probabilmente si
sgonfierebbero molte questioni che con la sanità non hanno nulla a
che vedere. Alludo alla cronica conflittualità che negli ultimi
anni ci ha condotto a non avere una dirigenza USL per più di un
anno consecutivo, con grave ingovernabilità della stessa, ma anche
con un grave danno economico per tutta la collettività.
Ho terminato il mio intervento; spero che esso possa essere
utile alla economia del dibattito.
Una cosa che non ho capito bene dell'intervento dell'Assessore,
del quale condivido una parte e non tutto quello che è stato detto,
è se il reparto di radiologia verrà realizzato o meno, perché mi
sembrava che dall'intervento dell'Assessore quella partita lì
venisse sospesa, o se invece tutto questo rientra nel discorso di
sospendere quegli interventi che vanno ad inficiare il discorso
futuro.
Concludo dicendo che in questo momento non sono in grado di dire
se si debba protendere per un ospedale nuovo; ritengo però che sia
indispensabile, in tempi brevissimi, effettuare uno studio serio
con tutte quelle indicazioni politiche a monte, in modo tale che
nel giro di qualche mese tutto il Consiglio sia in grado di
decidere verso quale soluzione si vuole andare.
Presidente Ha chiesto la parola il Consigliere Florio.
Florio (VA) Non so se sono io che non capisco l'italiano, o se
sono altri consiglieri presenti in questa aula che non capiscono,
appunto, la lingua che dovremmo parlare. Ci troviamo oggi, qui, ad
affrontare una petizione presentata da un certo numero di
cittadini, che pone agli organi istituzionali di questa Regione una
domanda molto precisa, che leggo, visto che fino ad ora qui dentro
non ho sentito risposta a questa domanda:
"I sottoscritti cittadini chiedono che il Consiglio e la Giunta
regionali si impegnino alla realizzazione di un ospedale unico e
del tutto nuovo, dotato di un numero di posti letto adeguato alle
esigenze della popolazione, collocato in una sede urbanisticamente
compatibile con l'ambiente circostante, facilmente accessibile
anche ad anziani ed inabili, e raggiungibile con mezzi di trasporto
pubblici o privati, di cui sia agevole il parcheggio".
Questa è la questione che ci viene sottoposta con la petizione.
Non ci vengono sottoposte questioni di ordinamento sanitario, di
bilancio, di personale, di modificazione della politica sanitaria,
non ci viene posto null'altro che questo, e a questo siamo chiamati
a rispondere: favorevolmente, se lo riteniamo, in modo contrario,
se lo riteniamo. Risposta, in questo senso, non l'ho sentita dare
stamani dall'Assessore, e non l'ho sentita poco fa dare dal
Consigliere Parisi.
Che sia troppo riduttiva è un giudizio che diamo noi, i
cittadini che hanno presentato la petizione non lo ritengono
riduttivo. Siamo chiamati a darla, allora dobbiamo dire: riteniamo
la domanda troppo riduttiva, quindi allo stato attuale la nostra
risposta è no, noi non riteniamo di impegnarci a realizzare un
ospedale unico e del tutto nuovo; questo dobbiamo dire, e non
continuare a "menare il can per l'aia". Anche perché l'articolo 36,
non per andare al Regolamento come vademecum stringente del modo
con cui discutere, ma per capirci, al 4° comma dice: "L'argomento
deve essere sottoposto all'esame del Consiglio regionale per la
comunicazione delle conclusioni a cui sono pervenuti gli organi
competenti".
Gli organi competenti, ovvero in questo caso l'Assessore
competente ha detto come la pensa, non rispondendo secondo me a
questa domanda, così come ha dato risposta la Commissione per certi
versi non rispondendo a questa domanda. Noi, Consiglio regionale,
siamo chiamati, secondo me, a dare risposta perché credo comunque
che questo Consiglio sia un organo competente, tant'è che
l'articolo 36 prevede che le sottoscrizioni vengano portate alla
discussione all'interno di quest'aula.
Questa era una premessa che volevo fare.
C'è un altro ragionamento però che voglio affrontare ed è che la
sottoscrizione è vero che conclude con questo "chiedono" suddiviso
poi in tre punti, ma è anche vero che la sottoscrizione è preceduta
da una serie di valutazioni e di considerazioni che sono nella
stragrande maggioranza delle pagine che la compongono, costituite
da tutta una serie di dati tecnici, numerici, connessi con il
numero dei posti letto, le affluenze, i problemi tecnologici, le
qualità e le condizioni della struttura edilizia, le condizioni
della ubicazione urbanistica e ancora altro, alle quali fino ad ora
qui non ho sentito dare risposta, nel senso che non ho sentito
obiezioni contrarie, valutazioni diverse che si accompagnino a
quelle proposte dalla petizione sullo stesso piano con conclusioni
eventualmente diverse.
E di nuovo devo rimarcare che anche la relazione dell'Assessore
va in questo senso, così come - devo rimarcare in misura minore,
questa volta - va anche la relazione della Commissione. E dico in
misura minore perché, ad esempio, i punti 2 e 3 della relazione
della Commissione sottolineano che lo studio Cresa individua tutta
una serie di squilibri e inadeguatezze, mancanze ed insufficienze -
mi riferisco solo alle prime parole che sono a capo di tutta una
serie di punti, per non allungarmi li potete leggere - che
sottolineano quale sia la situazione dell'attuale struttura
ospedaliera di viale Ginevra, e al punto 2.2 sottolinea quali siano
le conseguenze sulla politica ospedaliera e sulla risposta
ospedaliera, derivanti dalla distribuzione dei posti letto su tre
sedi.
Infine è indispensabile fare un'altra premessa, ed è che nel
programma di questa maggioranza, che i Verdi hanno sottoscritto e
condividono, stava scritto che obiettivo programmatico della
coalizione sarebbe stata anche la riunificazione delle sedi
ospedaliere; e qui ricordo che nelle discussioni che ci furono
nell'estate del 1993 quando si costituì la maggioranza, noi sin da
subito sostenemmo che questo doveva essere un punto della
maggioranza stessa, un punto programmatico, e volevamo andare più
in là, volevamo già che nel testo dell'accordo comparisse
l'individuazione dell'obiettivo del nuovo ospedale.
Ci siamo però resi conto in quel momento che ciò non era
possibile, anche perché le forze politiche che partecipavano alla
maggioranza erano diverse, pretendere che tutti in quel momento
semplicemente e immediatamente accettassero una posizione di questo
tipo. Quindi accettammo la dizione della riunificazione delle sedi
ospedaliere, ma solo per questo motivo.
Detto questo, c'è da rilevare subito una contraddizione. Sono
andato a leggermi alcuni degli interventi che ci sono stati nel
passato all'interno di quest'aula su questa questione e una cosa ho
dovuto rimarcare, Vicquéry. Allora la risposta che veniva data a
coloro che propugnavano la soluzione del problema attraverso la
costruzione di una nuova ed unica sede ospedaliera era: "E' vero,
possiamo discuterne anche seriamente, ma la discussione non potrà
condurre a nulla di positivo perché non siamo neppure interamente
proprietari dell'attuale sede ospedaliera".
Oggi ci viene risposto: "Adesso abbiamo acquisito interamente la
sede di viale Ginevra, non possiamo prendere quella sede e buttarla
a mare e affrontare il discorso del nuovo ospedale", oppure si
dice: "Fermi tutti, ricominciamo a studiare, definiamo cosa fare
nel futuro". L'Assessore diceva stamani che si sta sconvolgendo
tutta la politica sanitaria; Parisi poco fa parlava addirittura dei
problemi del personale, si parla dell'esplosione sul territorio dei
servizi sanitari, eccetera. Non posso che rilevare una
contraddizione: ogni volta che si pone un problema generale, si
risponde riconducendolo ad un problema particolare, e ogni volta
che si pone un problema particolare si risponde generalizzandolo,
allargandolo.
Allora, qualcuno ci propone un problema specifico che con la
sanità sicuramente ha una connessione strettissima e fondamentale
che è l'Ospedale, e rispondiamo dicendo che bisogna parlare di
strutture sanitarie generali, addirittura abbiamo sentito parlare
di prevenzione. Quando un altro gruppo politico o la Giunta
presenta un disegno di legge o un argomento generale, quando
vogliamo tentare di affrontare un problema dicendo che bisogna
guardarlo con una ottica generale, ci viene risposto che per far
questo bisogna cominciare ad affrontarlo elemento per elemento. E'
un atteggiamento quasi schizofrenico, nei confronti degli argomenti
che ci vengono posti all'attenzione e che è determinato da un modo
diverso di sentire la cosa; ho l'impressione che qui giochi un
ruolo fondamentale il concetto del cosiddetto "spreco": lì abbiamo
una struttura che comunque abbiamo, vogliamo forse buttarla via per
farne un'altra dimenticandocene?
Devo anche ricordare che questo non è un problema di oggi, non
so per quante sedute del Consiglio comunale di Aosta abbiamo avuto
modo di discutere di questo argomento in tutti i modi e in tutti i
termini; ci sono state proposte, nel passato, le cose più diverse
in termini di ampliamento di quell'edificio, la costruzione di
nuovi corpi, l'utilizzazione dell'unica area libera ancora
esistente a fianco e in diretto rapporto fisico con l'area
dell'attuale Ospedale che è l'attuale parcheggio, il collegamento
di quell'area in sotterranea o in sopraelevato con la struttura
oggi esistente; ci è stato proposto di tutto: segno evidente che
nella testa di tutti gli Assessori che hanno preceduto l'Assessore
Vicquéry, ma anche di gran parte dei consiglieri, c'è la
considerazione finale di cui tutti siamo convinti, ed è che quella
struttura è al collasso dal punto di vista fisico, e noi questo
diciamo. E diciamo che seriamente e concretamente ci si deve
avviare verso la prospettiva della realizzazione di una nuova ed
unica sede ospedaliera.
Dicendo questo non vogliamo qui rivendicare una primogenitura,
non vogliamo far valere la nostra posizione come la migliore della
classe, ma vogliamo dare una risposta precisa assumendocene le
responsabilità politica ad una precisa domanda che ci viene posta
dai cittadini. Non significa iniziare da domattina a costruire il
nuovo ospedale... ma significa porsi concretamente nella
prospettiva della soluzione di questo aspetto del problema sanità
in Valle d'Aosta con la costruzione di una nuova struttura,
mettendo in atto, da subito, tutto quanto è necessario fare perché
questo avvenga nel più breve tempo possibile dal punto di vista
urbanistico, progettuale, programmatorio, finanziario e sanitario,
e qui viene avanti il problema.
Nessuno di noi ha mai detto che si devono sospendere gli
interventi di adeguamento dell'ex Mauriziano: sappiamo benissimo
che anche ponendoci subito nella prospettiva della realizzazione di
una nuova sede ospedaliera quell'edificio deve essere comunque
mantenuto e gestito con le funzioni attuali, ma si dovrebbe
comunque in quel caso differenziare nettamente ciò che s'ha da fare
comunque da ciò che non deve essere fatto.
Ed è questo, Assessore, che non è chiaro: non sappiamo di quel
lungo elenco di interventi, che nessuno di noi può discutere dal
punto di vista della esigenza, quali potrebbero essere
procrastinati e inseriti nella nuova struttura e quali invece
sarebbero obbligatoriamente da eseguire perché strettamente
funzionali alla struttura oggi esistente per il periodo
indispensabile per arrivare alla realizzazione della nuova
struttura. Noi, di fronte alla situazione dell'Ospedale, delle
condizioni nelle quali si trova quell'edificio, quella struttura,
lasciando da parte tutto il problema della politica sanitaria in
Valle d'Aosta, problema che evidentemente esiste e che deve essere
affrontato, ed abbiamo fra l'altro sottolineato nella riunione di
maggioranza che uno dei problemi era il Piano socio-sanitario per
la Regione, perché è lì che di questi argomenti si deve discutere
ed è sulla base delle linee che escono da quel documento che ci si
deve muovere, abbiamo votato qui le linee propedeutiche, abbiamo
anche detto che erano positive; ma - come dicevo - noi oggi, qui,
dobbiamo dare una risposta al problema di quella struttura, che non
è più adeguata ad affrontare i problemi del domani. Quindi
proponiamo di rispondere sì alla proposta fatta dalla
sottoscrizione.
Presidente Ha chiesto la parola il Consigliere Marguerettaz.
Marguerettaz (PpVA) Vorrei cominciare con una citazione che non
so neppure fino a che punto sia esatta. Credo sia Romano Guardini
che avesse detto, per un tema decisamente diverso da quello che ci
apprestiamo a trattare, che non può esserci risposta ad un problema
che non si pone. Credo che questa possa essere una considerazione
che, andando nella direzione delle osservazioni che faceva poc'anzi
il collega Florio, possa essere in qualche modo di risposta ai suoi
interrogativi.
Che è un problema che non si pone, in altri termini, ce lo ha
detto l'Assessore. Non ha detto l'Assessore che è un problema che
non si pone, quello del nuovo ospedale, ma ha usato un'altra
espressione, molto vicina, dicendo che questo è un falso
problema.
Vicquéry (UV) ... non ho detto così...
Marguerettaz (PpVA) ... lo hai detto a più riprese, lo hai detto
oggi in aula, lo hai detto tempo fa sui giornali, poi spiegando le
motivazioni.
Voglio dire comunque una soddisfazione, iniziando il mio
intervento, sul fatto che comunque oggi in quest'aula - dopo aver
passato lunghi mesi a discutere più sui mezzi di informazione che
nei luoghi istituzionalmente preposti - si affronti questo
argomento grazie alla petizione che formalmente costituisce
l'oggetto della discussione, ma senza falsa immodestia devo dire
che grazie anche al contributo della mia e di altre forze
politiche, che dicendosi orientati verso la costruzione di un nuovo
ospedale hanno contribuito a creare un confronto.
Vorrei spiegare con molta semplicità - almeno me lo auguro -
proprio per differenziare il taglio del mio intervento rispetto a
quello dell'Assessore di stamani mattina. Per questo comincio con
il dire, e credo di dire una cosa che dovrebbe essere negli
obiettivi di tutte le forze politiche qui presenti, che vogliamo
dare il miglior servizio ospedaliero possibile ai Valdostani e, al
tempo stesso, riteniamo che questo non possa essere dato da una
struttura vetusta quale quella di viale Ginevra, seppure
opportunamente ristrutturata ed ampliata.
Parto da questa considerazione. L'ammalato è una persona che
porta con sé diversi tipi di esigenze: le une di tipo personale,
che hanno a che fare con la sua personale situazione, ma porta con
sé anche le esigenze del nucleo familiare dentro il quale è
evidentemente inserito. Per quanto riguarda le prime, siamo
convinti che la nostra regione deve avere una struttura efficiente
e funzionale dal punto di vista del Servizio sanitario in senso
stretto; efficienza e funzionalità che oggi non riteniamo
sufficienti e che non vediamo nel progetto di ristrutturazione e di
ampliamento dell'Ospedale di viale Ginevra adeguate e
sufficienti.
A sostegno di questa tesi farò alcuni modesti esempi, che non
hanno possibilità di trovare comunque una risposta dentro
l'eventuale orientamento di ristrutturare ed ampliare viale
Ginevra. Una esigenza legata alla funzionalità di un servizio
ospedaliero, che molto difficilmente troverà risposta
ristrutturando viale Ginevra, sarà ad esempio quella della
ottimizzazione dei collegamenti; una situazione che è presente oggi
e che non vediamo risolta un domani. Pensiamo alle distanze fisiche
di reparti che dovrebbero essere naturalmente comunicanti o
comunque prossimi fra loro, pensiamo al Servizio di cardiologia e
alla Unità di terapia intensiva coronarica, pensiamo al Pronto
soccorso e alla Rianimazione, pensiamo al comparto operatorio e a
tutte le divisioni chirurgiche.
Pensiamo anche all'impossibilità di dare un servizio che, a
nostro avviso, soprattutto nella nostra regione è di estrema
importanza, mi riferisco all'uso dell'elicottero per quanto
concerne il soccorso celere nella nostra regione; sappiamo che
sulla struttura di viale Ginevra un aspetto così importante non
potrà avere una risposta.
Per quanto riguarda le esigenze della famiglia dell'ammalato
crediamo che questa abbia altrettanta necessità di spazi e di
servizi che viale Ginevra non può e non potrà mai dare. Anche qui
alcuni piccoli esempi. Pensiamo a dove fisicamente avviene oggi il
rapporto fra degenti e familiari: avviene sul letto di degenza,
avviene passeggiando nei corridoi, o chiacchierando sui
pianerottoli dell'Ospedale.
Pensiamo agli spazi di accoglienza per i parenti che seguono
l'ammalato ricoverato d'urgenza, che spesso si riducono allo spazio
occupato da una sedia in un corridoio. Crediamo invece che
l'accoglienza e l'ospitalità di persone che comunque indirettamente
soffrono debba avere delle qualità decisamente migliori, qualità
che potrebbero spingersi in una struttura nuova ad un servizio di
foresteria e di mensa per i parenti degli ammalati. Servizi tutti
questi, ripeto, ben difficilmente collocabili all'interno di viale
Ginevra.
Trascuro altre questioni ancora più evidenti di questa, ad
esempio il luogo urbanistico entro il quale viene a trovarsi questa
struttura; a questo riguardo, non so se esistono delle leggi,
immagino di sì però, mi auguro di sì, perché con la sensibilità
accresciuta soprattutto negli ultimi anni nei confronti del "verde
vitale", credo che una struttura ospedaliera dovrebbe avere un'area
di respiro naturale che viale Ginevra già oggi non ha e che
vedrebbe ancor più compromessa un domani con un eventuale
ampliamento della struttura.
Non solo diciamo che quindi siamo decisamente orientati verso la
necessità di dare una nuova struttura ospedaliera alla Valle
d'Aosta, ma dato che nel corso del dibattito che è avvenuto in
questi mesi sono anche sorte, oltre alla proposta del Comitato
promotore, altre proposte quale quelle che vengono illustrate nella
relazione della V Commissione, ad esempio l'idea di dar vita ad un
nuovo ospedale solo per acuti o solo per degenti, mantenendo la
struttura di viale Ginevra, per cui date queste proposte così
diversificate, vorremmo dire chiaramente che siamo orientati verso
un ospedale non solo nuovo, ma un ospedale unico.
La domanda che volevo porre a questa maggioranza l'ha già posta
per me Florio, ma anch'io mi chiedevo cos'è accaduto nel corso di
questi due anni che ha così rallentato quel decisionismo della
maggioranza nel momento del suo insediamento, che le aveva fatto
dire di volere la riunificazione delle sedi ospedaliere. Un
obiettivo, questo, che non solo sarà disatteso un domani, ma che è
già disatteso oggi nel momento in cui si va a fare tutti gli
investimenti di questi giorni sulla struttura dell'ex Maternità per
quanto concerne i Servizi di psichiatria.
A nostro avviso, è necessario giungere ad una unica sede, e lo
diciamo con tutti i nostri limiti, ma una posizione politica
bisogna pur prenderla, e qui permettetemi di fare un inciso. Credo
che se la maggioranza che si è candidata al Governo di questa
Regione, non è in grado di rispondere in maniera chiara ad una
aspettativa o comunque ad una sollecitazione che viene da un numero
considerevole di cittadini valdostani, è giusto che perlomeno ogni
singola forza politica prenda una posizione chiara, sulla quale poi
gli stessi cittadini possano valutare.
Riprendendo quando dicevo prima, per spiegare il perché
dell'ospedale unico, diciamo ancora chiaramente che all'interno
dell'ospedale unico ci dovranno essere i servizi per gli acuti, per
le lungodegenze ed anche per la psichiatria. Perché diciamo questo?
Perché crediamo che nell'ottica di una migliore funzionalità del
servizio ospedaliero la "gestione" del malato debba essere
plurispecialistica. Crediamo che la separazione delle categorie dei
malati in acuti e lungodegenti non debba portare a pensare due
luoghi di cura che non abbiano interazioni fra loro; è un
ragionamento molto semplice che nasce da una osservazione sul
reale, in quanto sappiamo quante volte il malato lungodegente
diventa improvvisamente un ammalato acuto, che ha quindi bisogno di
tutta una serie diversa di interventi.
Perché diciamo di guardare la realtà? Perché pensiamo a quante
volte oggi i cardiologi, così come i chirurghi, vengono chiamati
dalla struttura di viale Ginevra per recarsi alla struttura del
Beauregard e curare una forma di lungodegenza diventata
improvvisamente una forma acuta.
Riteniamo altresì che il Servizio della psichiatria debba essere
inserito dentro l'ospedale unico e nuovo; qui non metto delle
valutazioni di tipo medico, ma delle valutazioni di tipo umano.
Siamo per distinguere i malati anche attraverso delle sedi fisiche
in ammalati acuti, in ammalati lungodegenti e in ammalati
psichiatrici, perché poi sappiamo come vengono definiti dalla
gente, cioè non ammalati psichiatrici, e questo dopo anni di
battaglie che ci sono state in questo senso per cercare di fare un
progresso nella integrazione di questa malattia che è né più né
meno una malattia come le altre. Pertanto crediamo che andare ad
isolare il Reparto di psichiatria all'interno dell'ex Maternità
rappresenterebbe un qualcosa di errato.
Non voglio seguire il ragionamento che è stato impostato
dall'Assessore; confesso in maniera molto disarmata che gran parte
di quell'intervento era così complesso, così ricco di cifre e di
tabelle che era di difficile comprensione. Ciò che ho capito però
dell'intervento dell'Assessore è che il problema della sanità non
finisce sull'Ospedale. Ma questo è un assunto che più volte è stato
ripreso, tant'è vero che anche in passato si è cercato di dare
risposte in questo senso. Ricordo che quando furono insediati sul
territorio della nostra regione i poliambulatori, la funzione che
questi dovevano avere era quella di andare a sgravare l'Ospedale di
viale Ginevra da un carico eccessivo di utenze.
Ora l'Assessore vuole percorrere questo cosiddetto "sistema
satellitare" andando nella direzione dei macrodistretti con alla
fine dei conti lo stesso obiettivo, che di per sé è anche giusto:
cerchiamo di far vivere la persona il meno possibile all'interno
dell'Ospedale. Però stiamo attenti anche qui a confrontarci con una
realtà e non con delle tabelle o delle proiezioni. La realtà di
questi anni spero che ci abbia insegnato molto: non basta creare
delle strutture se non si hanno strumenti e professionalità
adeguate. Credo che l'esperienza dei poliambulatori di tutti questi
anni ci insegni proprio questo; ci sarebbero dei casi che
semplificherebbero molto quello che voglio dire, ma che per
rispetto delle persone che si occupano di questo settore non
farò.
Dentro tutto questo discorso l'Assessore ha detto in maniera
esplicita questa mattina che il grosso peso in tutte le decisioni
lo avrà la questione finanziaria. Bene, noi, pur non essendo degli
economisti, siamo certi di una cosa: che l'organizzazione
ospedaliera così come è distribuita oggi, rappresenti una grave
forma di diseconomia per la nostra sanità, e sicuramente andare
nella direzione di un nuovo ed unico ospedale rappresenterà un
periodo difficile in cui dover ammortizzare i costi, ma
rappresenterà al tempo stesso una possibilità futura di gestione
veramente economica del sistema ospedaliero.
In questo senso le conclusioni della Commissione non ci hanno
convinti del tutto, la parte propositiva del documento della V
Commissione non mi ha convinto ed infatti ho evitato di votare quel
documento (confesso, anche per prendermi un giorno di
riflessione).
Cos'è che non ci convince? E lo diciamo augurandoci che tutta la
discussione si concluda con un qualcosa, altrimenti passiamo tutto
il pomeriggio a parlarci addosso senza concretizzare. Quello che è
non chiaro è che siamo tutti concordi nel dire che, mentre si
decide di fare un nuovo ospedale, bisogna comunque procedere con la
ristrutturazione del vecchio, ma attenzione perché, come ho già
detto in seno alla V Commissione, credo che la ristrutturazione di
viale Ginevra debba avere forzatamente misure, dimensioni e
finanziamenti diversi a seconda che si scelga di andare nella
direzione della costruzione di un nuovo ospedale, oppure no.
La dimensione degli interventi su viale Ginevra dipende da
questa decisione, ecco perché noi non ci sentiamo di avallare una
posizione che si protragga nel tempo senza dare un orientamento
politico sulla questione del nuovo ospedale, perché quello che
vorremmo è un orientamento politico, che poi potrebbe benissimo
essere suffragato da studi di agenzie specializzate che vadano a
vedere il discorso dal punto di vista economico.
Non ci sentiamo di avallare una posizione così carente dal punto
di vista politico, che contemporaneamente continui unicamente ad
investire - senza confrontarsi con questa decisione - i soldi nella
ristrutturazione dell'ex Mauriziano.
Concludo riprendendo una battuta che ha fatto l'Assessore questa
mattina, quando ha detto che se avessimo dato corso alle decisioni
del 1990, avremmo un ospedale antistorico. Probabilmente è vero,
Assessore; però credo che a fronte di questa affermazione
probabilmente vera, cioè avremmo un ospedale antistorico nel senso
che non si ritroverebbe più nei parametri dettati dalla politica
sanitaria nazionale, oggi abbiamo un ospedale che ha 50 anni di
vita e che, al di là delle tabelle e di tutto quello che vogliamo
dire, rappresenta quanto di più antistorico si possa pensare.
Presidente Ha chiesto la parola il Consigliere Bich.
Bich (APA) Stamane il dibattito ha avuto l'avvio in modo molto
pessimistico, perché l'intervento dell'Assessore taglia le ali, non
dà buone speranze. Dico questo, perché quando questi problemi sono
osservati con la lente burocratica del Ministero, sciorinando i
DPR, gli standards nazionali o la Conferenza degli assessori alla
sanità e quanto non altro mai, purtroppo si sviluppa un dialogo fra
sordi un confronto burocratese. Visto dall'utente, sembra l'utente
che scrive la lettera, fa la domanda come gli viene richiesto dal
burocrate, alla quale viene data sempre la stessa risposta: "Ai
sensi del DPR 502 sono spiacente doverle far presente che non è
possibile eseguire quanto lei ha richiesto".
Oggi si ammanta questa fraseologia burocratica con una dizione
più tecnica, si parla di aziendalizzazione, cioè si dice che dietro
il 502 c'è l'aziendalizzazione, che è un brutto modo per dire che
bisogna risparmiare, che l'erogazione di certi servizi verrà
tagliata in omaggio ai criteri dell'azienda in un libero mercato.
L'aziendalizzazione, in un certo senso, è la ricerca di economie,
la ricerca di ristrutturazione e revisione di servizi tali che
comunque lo standard buono o non buono che viene attualmente
erogato verrà modificato in senso economico, meno spese. Poi si
aggiunge un altro neologismo, si parla di nuovo modo di fare sanità
sulla scorta del sistema satellitare.
Allora ogni vent'anni il nostro Paese rispolvera questa logica
della deospitalizzazione: 1970, quando si decise l'ampliamento
dell'Ospedale attuale con la nuova ala ci fu un dibattito furioso
fra le forze politiche, fra chi voleva due piani in più, circa 140
letti in più, e chi invece sosteneva l'assistenza ospitaliera
domiciliare. Tutti i problemi venivano risolti dicendo: non è
l'utente che va alla istituzione, ma è l'istituzione che viene
all'utente. Nessuno pensò ad organizzare un sistema di assistenza.
Devo dire che il modo distorto di ragionare che si ebbe allora da
parte delle forze politiche (concetti senza stanziamenti economici
domiciliari) è il frutto modesto del servizio ospedaliero e
sanitario in generale che abbiamo oggi, anche nella nostra
regione.
Però già allora non ci fu una scelta lungimirante e strategica e
il fatto che abbia vinto l'ala oltranzista in senso della
deospitalizzazione ci ha portato purtroppo ad un ospedale che è
sempre stato carente di spazi e di strutture. Ricordo che allora
c'era l'ala oltranzista per la ospitalizzazione, chi voleva
costruire anche in Valle d'Aosta un istituto
psico-medico-pedagogico con 200 letti, per bambini handicappati e
c'era chi, viceversa, era contro l'apartheid che si creava con
l'istituzione, tant'è vero che il riutilizzo di Beauregard, che
doveva essere un ospedale per lungodegenti, non è stato attuato in
quel senso lì, ma in quell'ospedale sono state inserite delle
specialità di carattere chirurgico - ostetricia e ginecologia, più
pediatria - perché si doveva evitare la emarginazione dell'anziano!
Si è dato corso a concetti puramente ideologici, e a mio avviso in
modo abbastanza aberrante, perché non ha dato delle buone
soluzioni, viceversa ha dato delle spese aggiuntive, parassitarie,
onerose e consistenti.
Stasera, a risentire il discorso del Ministero come la pensa, mi
sono venuti i brividi perché la politica del Ministero è,
soprattutto in momenti di recessione, per economie all'osso
sappiamo già che non tiene conto delle particolarità, delle
specialità geografiche, socioeconomiche che si vengono a
determinare sul territorio di una piccola regione come la nostra.
Non posso accettare che il Ministero della sanità - ma penso di
interpretare il pensiero dell'intero Consiglio - tratti la Valle
d'Aosta come un pezzo di territorio antropizzato della pianura
Padana, dove c'è un ospedale ogni venti km, con profusione di posti
letto, con accavallamenti di servizi, di coordinamenti,
eccetera.
Se puntiamo un compasso sulla carta geografica di Aosta e
allarghiamo il compasso di 80 km, troviamo solo l'esausto Ospedale
di Ivrea, a meno che non andiamo oltre il confine, perché in quel
caso troviamo Chamonix e Martigny; però, ripeto, l'imbuto porta a
Ivrea, e allora è giocoforza che il tipo di ospedale che intendiamo
organizzare qui deve essere un ospedale che eroga al Valdostano gli
stessi servizi che vengono dati, che so io, al malato di Monza o di
Moncalieri. Diversamente viene meno il senso generale che diamo al
decentramento e alla amministrazione regionale, in particolare ai
criteri di federalizzazione delle competenze, dei servizi, della
società nel suo complesso.
Quando si è parlato di quote latte, quando si è parlato di
linee-guida della CEE, ci siamo rifiutati di pensare in quel modo,
ai grandi parametri continentali non abbiamo accettato la logica di
quei parametri perché, giustamente, applicandoli in Valle d'Aosta,
dove le dimensioni sono quelle che sono, il territorio è quello che
è, la distribuzione della popolazione la conosciamo, sarebbe un
atto estremamente penalizzante verso il cittadino. E allora anche
per i servizi sociosanitari e ospedalieri dobbiamo, a mio avviso,
fare lo stesso discorso.
E non è vero che si instaura la concorrenzialità; dinanzi ad una
mobilità particolare che cade sulla popolazione valdostana, qui non
abbiamo le stesse condizioni del cittadino che vive in un'area
antropizzata e che ha dinanzi a sé una pletora di offerte. Noi non
abbiamo molte offerte, per cui o la nostra offerta si adatta al
nostro Ospedale oppure la mobilità, ma è una mobilità penalizzante
per chi deve andare via dalla Valle d'Aosta con tutto l'onere
finanziario, economico, aggiuntivo, lo smembramento della famiglia
dell'assistito.
Allora non è vero che abbiamo la stessa offerta degli altri, noi
siamo molto più penalizzati. Non possiamo scegliere fra diverse
opzioni terapeutiche. Da questo discende che l'Ospedale di Aosta
deve essere un ospedale che ha una buona erogazione anche di
medicina specialistica e forse anche qualcosa di più. Se la gamma
di interventi possibili oggi nell'Ospedale di Aosta è quella che
tutti conosciamo, uno standard medio-basso, chiediamo almeno come
priorità, ed è questa la scelta politica da operare quando andremo
a prendere le risorse dal bilancio, che la cura della persona si
effettui in modo decente e convincente, con équipes mediche capaci
almeno come negli altri ospedali regionali con modernità delle
metodiche.
(Gradirei, signor Presidente del Consiglio, che se la stampa ha
la par condicio al consigliere regionale nella parola, si provveda
a metterla qui nel sinedrio, che vengano qui e dicano la loro,
perché tutte le volte che uno parla deve avere il commento della
stampa prima in Sala stampa, poi l'indomani sul giornale, che è
quasi sempre contrario, e il giorno dopo ancora non so che cosa. E'
abbastanza sconvolgente che ad ogni parola del consigliere segua
una replica di un qualche giornalista, ma li abbiamo voluti così,
teniamoceli così...)
In conclusione, se è vero che c'è una diminuzione del numero
delle giornate di degenza, se è vero che c'è una diminuzione della
durata media delle degenze ospedaliere, se è vero che c'è un minor
numero di ricoveri ordinari con un aumento del numero di ricoveri
in day hospital, in ambulatorio, quindi di patologie che vengono
accolte in servizi meno complessi, e che la standardizzazione delle
procedure sanitarie ormai è compiuta, bisogna dire che tutto questo
comporta l'allocazione però in un ospedale di strutture intensive e
subintensive tecnologicamente complesse che devono essere
completamente riorganizzate.
Queste strutture comportano la riorganizzazione completa degli
spazi, e sto arrivando al quid. Se vogliamo un ospedale moderno,
tecnologico non dico all'avanguardia, ma certamente in prima
posizione nella erogazione di diagnosi non lacunose, ma di una
diagnosi appoggiata da apparecchiature tecnologiche di assoluto
rispetto, se vogliamo avere delle terapie di buona qualità con una
serie di attrezzature e di sistemi informativi che sostengono
questi sistemi, è necessario che questo ospedale abbia una
struttura architettonica che non può essere assimilabile a quella
già esistente. Un ospedale di moderna tecnologia, un ospedale di
strutture intensive e subintensive aggiornate, efficienti ed
efficaci, non può che essere organizzato in una nuova struttura
architettonica fuori da quella attuale.
Ecco perché la mia opzione, conoscendo per quello che posso
conoscere le strutture dell'Ospedale di Aosta, conoscendo i servizi
come sono erogati, non possono che essere riorganizzate in una
nuova struttura architettonica ospedaliera esterna. E' quindi
indispensabile, a mio avviso, se si vuole una buona qualità di
servizi, se si vuole avere anche quell'ospedale che poi proietta
nel territorio il suo dipartimento, che non può essere per questo
un ospedale contenuto nei suoi spazi e nelle sue organizzazioni
tecniche dei servizi, non possiamo che avere un ospedale nuovo,
perché l'attuale ospedale di viale Ginevra è organizzato in termini
architettonici talmente punitivi e obsoleti che non può essere la
risposta alle problematiche che pone un ospedale del duemila.
Questa è la nostra posizione. Vorrei solo concludere dicendo che
l'Ospedale attuale già è carente in una sua organizzazione degli
spazi, non solo è carente, ma è figlio di una visione
ingegneristica legata alla vecchia sanità e al vecchio modo di
erogare i servizi ospedalieri. Oggi nei reparti di chirurgia, nei
reparti più delicati, dove l'assistenza deve essere continua, il
semplice cambio di una terapia, il semplice cambio di una flebo
comporta la mobilitazione di personale lungo spazi geometrici che
sono troppo penalizzanti per l'efficacia del servizio.
Facevamo il calcolo con alcuni medici che per cambiare una flebo
l'infermiere deve percorrere cento metri per paziente; questo
comporta l'incompatibilità della sede attuale con una visione di
reparti, soprattutto di reparti di una avanzata assistenza come
possono essere quelli di chirurgia specialistica o altri, dove
l'assistenza deve essere immediata e il più possibile resa
disponibile ad informazioni di tipo anche informatico e a sistemi
di trasporto automatizzato. Questo, secondo me, è un punto molto
importante, che va a suffragio della necessità di progettare un
ospedale nuovo.
Presidente Chiedo ai giornalisti un attimo di silenzio.
Bich (APA) Se vogliamo scherzare, siamo disposti a scherzare
tutti, però che tutte le volte che interviene qualcuno ci siano
lazzi e risa da parte della Tribuna stampa, lo trovo abbastanza
umiliante. Lo si può fare, mettiamoci anche noi qui a raccontarci
le barzellette, però questo distoglie l'attenzione da quello che
uno vuol dire e viene censurato da atteggiamenti insolenti, ai
quali, se mi è possibile, però io rispondo, perché non ho
difficoltà. Però sarebbe l'unica assemblea elettiva di questa madre
terra, dove il dibattito avviene in questi termini; non credo che
un altro consiglio regionale abbia questi atteggiamenti, perché la
stampa in un altro consiglio regionale scrive, ma atteggiamenti di
questo tipo sono atteggiamenti di tolleranza che la disciplina
delle tribune ha sempre attribuito a quel particolare reparto.
Secondo me è abbastanza umiliante dover intervenire in queste
circostanze.
Presidente Credo di dover dire agli amici giornalisti di
attenersi in modo tale da permettere a tutti di seguire il
Consiglio, anche perché sentiamo da qui ogni tanto le battute che
vengono fatte in Sala stampa.
Ha chiesto la parola il Consigliere Ferraris.
Ferraris (GV-PDS-SV) L'occasione della petizione ci consente di
discutere e di affrontare alcune questioni, ed io spero anche
decidere rispetto alle stesse. Anzitutto è necessario dare una
risposta alla petizione, non dimenticando che è in via di
predisposizione il piano socio-sanitario di questa regione e
soprattutto che questo non è il primo dibattito che si tiene
sull'Ospedale e che dovrebbe essere un dibattito che porta ad una
conclusione, auspico, positiva.
Non credo però che di fronte alla complessità di queste
questioni si possa rispondere alla petizione semplicemente con un
sì o con un no; credo sia necessario piuttosto articolare alcuni
ragionamenti, per giungere poi doverosamente a delle
conclusioni.
Ritengo che affrontare questa questione in termini globali
questa volta non sia un errore, semmai è stato un errore altre
volte affrontare questioni importanti in termini meramente
settoriali. Quindi, se per una volta riusciamo ad affrontare una
questione in termini complessivi, ritengo che facciamo sicuramente
un buon lavoro, e credo sia questo anche di aiuto per trovare delle
soluzioni al problema.
Quali sono i dati della situazione? Ce li ricordava stamani
l'Assessore: la sanità sta cambiando, verrà introdotto un sistema
di tariffazione, quindi la tariffa costituisce la base per il
pagamento delle prestazioni, la sanità non avrà più dei deficit -
se ci sono - ripianati a pie' di lista, in buona sostanza si va
verso un sistema organizzativo diverso. Questo vuol dire anche
cambiare i ruoli e i rapporti fra la Regione e la stessa USL e non
dimentichiamoci che questo avviene in un momento in cui da parte
dell'utenza - perché alla fine non dobbiamo dimenticarci che
esistono problemi economici, ma bisogna soprattutto tenere conto
dei bisogni dei cittadini - si chiedono maggiori prestazioni sul
piano qualitativo.
Devo dire che nell'introduzione che è stata fatta da parte
dell'Assessore questa mattina abbiamo sentito citare molte cifre,
abbiamo ascoltato con interesse anche la illustrazione di alcuni
provvedimenti legislativi; credo però che sia un po'
mancatol'approfondimento sui temi della qualità del servizio e
della salute dei cittadini, perché indubbiamente ritengo che questo
sia il ruolo fondamentale che dobbiamo assolvere, cioè dare delle
risposte alla domanda di miglioramento della salute in Valle
d'Aosta, tenuto conto del fatto che una sanità che funziona
significa migliori condizioni di vita e significa anche affrontare
problematiche di carattere più generale, che vanno dai problemi di
equità, a quelli dell'uguaglianza e della solidarietà. Abbiamo
visto che sistemi sociali in cui la sanità è stata abbandonata a sé
stessa o sottoposta a selvagge privatizzazioni hanno avuto anche
dei risultati negativi in termini complessivi, e efficienza sul
piano economico e sociale.
Credo anche che questo tipo di dibattito ci aiuti concretizzare
delle scelte autonome in Valle. Si terrà nei giorni 24 e 25
novembre ad Aosta un convegno sul federalismo, è un'iniziativa
importante questa; tuttavia credo che il federalismo non debba
consistere solamente nel fare convegni, affrontare sul piano
teorico questioni importanti di riassetto istituzionale dello
Stato, ma sia anche terreno di sperimentazione di soluzioni
concrete in una realtà come quella della Valle d'Aosta, che ha
dimensioni tali che consentono di fare una sperimentazione e
soprattutto ha risorse che consentono di realizzare questa
sperimentazione. Indubbiamente le leggi presentano dei vincoli e a
questi dobbiamo attenerci. Però le leggi nazionali non dobbiamo
prenderle come tavole della Bibbia o come pretesto per uniformarci
ad una realtà che invece può avere delle modificazioni in
positivo.
Il Piano socio sanitario lo dovremo discutere in un prossimo
futuro, e sarà un'occasione importante per discutere di come deve
essere organizzata la salute in questa regione, di come deve essere
organizzato il Sistema sanitario nel suo complesso.
Ho sentito fare nella relazione dell'Assessore alcune
valutazioni, un po' riduttive su tali questioni. Inoltre quando
parliamo di decentramento territoriale della sanità, devo ricordare
che, almeno per quanto riguarda la mia parte politica, per anni
abbiamo sostenuto questa necessità; oggi sento dire da parte
dell'Assessore che si intende andare in questa direzione, quindi
potenziare il ruolo dei macrodistretti, costituire un collegamento
migliore fra Ospedale e territorio, puntare sui day hospital e
sulle cure a domicilio, e noi in questo siamo indubbiamente
d'accordo e credo che si debba andare avanti su questa strada con
decisione. Però il problema della salute è un problema di carattere
più generale, è un problema che non si apre e si chiude sul tema
dell'Ospedale regionale, però è altrettanto vero che la soluzione
che si trova per l'Ospedale ha delle ricadute non secondarie su
tutto il Sistema sanitario della Valle.
Credo ci siano delle sostanziali convergenze su alcuni punti,
che enumero. Il fatto che l'attuale struttura di viale Ginevra sia
una struttura inadeguata è un dato assodato e anche certificato da
studi commissionati dalla stessa Regione; che sia diseconomico
avere una dispersione su tre sedi delle strutture ospedaliere di
questa regione è altrettanto vero. C'è a questo proposito un
impegno del programma di legislatura di andare verso l'unificazione
delle sedie che si debba di conseguenza affrontare e risolvere il
problema di una inadeguatezza di una struttura edilizia come quella
di viale Ginevra, che ha delle carenze sotto il profilo funzionale,
energetico, igienico, alberghiero, urbanistico, e via dicendo.
Altra questione su cui tutti siamo d'accordo è che c'è comunque
una carenza di posti letto, lo diceva l'Assessore questa mattina;
se è vero che per acuti raggiungiamo le quote previste dagli
standard vigenti, è altrettanto vero che per quanto riguarda
riabilitazione e lungodegenza c'è un numero zero sulla tabella che
ci è stata ricordata, mentre dovrebbero esserci 118 posti
letto.
Fare una scelta rispetto a queste questioni significa pensare
alla prospettiva, tenuto conto del fatto, che ci troviamo con una
regione in cui c'è un forte invecchiamento della popolazione, ci
sono dei tassi di crescita demografica che sono negativi, c'è un
forte afflusso turistico.
Per quanto riguarda la mia forza politica, è da tempo che
abbiamo sostenuto la necessità di un nuovo ospedale, e non vorrei
ricordare gli innumerevoli dibattiti che si sono tenuti in
quest'aula, non ultimo quello del gennaio 1993, in cui queste
posizioni sono state ribadite. Sottolineo inoltre che, sulla base
della letteratura e degli studi di fattibilità e dell'analisi di
costi-benefici di cui siamo in possesso e che sono di larga
diffusione, si dimostri come un nuovo ospedale non solo offra
migliori soluzioni dal punto di vista della qualità dei servizi, ma
sia anche in grado di essere gestito con minori costi e quindi in
linea, come giustamente questa mattina si ricordava, con la
necessità di andare verso un sistema di gestione di tipo
privatistico, un sistema di gestione in cui ci sia concorrenza con
il sistema privato, un sistema di gestione che si basi sul pareggio
di bilancio.
Questo però non deve essere, me lo consenta l'Assessore, un
motivo di catastrofismo, perché in questo Paese abbiamo assistito
prima ad un catastrofismo "rosso" - indubbiamente noi un certo
ruolo da questo punto di vista possiamo averlo avuto - abbiamo
assistito ultimamente ad un catastrofismo "verde", non vorrei che
adesso ci fosse un catastrofismo "rosso-nero"; quindi queste
questioni vanno affrontate per quello che sono senza evocare
spauracchi.
Tuttavia se è vero che il modello di riferimento della sanità è
un modello di gestione privata, ebbene, la Fiat quando ha dovuto
costruire nuove automobili - Bravo e Brava sono diventate le auto
dell'anno nel 1995 - non le ha costruite nel Lingotto ristrutturato
di Torino, ma in uno stabilimento nuovo recentemente costruito a
Melfi. Questo per dire che, se vogliamo una sanità che sia
competitiva, deve essere basata anche su strutture che non solo per
la parte in muratura, ma anche sul piano delle tecnologie e della
organizzazione generale siano delle strutture competitive.
Ci troviamo ad affrontare tre ipotesi, come veniva ricordato nel
documento presentato dalla Commissione: la prima è la questione
posta dal Comitato per un nuovo ospedale, e quindi la richiesta di
un nuovo ospedale, la seconda è una ipotesi di ristrutturazione e
ampliamento, illustrata dall'Assessore, la terza è quella di
costruire un nuovo ospedale per acuti o lungodegenti. Da questo
punto di vista dobbiamo decidere. Quindi la scelta politica compete
a questo Consiglio, indicando quale livello di specializzazione,
quali soluzioni organizzative e tecnologiche debbano essere
affrontate per rispondere a questo problema.
Credo che non faremmo un buon servizio alla sanità regionale, se
decidessimo di trasferire l'Ospedale di viale Ginevra in un'altra
sede costruendo un ospedale nuovo, con le stesse caratteristiche di
quello attuale, ma credo che dobbiamo fare qualcosa di più.
Consentitemi di leggere qualche riga delle indicazioni
propedeutiche al Piano sociosanitario regionale della Valle
d'Aosta, votato in questa sede. Lì si dice che: "la scelta politica
che quindi si impone è quella di chiarire che tipo di sistema
sanitario pubblico si intende avere in Valle, un sistema che
garantisce un'ampia copertura di tutti i bisogni sociosanitari e
quindi richiede le corrispondenti dotazioni finanziarie, o un
sistema più modesto che garantisce solo alcune funzioni
fondamentali delegando ad altri soggetti la tutela della salute.
Ciò che si vuole qui sottolineare è che la collettività valdostana,
tramite il proprio sistema di rappresentanza politica, ha il
diritto-dovere di definire di quali livelli di servizi intende
dotarsi e in coerenza a tale scelta quanta parte delle proprie
risorse intende investire nel settore sanitario".
Credo che dobbiamo dare una risposta a questo tipo di quesito,
questo è il problema politico che dobbiamo affrontare. Vuol dire
interrogarsi su che cosa vogliamo fare del sistema pubblico, vuol
dire quindi decidere se e come migliorare i benefici qualitativi e
quantitativi che i cittadini hanno in termini di risposta alla
domanda sanitaria. Credo che dobbiamo rispondere affermativamente a
questa domanda, compatibilmente con quelle che sono le risorse di
questa regione, perché è altrettanto giusto, nel momento in cui i
costi fossero tali da non essere sopportati dalla Regione, porre
correttamente la questione ai cittadini, perché se migliore sanità
significa maggiori tasse, anche questa soluzione può essere presa
in considerazione, non credo però che siamo arrivati a questo
punto.
Siamo nelle condizioni di poter effettuare una decisione. Nel
passato, lo ricordava qualcuno prima di me, il problema
dell'acquisto del Mauriziano era stato considerato come un motivo
di impossibilità di decidere. Questo motivo ora è caduto, il
Mauriziano è diventato di proprietà della Regione e su questo sono
d'accordo sul fatto che questo sia stato un risultato positivo
della Giunta.
Però credo che non dobbiamo prendere oggi a pretesto un altro
alibi, per non arrivare ad una soluzione, che è quello di dire che,
poiché la sanità è in continua trasformazione, dobbiamo aspettare
anni più tranquilli per assumere una decisione. Partendo da questo
presupposto, infatti, non ci sarà mai l'anno tranquillo in cui
potremmo decidere; sicuramente viviamo anni di sufficiente
turbolenza per non arrivare mai ad una conclusione.
Oggi potremmo definire un percorso per affrontare questa
questione e per arrivare ad una soluzione, lo ricordavo prima.
Spero che il dibattito di questa sera non sia uno dei tanti
dibattiti, anche interessanti, che però non giungono a conclusione,
perché ritengo invece necessario arrivare ad una conclusione.
Per arrivare ad una conclusione credo che non sia sufficiente
affrontare questo problema in termini di forzature, una decisione
di questa dimensione deve essere una decisione che trovi
all'interno del Consiglio un ampio consenso e coesione fra le forze
politiche.
Penso che la soluzione che è stata indicata dalla V Commissione
sia una soluzione percorribile. Qui ci troviamo di fronte ad una
scelta: quella di mantenere una ferrea coerenza con la dottrina e
con i principi, sapendo che poi non si approda a nulla, oppure
assumere con atto di responsabilità quelli che sono i vincoli della
situazione e cercare di trovare una via di uscita che trovi un
minimo denominatore comune fra le diverse posizioni politiche che
ci sono in quest'aula. Pertanto ritengo che la via di fare uno
studio di fattibilità su cosa è necessario in campo ospedaliero per
una regione come questa, dando un input molto chiaro che è quello
di avere dei livelli di prestazioni sanitarie di livello
qualitativo significativo, e contemporaneamente fare una analisi di
costi-benefici, rappresenti una soluzione che ci consente di venir
fuori da questo tipo di situazione.
Ciò significa commissionare uno studio di fattibilità a soggetti
che abbiano le caratteristiche professionali e scientifiche per
fare un lavoro di questo genere, altrimenti sinceramente, non vedo
quali soluzioni sia possibile trovare per risolvere positivamente
questo problema. Può rimanere per tutti la possibilità di dire: "Io
ero per il nuovo ospedale", io lo ribadisco anche qui, però questo
non sposta di una virgola il problema rispetto a come si è
prospettato in tutti questi anni.
Quindi auspico che ci sia una risoluzione da questo punto di
vista che ripercorra le conclusioni a cui è giunta la V
Commissione, possibilmente anche arricchendole sulla base del
dibattito che si sta sviluppando in questa aula oggi, proprio
perché sono convinto che solo con soluzioni concordate e condivise
è possibile riuscire a realizzare qualcosa per quanto riguarda la
sanità. Riteniamo questo un settore estremamente importante per la
nostra regione, qualcuno diceva una priorità, indubbiamente è una
priorità della nostra regione.
Si dà atto che, dalle ore 17,54, presiede il Vicepresidente
Viérin Marco.
Presidente Ha chiesto la parola il Consigliere Perrin Giuseppe
Cesare.
Perrin G.C. (UV) Tout à l'heure le collègue Marguerettaz a
débouté par une citation, je voudrais débouter par une anecdote. Il
y a quelques mois je me trouvais dans une pharmacie et j'étais
abordé par une gentille demoiselle qui m'a posé cette question:
"Etes-vous d'accord pour un hôpital nouveau, siège unique, moderne,
bien structuré, qui puisse répondre à toutes les exigences de la
population valdôtaine au point de vue sanitaire"?
Evidemment ma réponse ne pouvait être que oui. Personne peut
nier que quelque chose de nouveau et d'optimal est la réponse la
meilleure aux exigences. Je n'ai pas cependant signé cette pétition
parce qu'il me semblait que la question était mal posée. On
essayait de mettre le char devant les boeufs, et je dois aussi
avouer que par honnêteté mentale je n'avais pas de réponses
suffisantes pour un "oui" ou un "non" à cette question.
Je suis donc gré à ceux qui ont posé la question même, parce que
cela m'a permis au cours de cet été, à travers tous les débats
qu'il y a eus sur la presse valdôtaine et au cours de ces derniers
mois dans les longues discussions tenues au sein de la Vème
Commission, d'approfondir ce problème, d'écouter les opinions des
uns et des autres, du Comité qui a lancé cette pétition et qui a
avancé toute une série de raisons pour la construction d'un hôpital
unique, de M. l'Assesseur et d'autres encore, et d'essayer à
travers la méditation sur tout ce qui nous a été dit, de me faire
une opinion.
Florio dit, nous sommes ici appelés à donner une réponse à la
pétition, c'est sur cela que doit être centré ce débat. Moi
j'aimerais avoir les certitudes que plusieurs ici ont manifestées à
l'intérieur de cette salle, mais je dois avouer que, malgré le long
débat, je n'ai pas cette certitude et je n'ai pas de réponses
sûres, parce que si je disais "oui" ou "non" à un nouvel hôpital,
je donnerais une réponse par parti pris, non par connaissance, non
par conviction profonde.
Comme je veux essayer de répondre à cette pétition correcte,
j'avoue franchement que je n'ai pas encore de réponses et toute
cette longue discussion a ajouté des doutes à celles que j'avais
auparavant.
C'est aussi un peu la position de la majorité de la Vème
Commission, qui a dit clairement qu'à travers les éléments actuels,
elle ne peut pas donner une réponse "oui" ou "non" à la question
qui a été posée par le Comité promoteur, parce que toute une série
d'éléments manquent; éléments qui doivent être ajoutés à notre
réflexion avant de pouvoir répondre.
Je veux dire clairement que personnellement, et l'Union
Valdôtaine est convaincue que sur le problème de la santé il ne
faut pas faire question d'argent, d'économie; c'est l'un des
secteurs fondamentaux auxquels nous devons donner des réponses. Si
demain nous serons dans des difficultés économiques, nous pourrons
couper dans d'autres secteurs, mais évidemment pas dans
celui-ci.
Il y a certains secteurs qui sont fondamentaux; je pense à
l'instruction publique parce qu'à travers la formation en donnant
la culture à nos jeunes nous formons la nouvelle société de demain;
je pense à l'agriculture qui n'est simplement un moyen de maintenir
une petite économie, mais c'est le moyen pour maintenir une
population sur le territoire et pour sauvegarder le territoire, et
donc c'est très important. La santé est l'un des secteurs,
peut-être le premier auxquels nous devons penser parce que face à
la vie il n'y a pas de prix. Donc nous devons faire tous les
efforts possibles.
Je suis aussi convaincu que face à ce problème nous devons
essayer de nous frayer un chemin à force de coudes, et nous devons
essayer d'enlever cette chemise de force que les lois de l'Etat
nous imposent dans le secteur.
Quelqu'un l'a rappelé, le particularisme géographique d'un côté,
économique, social, culturel, d'autre part, de notre région nous
fait que nous devons nous aussi avoir un complexe sanitaire qui
répond à nos exigences particulières, et donc là essayer de ne pas
nous laisser imposer trop et essayer de lutter contre l'Etat pour
enlever cette chemise de force. Nous prêchons le fédéralisme depuis
longtemps, pour nous ce n'est pas uniquement question des paroles,
essayons justement à travers l'accord de toutes les forces
politiques de réaliser là où nous pouvons.
Cela dit, je reviens à mes doutes. J'ai eu l'occasion de visiter
l'Hôpital régional soit à travers les visites que la Vème
Commission a faites à plusieurs reprises, soit parce que j'ai eu la
nécessité d'y accéder pour des amis, et j'ai pu constater qu'il y a
des secteurs très efficients, il y en a d'autres qui le sont moins,
il y a des secteurs qui se sont fortement améliorés, se sont
modernisés et répondent très bien aux besoins de notre population
et des sanitaires qui oeuvrent dans cette structure.
Il y a dans cet Hôpital des problèmes de lits auxquels nous
devons répondre, si l'on adopte les barèmes de l'Etat, 5,5 chaque
1000 habitants donc 1 pour les post-aigus, évidemment nous avons
besoin d'agrandir cet Hôpital. Mais de quelle façon arriver à tout
cela?
Je disais tout à l'heure, j'ai l'impression qu'on a mis le char
devant les boeufs, parce que je crois que la structure doit
répondre à une vision globale de la santé en Vallée d'Aoste, et
donc je crois que le premier chemin que nous devons parcourir est
celui d'arriver à la formulation, à l'adoption d'un plan
socio-sanitaire, qui dise quel est le modèle de santé que nous
voulons chez nous et quelles sont les structures nécessaires pour
remplir les besoins que nous avons formulé à travers le plan
socio-sanitaire.
Là nous devons savoir gré à M. l'Assesseur qui nous a déjà
fourni un premier plan, des lignes qui ont été appelées
propédeutiques au plan socio-sanitaire, mais qui donnent déjà une
première vision; il s'agit maintenant d'aller au-delà et justement
en donnant suite à ces lignes, d'adopter un plan pour savoir ce que
nous devons faire en Vallée d'Aoste, et à l'intérieur de ce plan
voir quelle est la réponse que nous devons donner au point de vue
des structures matérielles. Et ce n'est que d'après cela que nous
pourrons, à mon avis, en pleine conscience, décider nouvel hôpital
oui, nouvel hôpital non, et cetera. Autrement nous risquerons de
décider par parti pris: les uns partageant l'avis qu'il faut
arriver à un hôpital unique, les autres qui disent non, gardons
l'actuel.
Est-ce que nous sommes dans la possibilité maintenant de
répondre? J'ai des gros doutes. Quel est le genre d'hôpital que
nous voulons, que doit y être dans cet hôpital? Est-ce que nous
voulons un hôpital purement régional, ou nous voulons un hôpital de
type européen, c'est-à-dire une structure qui soit capable
d'attirer en Vallée d'Aoste d'un peu partout les malades? Mais
est-ce que nous avons les capacités et les moyens? Est-ce que nous
pouvons maintenant donner une réponse à cela? Je crois que non.
Et donc nous devons, à mon avis, tenir compte de toute une série
de problèmes, l'emplacement de cet hôpital, les coûts de
construction qui doivent être confrontés avec les coûts de
restructuration. Nous devons nous poser qu'allons nous faire des
structures actuelles dans le cas qu'on les abandonne, quelle sera
leur utilisation et combien coûtera la restructuration de ces mêmes
structures pour la nouvelle fonction que nous voulons leur
donner.
Il y a à se demander des temps de réalisation si on va vers
l'hôpital unique, et que faire dans ces temps. Moi je ne crois pas
que l'Etude Quaranta puisse être pris comme modèle; les coûts et
les temps qu'il mentionne me semblent faux, et en prévoyant les
temps beaucoup plus longs nous devons nous demander ce que nous
devons faire de l'Hôpital actuel. N'oublions pas que ceux qu'y
travaillent, disent - même ceux qui sont favorables à l'hôpital
unique - que nous devons quand même restructurer l'actuel Hôpital,
pour répondre aux exigences de la santé immédiatement.
Nous devons tenir compte du bassin d'utilisation, du flux des
touristes qui s'ajoutent à la population valdôtaine, nous devons
tenir compte de toute une série d'autres problèmes. Dans le rapport
qui a été présenté par la Vème Commission il y a la mention de
toute une série de problèmes. Personnellement j'ai voté ce rapport
surtout pour ce qui concerne les propositions, parce qu'il me
semblait juste qu'après ce long débat la Vème Commission donne à ce
Conseil des indications. Le rapport est le fruit d'un compromis à
l'intérieur de la Vème Commission et il y a certaines parties de
l'introduction qui me laissent un peu perplexe; on parle ici des
difficultés que l'emplacement actuel de rue de Genève crée à la
ville d'Aoste, mais nous devons nous rendre compte que n'importe où
un nouvel hôpital soit placé, va créer des problèmes.
Au sein de la Commission j'ai soulevé par exemple le problème du
rapport d'une nouvelle structure avec le territoire. Nous parlons
toujours de sauvegarde du territoire et nous savons comment le
territoire valdôtain est devenu pauvre de vert, de zones libres;
nous allons évidemment - dans l'hypothèse d'un nouvel hôpital -
compromettre d'autres aires. Non seulement, mais si nous voulons un
hôpital efficient, nous ne devons pas uniquement penser aux
structures médicales, mais nous devons penser aux services qui
doivent être autour de cet hôpital: je parle des magasins, je parle
des restaurants, je parle d'hôtels dont les parents des malades
doivent pouvoir se servir, et donc nous devons, dans ce cas, penser
aussi à cela. Et donc je dis franchement, en ce moment, j'ai
beaucoup plus de doutes que de certitudes, aussi parce que le
nouveau Système sanitaire, le fait du système de payement à tarif
et tout cela crée des problèmes ultérieurs aux actuels.
Donc moi je crois que ce serait beaucoup plus sérieux pour nous
de ne pas dire aujourd'hui "oui" ou "non", mais de nous doter des
instruments qui puissent dans le plus bref délai possible nous
permettre de donner cette réponse, de rechercher tous les supports
techniques pour enlever les doutes que nous avons actuellement,
pour nous donner la certitude de choisir avec raison.
Bich a dit: ne faisons pas l'erreur qui a été faite dans le
passé, où on discutait beaucoup plus théoriquement hospitalisation
ou aide à la maison aux malades. Probablement si on avait pris des
décisions à ce moment-là, au lieu de discuter théoriquement, nous
aurions aujourd'hui une solution.
Moi je suis convaincu que non plus aujourd'hui nous ne devons
pas nous arrêter à une discussion théorique, mais avoir les
instruments pour pouvoir décider, de n'importe quelle façon, dans
le temps le plus rapide, et c'est pour cela qu'il faut sortir
aujourd'hui avec les indications qui ont été données par la Vème
Commission, c'est-à-dire confier à une structure de voir quel est
le modèle de santé qui répond le mieux à nos besoins particuliers
et dans ce modèle quelle est la structure hospitalière la plus
adaptée au modèle de santé que nous voulons, et après faire le
choix.
Je crois que ce n'est pas là perdre du temps et Mme Squarzino, à
laquelle nous devons une grande partie de ce rapport, l'a dit:
"Questo percorso, che pare allungare i tempi della decisione, in
realtà presenta due vantaggi" et elle explique quels sont ces
avantages: fournir à ceux qui doivent décider, Junte et Conseil,
les informations nécessaires, "far guadagnare tempo", et elle
explique les raisons. C'est un morceau qui n'a pas été mis en
discussion, nous l'avons accepté tel quel parce que nous sommes
convaincus que ce que la Vème Commission a décidé ne soit pas une
perte de temps, mais soit la façon la meilleure de répondre à la
question qui nous est posée, c'est-à-dire avoir tous les éléments
nécessaires pour une réponse qui ne soit pas donnée par parti pris,
mais qui répond à des critères objectifs pour répondre aux besoins
sanitaires des Valdôtains.
Presidente Ha chiesto la parola il Consigliere Linty.
Linty (LN) Finalmente giunge in Consiglio questa petizione, fra
gli altri sottoscritta anche da noi. Il significato più profondo
che dovrebbe avere questo atto consiste nell'unire tutte le forze
politiche presenti all'interno e al di fuori di questa istituzione
per addivenire alla soluzione migliore per tutta la Comunità
valdostana.
Così non sarà, questi sono sogni che non si avvereranno mai,
nemmeno se entra in discussione la salute dei Valdostani. Perlomeno
queste sono le impressioni che ricavo dopo aver ascoltato questo
fiume di parole.
Nuovo ospedale sì, o nuovo ospedale no? Questa è stata la
domanda che per alcuni mesi è rimbalzata fra Assessorati, USL,
Unità operative dell'Ospedale e semplici cittadini utenti del
Servizio sanitario. In realtà questa domanda non doveva neppure
essere posta, l'esigenza di un nuovo ospedale non è minimamente
discutibile. Sarebbe interessante sentire il parere di tutti voi,
colleghi consiglieri, spogliati del nostro abito politico
istituzionale, in merito alla esigenza del nuovo ospedale: la
discussione si esaurirebbe in poco più di dieci minuti e tutti
d'accordo sulla nuova struttura. Invece qui assistiamo a due
posizioni differenti.
Egregio Assessore, ho avuto occasione di sentir leggere le
motivazioni che lei adduce, caldeggiando la ristrutturazione della
vecchia sede, piuttosto che l'edificazione di una nuova struttura,
ed alcune di queste possono anche essere condivise alla luce
dell'intricato panorama legislativo che oggi avvolge la sanità
pubblica. Ma il nuovo ospedale, Assessore Vicquéry, non può più
aspettare. Sappiamo che occorrono dai 5 ai 10 anni per realizzarlo
e aspettare ancora significa compiere una scelta irresponsabile. Di
scelte irresponsabili ne ha già fatta una, ora ha la possibilità di
riscattarsi di fronte alla Comunità valdostana.
Diventa difficile elencare tutti i lati pro e contro il nuovo
ospedale; mi soffermerò su alcune considerazioni generali.
Uno degli aspetti più discussi in Commissione è stato quello
finanziario, la spesa di investimento e quella di gestione.
Premettendo che quando si parla di sanità pubblica è assolutamente
demagogico soffermarsi troppo sulle spese di investimento, vorrei
ricordare a questo Consiglio i fiumi di miliardi che sono stati
stanziati in quest'aula per l'industria, il turismo, l'agricoltura,
le infrastrutture più diverse. Nei prossimi giorni arriverà la
discussione sul bilancio di previsione, più di 1700 miliardi di
lire; dobbiamo pensare che su 1700 miliardi non esiste un margine
operativo tale, da immobilizzarne 200 per la costruzione di un
nuovo ospedale?
Quando era ora di definire l'operazione ex Autoporto si sono
trovati 160 miliardi in 30 secondi, ed ora si ha paura di cercarne
200 per un ospedale?
Queste sono le cose difficili da comprendere, queste sono le
domande che si pongono i cittadini.
Per ciò che concerne le spese di gestione viene da chiedersi se
occorra una laurea in economia e commercio per capire che un
moderno ospedale, progettato e realizzato secondo i più recenti
canoni funzionali, richiede minori spese di gestione. Oggi
sopportiamo i costi di tre strutture, due blocchi operatori,
ambulanze e furgoni della mensa che fanno la spola dal Beauregard a
viale Ginevra all'ex Maternità; ci manca solo il Laboratorio
analisi a Pila e poi abbiamo completato il quadro!
I progetti di ristrutturazione del presidio di viale Ginevra
sono sicuramente indispensabili, ma non risolutivi, se continuiamo
a tamponare le falle che si aprono nello scafo della nave, prima o
poi affonderemo perché il rappezzo indebolisce comunque la
struttura portante. Quindi ben vengano le ristrutturazioni e gli
adeguamenti del vecchio Ospedale, ma solo in forma transitoria,
perché da oggi il grande progetto di questa Amministrazione
dovrebbe essere il nuovo ospedale.
C'è poca chiarezza nelle determinazioni dell'Assessore alla
sanità, soprattutto risulta incomprensibile l'atteggiamento a
favore di una ristrutturazione e di un accorpamento senza decidere
immediatamente sul nuovo ospedale; non vorremmo che il vero motivo
risieda al di fuori delle innumerevoli pagine scritte sulla vicenda
in questi mesi. Difficilmente un'impresa valdostana potrebbe
aggiudicarsi l'appalto per la costruzione del nuovo ospedale; la
frammentazione delle ristrutturazioni invece consente di
accontentare un po' tutti, chi lavora per i congrui compensi, chi
amministra per il sicuro consenso elettorale per il futuro.
L'ultima considerazione emerge dalle innumerevoli dichiarazioni
rese alla Commissione circa i problemi urbanistici che
comporterebbe una nuova struttura decentrata rispetto al capoluogo
regionale. Per questo argomento valgono le argomentazioni addotte
in merito ai costi di gestione: le zone limitrofe all'Ospedale
regionale di viale Ginevra sono congestionate e non consentono
spazi di manovra, tali da dotare l'attuale struttura dei locali e
dei parcheggi necessari. Non dimentichiamo poi, come l'architettura
ci insegna, che è molto più difficile adattare le vecchie strutture
alle nuove esigenze, che procedere alla nuova progettazione e
realizzazione di uno stabile.
Diciamo quindi un sì convinto al nuovo ospedale per rispondere
alle esigenze di tutti quei Valdostani che hanno sottoscritto
questa petizione e per dare alla nostra regione un ospedale degno
dei propri abitanti. Sarebbe vergognoso per questo Consiglio non
dare risposte certe a chi legittimamente le richiede. Vi prego,
colleghi consiglieri, non seppelliamo questo problema sotto un "Il
Consiglio prende atto".
Presidente Ha chiesto la parola il Consigliere Piccolo.
Piccolo (ADP-PRI-Ind) E' con sommo piacere che prendo la parola
per fare alcune considerazioni, cercando di dare il mio modesto
contributo al dibattito, grazie anche all'esperienza che ho vissuto
per oltre 23 anni nella struttura sanitaria.
Il dibattito sulla opportunità di costruire un ospedale nuovo o
di ampliare quello esistente sta procedendo con toni ed argomenti
assai simili a quelli in cui già, 25 anni or sono, si discuteva se
costruire o no la cosiddetta "ala nuova", in cui oggi sono
localizzati i reparti di chirurgia e di sala operatoria. Un altro
dibattito simile fu fatto anche quando si costruì la cosiddetta
"piastra", che contiene gli ambulatori.
Cito questi precedenti per rilevare come, pur nella diversità
delle situazioni, l'origine del dibattito sia sempre la stessa: le
strutture esistenti sono inadeguate o insufficienti, l'urgenza di
rimediarvi è grande, i finanziamenti necessari sempre più difficili
da reperire.
Queste condizioni, per alcuni, sono la conferma che si possono
fare solo passi limitati e graduali, potenziando quello che esiste;
per altri sono, invece, la dimostrazione che i continui rattoppi
non risolvono mai il problema in modo definitivo.
Noi riteniamo che in entrambe le convinzioni vi siano argomenti
validi, che debbono essere valutati per prendere una decisione di
politica saggia; quella politica cioè che pensa non solo al momento
presente, o al futuro che va fino alle prossime elezioni, ma alla
funzionalità permanente di un servizio, fra i più importanti, da
dare ai cittadini valdostani.
La petizione per un nuovo ospedale va apprezzata per la sua
proposta, perché ci dà motivo di discussione. Vi sono in essa
argomentazioni prodotte da operatori sanitari, che vivono
l'esperienza delle situazioni. Non si può non convenire con loro
che un nuovo ospedale, costruito con criteri totalmente nuovi e già
predisposto per i futuri adattamenti, sia una soluzione
scientificamente valida.
Nella risposta dell'Assessore prevalgono invece gli aspetti di
carattere economico, pur nella sottolineatura di particolari
aspetti che stanno emergendo in tutta Italia per quanto concerne la
sanità. Non sono argomenti di poco conto, perché i problemi
economici esistono.
Quale può essere allora la nostra decisione? A nostro avviso è
necessario conciliare le due istanze, perché la sanità valdostana
ha bisogno, assolutamente, sia di interventi a breve, sia di
programmi a lungo termine.
Noi siamo favorevoli all'adeguamento della struttura esistente
alle più recenti esigenze sanitarie e civili, cosa ribadito fra
l'altro nella lettera dei Primari, ma siamo anche convinti che
occorre pensare alla possibilità di un nuovo ospedale. Noi
riteniamo che le due opzioni non possono rimanere in contrasto, ma
debbono necessariamente diventare compatibili. In effetti, la
progettazione di un nuovo ospedale richiede sicuramente tempi più
lunghi che non gli indispensabili interventi di adeguamento
all'esistente, e parlo di interventi "indispensabili".
Gli interventi di adeguamento sono, dunque, indispensabili, e
tale parola è già di per sé una giustificazione della spesa. Il
periodo di tempo in cui tali strutture saranno operative, almeno
dieci anni, è l'altro argomento che rende valida la spesa. Nello
stesso tempo, la previsione di un nuovo ospedale potrebbe
permettere di risparmiare quegli adeguamenti che sarebbero
sicuramente necessari fra 10 o 15 anni ad una struttura vecchia ed
obsoleta. Ma questo non è il solo argomento economico a favore
della presa in esame di un nuovo ospedale. Nella relazione
dell'Assessore è detto, nelle conclusioni, che non si può
abbandonare un investimento, come quello fatto nella struttura
ospedaliera esistente, "senza nel contempo prevedere un progetto
funzionale per la sua riconversione che ne consideri i costi
indotti".
Questa considerazione, estremamente valida, che, se riferita
solo all'abbandono della struttura, è portata come argomento
contrario, potrebbe diventare l'argomento di maggior peso economico
a favore di un nuovo ospedale, ove si studiasse un riutilizzo della
struttura esistente in termini di investimento turistico.
Qualcuno ha detto che il vecchio Ospedale non è un peso, ma una
risorsa, da utilizzare in ogni caso. Siamo d'accordo: una risorsa
lo è attualmente, lo sarebbe comunque come ospedale, anche se
insufficiente, lo sarebbe sicuramente con un altro utilizzo di
carattere economico.
Sulla base di tali considerazioni, abbiamo maturato la
convinzione che, nell'immediato, vanno completati i lavori di
adeguamento alle norme e alla funzionalità della struttura
esistente, limitando al massimo gli ampliamenti volumetrici e
conservando la residua area libera esistente. Per preparare il
futuro, invece, siamo convinti che occorre cominciare subito a
lavorare per la previsione di un eventuale nuovo ospedale, poiché
sarà una operazione lunga. Sarà una operazione lunga non perché
debbano necessariamente essere lunghi i tempi di costruzione, ma
perché riteniamo indispensabile che il progetto sia curato nei
minimi particolari, nel confronto con tutte le componenti
professionali interessate alla sanità e con il confronto di
dibattiti pubblici.
E' solo una ipotesi di percorso quella che cerco di dare, ma con
cui desidero soprattutto evidenziare la necessità di intervenire al
più presto e con provvedimenti seri e ben studiati.
Una volta stabilito che un nuovo ospedale rappresenta, sotto il
profilo tecnico-sanitario, la soluzione migliore, sarà necessario
renderlo compatibile con le possibilità economiche. Ed è qui che il
riutilizzo delle strutture esistenti potrebbe essere la chiave di
svolta del problema.
Il nostro movimento aveva a suo tempo sottolineato una esigenza
emersa da uno studio del CENSIS sulla Valle d'Aosta: quello del
recupero paesaggistico del fondo Valle, che ad oggi ha ancora un
aspetto non decisamente compatibile con una regione che vuole
essere all'avanguardia del turismo. Nel recupero del fondo Valle, e
dei centri abitati che vi sono, merita certamente un posto
importante una più decente sistemazione del capoluogo regionale
che, in altre realtà a noi vicine - fra cui Sion, Chambéry e Annecy
- è il motore del turismo nel relativo territorio.
Ne verrebbe quindi, dalle considerazioni sopra fatte, un
vantaggio economico per tutta l'economia valdostana, senza
dimenticare che, nella predisposizione di un'area turistica, si può
anche vendere il diritto di superficie per l'installazione di
distributori, negozi, ristoranti e simili.
Anche queste sono solo ipotesi, ma da verificare, affinché tutte
le nostre scelte siano fatte non solo sulla base delle convinzioni
personali, sempre legittime, ma anche e soprattutto sulla base di
dati certi e verificabili.
Prima di concludere, intendo riprendere e far riferimento alle
proposte avanzate nella relazione della V Commissione, della quale
sono componente, e che mi hanno trovato favorevole, in quanto esse
sintetizzano, a parer mio, anche come e quanto siano importanti,
prima di una decisione definitiva, su un nuovo ospedale, alcuni
dati quali i tempi di realizzazione, i costi di attuazione e di
gestione, dati indispensabili al fine di poter esprimere a livello
politico una scelta oculata, saggia e definitiva. I dati necessari
dovranno essere supportati da parte di una agenzia o di una società
specializzata in materia di sanità.
Concludo dicendo che siamo convinti, proprio perché le risorse
economiche stanno assottigliandosi, sia necessario programmare a
lungo termine, ponendo mano a grandi progetti, con una visione
integrata fra tutti i settori. L'indispensabile oggi, il meglio per
il domani: questa la nostra scelta.
Presidente Ha chiesto la parola il Consigliere Lanièce.
Lanièce (GA) Il mio intervento sarà breve anche perché i
colleghi che mi hanno preceduto hanno già evidenziato alcuni
aspetti nei confronti dei quali sono pienamente d'accordo, quindi
il mio intervento si limiterà a sottolineare altri aspetti che
ritengo importanti.
Da quando questa maggioranza si è instaurata, uno degli slogan
più diffusi è stato quello che ci viene propinato ad ogni bilancio
di previsione, cioè quello di porre l'uomo al centro dell'azione
politica: il famoso bilancio a misura d'uomo. Ebbene, mai come
oggi, noi, consiglieri regionali, qui riuniti, abbiamo la
possibilità di porre l'uomo al centro dell'azione politica, e
questa possibilità ci viene data da questa petizione firmata, da
più di 8000 Valdostani, nella quale si chiede a noi politici di
dire se vogliamo o no un ospedale nuovo. Una domanda semplice,
precisa, a cui ognuno di noi è tenuto a dare una risposta, ben
sapendo che qualunque sia la risposta, essa comporterà di
conseguenza delle difficoltà da superare.
A questa domanda rispondo affermativamente, sono d'accordo, sono
per un ospedale nuovo, come altri colleghi hanno evidenziato,
proprio perché ritengo che sia giusto creare una nuova struttura
ospedaliera che possa offrire ai cittadini valdostani servizi e
assistenza sanitaria, attraverso una moderna ed efficiente
struttura ospedaliera, che quindi possa migliorare la funzionalità
e la qualità dell'offerta sanitaria rispetto all'attuale ospedale
che è obsoleto dal punto di vista tecnologico, oltre ad avere tutte
le carenze e inadeguatezze che sono state sollevate e inserite nel
documento presentato dalla V Commissione. Inadeguatezze e carenze
evidenti, di cui ognuno può rendersi conto visitando
l'Ospedale.
Come diceva già un precedente consigliere, una buona sanità vuol
dire anche un miglioramento della qualità di vita della
collettività valdostana; per questo è molto importante la scelta
che oggi faremo.
Perché sì ad un nuovo ospedale? Perché secondo me la scelta che
dobbiamo fare oggi non deve essere una soluzione ad un problema
contingente, ad un problema attuale, ma deve essere, secondo me,
una soluzione che deve guardare al futuro, all'inizio degli anni
duemila. Una struttura da dare alla nostra collettività, una
struttura ospedaliera che sia all'avanguardia dal punto di vista
funzionale e tecnologico, tenuto conto dell'enorme evoluzione
tecnologica che si ha nel settore medico. Basti pensare a tutte le
attrezzature che di giorno in giorno entrano sul mercato, a tutte
le strutture necessarie per analisi sempre più approfondite, che
possano permettere ai medici di prevenire i malanni dell'uomo.
Inoltre bisogna tenere presente la necessità di una
riunificazione delle diverse sedi ed unità operative, e questo per
un semplice motivo di funzionalità, per una migliore razionalità ed
economicità della gestione delle risorse.
Bisogna tener conto, come dicevo prima, delle inadeguatezze
dell'attuale struttura ospedaliera di viale Ginevra, del problema
della carenza dei posti letto, che è stato sollevato, e a questo
proposito, al di là della stima dei posti letto in Valle d'Aosta
rispetto alle altre regioni, è ovvio che attualmente vi è una
carenza di posti letto, per sopperire alla quale bisognerebbe
intervenire in una struttura come quella di viale Ginevra, che è
situata in un'area non molto ampliabile. Penso che tutti quanti
conosciate la zona, e quindi sapppiate che un intervento in quella
zona diventerebbe difficile se non impossibile per la mancanza di
reperire spazi, da poter sfruttare per l'ampliamento.
Come dicevo, vi sono problemi di funzionalità, senza dimenticare
che i costi generati dal funzionamento di due sale operatorie in
diverse sedi, sono costi che ovviamente verrebbero meno con
l'unificazione in una unica sede.
Dire sì ad un nuovo ospedale non vuol dire necessariamente che
da domani mattina "si chiude tutto": è giusto anche portare a
termine alcune ristrutturazioni perché, come dicevano gli altri
colleghi, ci vorranno parecchi anni prima di costruire un nuovo
ospedale e quindi è giusto porre in essere quelle ristrutturazioni
indispensabili e stamani infatti l'Assessore nell'enunciare il suo
intervento ha anticipato che vi sarebbero da fare delle
ristrutturazioni che riguardano settori molto delicati, settori
vicini al sociale e molto sentiti dalla gente. Penso che questi
interventi siano necessari, tenuto conto che se parliamo di porre
l'uomo come obiettivo principale dell'azione politica è giusto
tener conto anche delle sue esigenze. Di conseguenza ci sono alcune
iniziative anche a livello di ristrutturazione che sono più che mai
indispensabili per la loro importanza a livello sociale.
Quindi, sì al nuovo ospedale, ma prima portiamo a termine gli
adeguamenti necessari richiesti dalla popolazione valdostana.
Purtroppo questa scelta non uscirà stamani da questo consesso
perché la nostra è solo una presa d'atto di questa petizione, però
penso che da questa discussione emerga la volontà dei diversi
consiglieri - ma ritengo che anche lo stesso Assessore ne sia
convinto - che l'ospedale nuovo sia una scelta obbligata; è ovvio
che il compito dell'Amministratore è quello di riuscire a gestire
nel modo migliore il passaggio da una fase, in cui alcune scelte
sono state fatte, ad un'altra in cui si darà attuazione ad una
scelta che ritengo sia più che mai necessaria, cioé quella della
creazione di un ospedale nuovo.
L'invito è quello di provare a verificare, con uno studio di
fattibilità, quali sono i costi-benefici, anche se, però, penso che
non si possa, oggi, concludere questa discussione senza indicare,
in una eventuale risoluzione, la volontà di creare un nuovo
ospedale. L'Assessore diceva stamani nella sua relazione che la
scelta di ristrutturare piuttosto che creare un nuovo ospedale era
dettata da precedenti scelte politiche, ed elencava le relative
delibere; è vero che ci sono queste delibere, però forse bisognava
anche indicare, per dovere di chiarezza e di verità, che nella
premesse delle delibere era scritto che l'Ospedale Mauriziano non
era di proprietà dell'Amministrazione regionale per cui in quel
momento, a differenza di oggi, era possibile solo la soluzione
della ristrutturazione.
Presidente Ha chiesto la parola il Consigliere Lanivi.
Lanivi (PVA) Molti argomenti sono stati sviluppati, quindi è per
me facile fare un intervento che sia molto breve e chiaro e che
esprima la posizione del nostro gruppo.
Mi pare di dover esprimere un giudizio positivo sulle
conclusioni della V Commissione, a cui va dato il merito di aver
affrontato con grande serietà l'argomento, evitando i rischi di
tentazioni da spettacolo più che da serietà nell'affrontare un
problema così delicato. Quindi con molta sintesi, aderiamo alle
conclusioni della V Commissione.
Vi sono alcuni dati positivi nei quali ci troviamo ad operare:
uno importante è stato sottolineato dal Consigliere che mi ha
preceduto, è che la vicenda Mauriziano si è conclusa, e cioè quel
vincolo che ci impediva di muoverci con una certa libertà è stato
rimosso; quindi oggi, con maggiore libertà, si può esprimere la
responsabilità politica di questo Consiglio. Responsabilità
politica che dobbiamo all'intera comunità, nel senso che spetta a
noi indicare degli orientamenti che garantiscano quella sicurezza
sanitaria e sociale che un regime di autonomia come il nostro ci
obbliga ad affrontare con serietà.
Il secondo dato che vorrei sottolineare è il riferimento ad
alcuni valori costanti della cultura valdostana; mi riferisco in
particolare a quelli della concretezza e della lungimiranza.
Sul piano della concretezza lego il discorso dell'adeguamento
delle attuali strutture sanitarie di viale Ginevra, molte cose le
ripeto perché sono cose giustamente sottolineate da altri
consiglieri; anche se oggi decidessimo per un nuovo ospedale,
dobbiamo tenere conto che i tempi di realizzazione occuperanno da
un minimo di 6 ad un massimo di 10 anni, quindi la responsabilità
politica ci obbliga ad affrontare questo tipo di problema e ad
aderire alla proposta indicata nel documento conclusivo della V
Commissione, ovvero quella di compiere delle ristrutturazioni che,
pur non ponendo la parola fine, guardano però con concretezza ai
problemi che si pongono da qui.
Abbiamo già superato oggi la soglia degli anni duemila, stiamo
ragionando di un ospedale che, anche se nuovo, andrà in funzione
oltre il duemila, quindi abbiamo il problema concreto di affrontare
delle esigenze, di mantenere degli standard sanitari alla
popolazione.
Vorrei affrontare poi il discorso della lungimiranza, e qui
faccio un riferimento preciso a due palazzi che esistono in Aosta:
il Municipio e il Palazzo regionale. Lungimirante è stato il
Sindaco che ha fatto quel Municipio, meno lungimirante chi ha fatto
questo Palazzo regionale; infatti, se dopo un secolo e mezzo -
quasi - il Municipio di Aosta non pone il problema di fare un nuovo
fabbricato, chi ha deciso di fare questo Palazzo regionale con
molta meno lungimiranza ha visto le cose, e oggi l'Amministrazione
regionale è sparsa per tutta la città. Per questo rivolgo un invito
ad avere coraggio e lungimiranza guardando il futuro, se non
vogliamo fare delle cose che nel giro di pochi anni sono
superate.
Ritengo anche positive le considerazioni che la Commissione fa.
Vorrei sottolineare l'eccezionalità dei tempi che stiamo vivendo,
se non teniamo conto che sono gli anni che forse non
sufficientemente valutiamo come situazione, cioè anni di
straordinaria trasformazione tecnologica soprattutto nel campo
delle comunicazioni, trasformazione destinata a modificare il
nostro modo di lavorare e di comunicare non solo a livello
italiano, ma a livello mondiale, dimentichiamo un criterio
fondamentale per guardare il futuro. Quindi, quando pensiamo al
nuovo ospedale, non dobbiamo pensare come ad una sorta di
megastruttura, ad un grande fabbricato, ma dobbiamo guardarlo alla
luce di rivoluzioni tecnologiche che non riguardano soltanto
l'aspetto sanitario, ma l'evoluzione complessiva della nostra
società, con degli esiti ancora oggi difficilmente
immaginabili.
Altro dato di riferimento secondo me importante è la qualità
della vita; dico qualità della vita con un po' di difficoltà perché
sono termini di cui si è abusato, però dietro a questi termini vedo
venire a galla con forza di una esigenza dell'uomo di vedersi
rispettato nella sua dignità e nei suoi diritti. Credo che, e
questo è un fenomeno non solo nazionale, ma mondiale, certe
esigenze di cui non si era tenuto conto in passato in virtù di
ideologismi più o meno affascinanti, oggi siano invece ritenute di
fondamentale importanza.
La gente non vuole più considerare un ospedale come un freddo
luogo dove si è obbligati a stare per un certo periodo o subire
magari angherie che l'utente dell'ospedale è abituato a subire, ma
vuole continuare ad avere rispettata la propria dignità dentro gli
ospedali come in ogni altro momento della propria vita. Questo già
fa intravedere una struttura sanitaria diversa da quella
attuale.
Vi è poi un altro elemento di cui tenere conto, ed è
l'allungamento della vita. Oggi quando parliamo di invecchiamento,
usiamo un termine errato perché al concetto di vecchiaia di una
volta, che è un periodo in cui si aspetta la morte in qualche modo,
si sta contrapponendo una cultura in cui esiste, è vero, un
allungamento della vita, ma esiste anche una esigenza di continuare
a "vivere" oltre i 70-80 anni. Quello che sta cambiando è che,
anche superata la fase "di pensionamento", la gente pretende di
voler continuare a vivere con dignità e con potenzialità superiori
a quelle di una volta, o comunque che non siano di
emarginazione.
La dimensione italiana è una dimensione stretta; riferendomi a
quanto diceva Perrin, non credo che il concetto di un ospedale
europeo sia da intendersi come un ospedale di attrazione europea,
ma di un ospedale che garantisca uno standard europeo, nel senso di
avere in Valle d'Aosta quelle condizioni che i Paesi più evoluti in
Europa garantiscono ai loro cittadini. Questo è il concetto di
ospedale europeo a mio avviso: non tanto per una capacità di
attrazione, quando per gli standard qualitativi garantiti
all'interno di questo ospedale.
Quindi dimensione in qualche modo italiana stretta, e forse
maggiore attenzione alle aree più evolute in Europa e non solo in
Europa, per cui rivolgo un modesto consiglio alla V Commissione di
andare a vedere zone analoghe per dimensioni e per caratteristiche
territoriali a quella valdostana, di come sono stati affrontati
questi problemi.
L'ospedale nuovo sarà un percorso inevitabile, sarà inevitabile
la ristrutturazione perché non possiamo avere un periodo lungo di
difficoltà all'interno di questo Ospedale, quindi il problema non è
tanto quello: ospedale nuovo oppure ristrutturazione, quanto il
modello di ospedale che dobbiamo immaginare per il futuro, con
grosso sforzo di immaginazione perché stiamo pensando ad un
ospedale che entrerà in funzione, anche se lo decidessimo già oggi,
oltre l'anno duemila.
Queste sono considerazioni che sono già contenute nel documento
della V Commissione, che riassumo: fare gli opportuni
approfondimenti, tenere conto della importanza della scelta che era
stata fatta ed anche delle novità e dei cambiamenti, di cui oggi
non siamo in grado di valutare la portata, ma che ci stanno
interessando. Questa, in sintesi, la posizione del nostro gruppo,
che vuole essere di contributo nelle scelte che questo Consiglio
dovrà fare.
Presidente Ha chiesto la parola il Consigliere Squarzino
Secondina.
Squarzino (VA) Stamani ho iniziato con la lettura del rapporto
della V Commissione ed ho parlato come Presidente della V
Commissione; adesso posso fare l'intervento in quanto Consigliera
Verde e vorrei riprendere alcuni temi che sono stati trattati, non
per fare la sintesi, ma per integrare quanto già detto da
Florio.
Vorrei ricordare che i Verdi hanno da sempre inserito come uno
dei punti programmatici della loro proposta politica la scelta di
un nuovo ospedale e la petizione ripropone questa questione.
A nostro avviso, i dati di cui disponiamo sono già abbastanza
chiari per poter esprimere una scelta, ed una scelta
sufficientemente motivata. Non sto ad elencare i vari dati, che già
conosciamo, li ricordo solo per titoli: i limiti della struttura
edilizia di viale Ginevra, limiti tali che anche se fossero
superati in parte con alcuni lavori di ristrutturazione non
consentirebbero mai di dare a questa struttura quei caratteri di
flessibilità richiesti dalla necessità di adeguarsi in tempi brevi
alle veloci trasformazioni a cui è soggetta la sanità.
Ancora, la perdurante carenza di posti letto, la distribuzione
di questi posti letto in tre sedi, ed il fatto che l'Ospedale è
collocato dentro la città e per di più in una zona fortemente
urbanizzata e congestionata.
Quanto sto dicendo non è in contrapposizione con quanto
elaborato all'interno della V Commissione, dove abbiamo cercato di
raggiungere il massimo del consenso possibile su alcune situazioni,
altrimenti si poneva il problema della contrapposizione "sì" o
"no".
Credo che il Consiglio possa essere in grado di modificare
alcune scelte, ad esempio l'indicazione del Consigliere Lanivi
probabilmente farà modificare alla Commissione una scelta finora
fatta, cioè quella di non andare a visitare alcune strutture
ospedaliere.
Certamente, ulteriori informazioni possono aiutarci a meglio
perfezionare la nostra proposta, ma a nostro avviso è possibile,
anzi è doveroso fin d'ora dare una risposta al dilemma: ospedale
nuovo sì oppure ospedale nuovo no, perché se non esprimiamo almeno
un nostro orientamento in tal senso riprodurremmo la stessa
situazione in cui dal 1990 si sono decisi i vari programmi di
ristrutturazione e di ampliamento.
Lavori che si sono realizzati e che si stanno realizzando, senza
che sia definito un modello di ospedale e un modello di sanità. Ed
anche adesso, dando quasi per scontato che i lavori di
ristrutturazione e di ampliamento previsti vanno bene, si fa
riferimento a delle scelte che non esplicitano in modo chiaro il
modello di sanità che si vuole realizzare.
Ad esempio, si può essere più o meno d'accordo se attivare
alcune alte specialità; sappiamo che per attivare alcune alte
specialità occorre un adeguato bacino di utenza, per cui occorre
calcolare bene il bacino di utenza e poi decidere se nel nostro
caso è utile oppure no inserire quel tipo di specialità. Ma di
fatto, proprio in questi anni, mancando la chiarezza di cosa si
voleva fare della sanità, si sono introdotte alcune specialità, e
penso alle specialità per le malattie vascolari; in questo caso non
si è tenuto conto del bacino di utenza, come pure il Servizio di
radioterapia, di cui tanto si parla, che rapporto ha con il bacino
di utenza?
Perché dico queste cose? Perché se non chiariamo il modello di
ospedale, questo è un problema che si pone non solo per prefigurare
un nuovo ospedale, ma si pone anche per i lavori di
ristrutturazione.
Rispetto al tema posto dalla petizione, noi non condividiamo la
soluzione di continuare ad ampliare viale Ginevra. Esistono due
ipotesi di ampliamento: l'una che prevede la riunificazione delle
tre sedi ospedaliere nella zona di viale Ginevra e l'altra che
prevede lo spostamento in viale Ginevra solo delle unità
chirurgiche presenti al Beauregard, destinando questa sede ad
ospedale per lungodegenti o per post-acuti.
La prima ipotesi pare decisamente impraticabile, essa richiede
che la sede di viale Ginevra passi dagli attuali 356 posti letto ai
649 posti letto, di cui necessita la regione. Ma questa operazione
avrebbe dei costi urbanistici altissimi, la superficie coperta
passerebbe dagli attuali 7000 metri quadrati a più di 10mila metri
quadrati, e la volumetria dagli attuali 90mila metri cubi a quasi
150mila metri cubi, senza contare che mancherebbero comunque degli
spazi all'interno dell'Ospedale e che il rapporto spazio-posto
letto risulterebbe insufficiente.
L'ipotesi di un parziale ampliamento finalizzato a trasformare
la sede di viale Ginevra in un ospedale per acuti e quella del
Beauregard in un ospedale per lungodegenti richiede che si proceda
ad un aumento di circa 120 posti letto nella sede di viale Ginevra;
il che presenta comunque alcuni gravi limiti. Non solo, ma non si
dice quanto bisogna costruire nella sede di viale Ginevra per far
posto ad altri 120 posti letto, dato che la struttura indicata, un
parallelepipedo di circa 800 metri quadrati per sette piani, non
consente di dotare ogni letto dello spazio necessario. Gli standard
attuali parlano di 100 metri quadrati per posto letto, che possono
scendere anche a 75-80, a fronte però di un buon equilibrio
distributivo tra diverse aree funzionali.
Questo tipo di soluzione non incide sulla dislocazione delle
altre sedi ospedaliere, che rimarrebbero separate, in quanto il
reparto di psichiatria continuerebbe a rimanere nell'ex
Maternità.
Ancora, viene codificata la separatezza fra il reparto
lungodegenti e quello per acuti, e questo contraddice un principio
da tutti accettato, che comunque nello stesso plesso edilizio per
acuti vanno previste anche aree per post-acuti e lungodegenti.
Queste possono essere previste in più posti diversi, ma non in
sostituzione di quelle che vanno previste all'interno. Vengono
aggravati i problemi di tipo urbanistico, che affliggono la città,
e poi soprattutto non si rende più razionale la disposizione dei
reparti, a meno che non si intervenga in modo massiccio per
ricollocare in modo diverso i reparti secondo schemi di
dislocazione più funzionali e secondo la logica di accorpamento per
aree omogenee.
Permangono comunque i costi di gestione dovuti ai disservizi
derivanti da percorsi non razionali, da sistemi di comunicazione
non automatizzati. A tutto questo si aggiunga che gli interventi
sul vecchio costano mediamente più di quelli sul nuovo e che gli
interventi, per quanto massicci possano essere, non riescono ad
eliminare i limiti di una struttura architettonica pensata secondo
schemi concettualmente superati. Il che significa che fra
vent'anni, quando saranno finiti i lavori, avremmo comunque una
struttura vecchia che non sarà in grado di adeguarsi ad altri
cambiamenti. Mi chiedo fra l'altro come è possibile pensare a quel
modello di sanità, che stamani l'Assessore ha prefigurato e che in
qualche modo è il futuro, pensarlo nella struttura attuale di viale
Ginevra.
Noi siamo per un nuovo ospedale, e a nostro avviso la scelta di
costruire un nuovo ospedale costituisce una risposta razionale ai
diversi problemi fin qui esaminati, perché consente di unificare in
una unica sede i diversi servizi, di strutturarli secondo criteri
funzionali, di poter usufruire di ampie superfici per eventuali ed
ulteriori esigenze di nuovi servizi, di ridare respiro e qualità di
vita ad una zona importante della città, di consentire un accesso
più agevole all'Ospedale anche dell'elisoccorso.
Un nuovo ospedale sarebbe costruito secondo criteri strutturali
e di distribuzione di spazi e servizi coerenti con le nuove regole
organizzative, che rendono possibile quelle economie e quella
razionalizzazione del lavoro che consente alle aziende un impiego
ottimale del personale e delle diverse risorse. Si eviterebbero, in
tal modo, gli attuali sprechi e nel tempo si potrebbero accantonare
risorse per gli investimenti necessari all'adeguamento
tecnologico.
Studi recenti, ce n'è una traccia anche qui nel dossier, dicono
chiaramente che nel caso in cui vengano accorpate più sedi
ospedaliere, per esempio: concentrazioni di strutture ospedaliere
in corrispondenza della concentrazione di quattro ospedali, si
ottiene un risparmio annuo per posto letto di 10,4 milioni. Questo
per dire come il nuovo consente dei grossi risparmi.
Ancora, questi risparmi sono dovuti alla presenza di trasporti
automatizzati, a schemi progettuali che tengono conto di aspetti
ergonomici e quindi permettono il contenimento del personale
necessario alla gestione delle strutture.
Come è possibile risparmiare oggi, dal momento che - come diceva
l'Assessore stamani - c'è l'obbligo del pareggio di bilancio? Ma
proprio l'obbligo del pareggio di bilancio richiede una azione per
eliminare gli sprechi, le diseconomie. Allora come si fa se mancano
i soldi? O si riducono i servizi, o si incide sui costi, se non si
trova non solo una organizzazione del lavoro, ma una struttura che
consenta a questa organizzazione del lavoro di ridurre i costi, per
esempio del personale (molte ore del personale attualmente sono
impiegate per trasportare certificati, risultati di analisi, per
percorrere lunghi corridoi con gli ammalati). I costi di gestione
di un ospedale costruito secondo i nuovi criteri di organizzazione
del lavoro consentono dei risparmi rispetto ai costi richiesti da
una struttura vecchia e costruita secondo superati schemi e modelli
organizzativi sanitari.
Un nuovo ospedale sarebbe pensato già come una struttura
flessibile, in grado cioè di adeguarsi alle richieste via via poste
dall'evolversi delle esigenze di cura della popolazione e delle
nuove tecnologie di diagnosi e cura; sarebbe già predisposto in
modo tale che eventuali spostamenti o accorpamenti di servizi, come
pure eventuali modifiche sulla consistenza dei reparti, sarebbero
possibili senza intervenire direttamente sulla struttura.
E qui riprenderei un po' il concetto del sistema delle tariffe.
Ora, il sistema delle tariffe chiede che la struttura ospedaliera
diventi, per così dire, appetibile; significa che occorre allora
qualificare la nostra struttura, per far sì che gli utenti di
questa regione non emigrino altrove. C'è da chiedersi anche
rispetto al sistema delle tariffe quale tipo di ospedale può
rispondere meglio a questo nuovo sistema di concorrenza.
Rispetto alla sede - qui nessuno ne ha parlato, ma a me sembra
giusto dirlo - in cui insediare il nuovo ospedale, i dati finora in
nostro possesso ci indicano nell'area di Saint-Christophe quella
più idonea; è un'area pianeggiante, collocata vicino alle grandi
vie di comunicazione, compreso l'Aeroporto, è destinata nel piano
regolatore ad essere utilizzata per servizi e non per usi abitativi
o agricoli, insiste su una superficie di 150mila metri quadrati,
tali cioè da consentire ampi spazi anche dopo la costruzione
dell'ospedale che, in ipotesi, se è per 5-600 posti letto,
occuperebbe 80mila metri quadrati.
Rispetto ai costi di un nuovo ospedale di 650 posti letto, ci
sono alcuni dati che possono aiutarci. Recenti studi progettuali
hanno indicato in 250-300 milioni il costo di un posto letto,
tenendo conto che per alcune alte specialità e quindi per un numero
ridotto di letti si può raggiungere la cifra di 600 milioni, quindi
sulla base di questi dati si può ipotizzare un costo globale,
comprese le attrezzature, di 195-200 miliardi. Anche se aggiungiamo
altri costi imprevisti, possiamo ragionevolmente pensare che con
200 miliardi possiamo dotare la nostra regione di un ospedale
moderno e funzionale e magari capace di attirare utenti da altre
regioni.
Il costo della ristrutturazione noi non ce l'abbiamo, non
sappiamo esattamente quanto ci è costata e quanto ci costa tenendo
conto di tutti i vari tipi di intervento.
Per quanto riguarda i tempi, possiamo ipotizzare 7-8 anni dalla
progettazione alla consegna; dal momento in cui si apre il cantiere
per la costruzione di un nuovo ospedale occorrono circa 3 anni per
eseguire l'opera: 2 anni sono necessari per la progettazione e per
le procedure di appalto, possiamo aggiungere altri 2 anni per
eventuali incidenti di percorso, ma se si iniziasse subito a
lavorare per il nuovo ospedale, esso sarebbe ultimato pochi anni
dopo il duemila.
A me pare che qui, a volte, si ponga il problema della
contrapposizione fra ospedale europeo di alta specialità, quindi
ospedale nuovo, oppure ospedale così com'è adesso, e quindi si
ristruttura o si amplia l'ospedale attuale. Questo tipo di
contrapposizione: ospedale europeo, ospedale regionale, è una
contrapposizione che è posta male perché si devono confrontare fra
loro soluzioni diverse, ma sulla stessa ipotesi. Non si può qui
pensare all'ospedale moderno come ad un progetto utopico da
realizzare chissà quando, e intanto va avanti continuamente, va
avanti quasi per inerzia la ristrutturazione.
Credo che noi tutti vogliamo un ospedale capace di rispondere ai
bisogni di salute della nostra gente, oltre che di possibili altri
utenti, e tale da essere capace di adeguarsi in modo veloce ai
cambiamenti. Vogliamo descriverlo meglio? Vogliamo precisare quali
sono le unità operative che vanno mantenute o quelle eventualmente
da attivare, in modo da offrire indicazioni chiare a chi deve
progettare il nuovo, ma anche a chi elabora il progetto di
ristrutturazione o di ampliamento? Noi saremmo anche d'accordo a
fare una ulteriore verifica circa la soluzione che abbiamo
prefigurato, nel senso che siamo disponibili a che si proceda in
tempi brevi ad una verifica seria di costi-benefici delle due
soluzioni ipotizzate, dato che si tratta di una decisione
importante che va suffragata con quanti più dati possibili. Nel
frattempo possono essere portati a termine i lavori di
ristrutturazione già iniziati o appaltati nella sede di viale
Ginevra, ma solo quelli urgenti; non vanno iniziati altri
interventi di ampliamento.
Rispetto all'ampliamento direi che non c'è molta chiarezza sui
progetti di ampliamento, nel senso che via via ci giungono
prospetti diversi; ogni tanto si introduce qualche reparto nuovo su
cui intervenire o da ristrutturare, c'è infatti una discrasia fra
quella che è tabella del programma di ampliamento inserito nel
documento con cui l'Assessore risponde alla petizione, e la tabella
dei lavori di ampliamento aggiornata al 16 novembre 1995, quindi
anche su questo tema non c'è una chiarezza.
Finché non si decide con una decisione tempestiva per un nuovo
ospedale si continua quasi per inerzia, perché bisogna rispondere
alle domande dell'utenza, a ristrutturare. Faccio l'esempio della
Radioterapia: intanto è da vedere se questo servizio sulla base del
bacino di utenza, va attivato oppure no, quindi sarebbe già da
decidere sulla base di quali criteri si attiva oppure no, ma
supponiamo pure che si voglia attivare perché abbiamo 100 utenti
che ogni anno chiedono questo servizio; noi possiamo dare risposte
diverse a questo tipo di bisogno.
Cioè possiamo dire: guardate che la nostra intenzione è di
costruire un nuovo ospedale, i tempi di costruzione non sono
lunghissimi, noi ci impegniamo fin d'ora perché uno dei primi corpi
di costruzione sia proprio la Radioterapia, per cui nel giro di
8-10 anni avremmo questo servizio. Se vogliamo invece procedere in
modo diverso e offrire una risposta subito a questa domanda, noi
daremo una risposta reale a questa domanda solo fra 5-6 anni,
perché tali sono gli anni necessari per costruire all'interno di
questa struttura questo tipo di servizio.
Ancora, rispetto alla ristrutturazione vorrei sottolineare come
sia difficile ristrutturare all'interno di un edificio in cui
abbiamo gli ammalati, i degenti. Sempre tenendo conto del piano di
lavoro progettato, risulterebbe che nella primavera-estate del 1996
dovremmo avere i lavori di ristrutturazione all'ala sud, i lavori
di ristrutturazione della mensa e della Cappella, i lavori di
ristrutturazione dell'ala nord-est, l'ampliamento del Pronto
soccorso, la ricollocazione del gas medicali, la realizzazione di
una nuova sala chirurgica vascolare, la ristrutturazione nell'ex
Maternità. Come è possibile pensare che in viale Ginevra possa
continuare la vita normale degli ammalati con tutti questi lavori
fatti contemporaneamente?
Quale conclusione la mia? Mi chiedo: come mai c'è tanta
difficoltà ad esprimersi per un nuovo ospedale, se tutti dicono che
sono d'accordo? Lo stesso Assessore ha affermato di non aver mai
fatto una dichiarazione contro il nuovo ospedale. Allora penso che
esprimere un orientamento sul nuovo ospedale può farci fare un
piccolo passo avanti, e non è che questo sia in contraddizione con
i lavori di approfondimento e di studi ulteriori.
Per esprimere compiutamente il nostro pensiero, abbiamo
preparato una risoluzione, che adesso presento alla Presidenza, in
cui diciamo che il problema della sanità in Valle d'Aosta va
affrontato nella sua complessità e quindi anche negli aspetti
organizzativi, che vanno rivisti alla luce della recente riforma
sanitaria; diciamo che quanto chiedono i firmatari della petizione
riguarda scelte di politica sanitaria che periodicamente sono poste
all'attenzione del Consiglio e che non possono attendere ancora,
pena la funzionalità dello stesso servizio chiamato proprio dalla
riforma sanitaria a trasformarsi, per offrire agli utenti
prestazioni sempre più all'altezza delle esigenze ed aderenti ai
cambiamenti veloci derivanti dall'evolversi delle patologie e delle
stesse tecnologie di diagnosi e cura; diciamo che la petizione ha
posto l'accento su aspetti non certamente marginali, in quanto la
perdurante mancanza di posti letto e la loro distribuzione su tre
sedi distaccate sono considerati problemi di fondo di cui è affetto
il sistema ospedaliero della nostra regione.
Consideriamo anche che sulla mancanza di posti letto c'è una
valutazione concorde; che la distribuzione del servizio ospedaliero
su tre sedi è fonte di diseconomie, e per questo chiediamo al
Consiglio: di condividere le preoccupazioni espresse dai firmatari
della petizione popolare; di esprimersi sul fatto che ritiene che
la costruzione di un nuovo ospedale rappresenti un orientamento da
assumere come base della programmazione sanitaria; di considerare
necessario un approfondimento da realizzare nel corso di 6 mesi per
definire le caratteristiche del nuovo ospedale e per redigere una
analisi costi-benefici; di evidenziare la necessità nelle more
della decisione definitiva di proseguire i lavori di
ristrutturazione in via di esecuzione o già appaltati, ma di non
avviare nuovi lavori che comportino ampliamenti dell'attuale
struttura ospedaliera di viale Ginevra.
La conclusione di questa petizione riprende in sintesi le
conclusioni della V Commissione, facendo precedere però il tutto
dall'espressione di un orientamento da assumere rispetto alla
costruzione di un nuovo ospedale.
Si dà atto che, dalle ore 19,03, riassume la Presidenza il
Presidente Stévenin.
Presidente Ha chiesto la parola il Consigliere Marguerettaz.
Marguerettaz (PpVA) Molto brevemente per illustrare un ordine
del giorno che intenderemmo come forze di minoranza presentare
all'attenzione del Consiglio, un ordine del giorno che vuole
esprimere, a fronte della petizione popolare, una posizione
anzitutto politica, una volontà politica che sembra essere emersa
dal dibattito. Una volontà politica di indirizzarsi verso la
costruzione di un nuovo ospedale, previo tutto l'iter da seguire,
ma credo che se concludessimo tutto questo dibattito senza dire un
qualcosa in questo senso, avremmo rischiato forse davvero di
perdere un intero pomeriggio per nulla.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Sarò molto breve, visto il livello di attenzione
del Consiglio regionale, anche perché posso rispondere a quelli
presenti in aula, e non agli altri.
Mi pare che un filo conduttore degli interventi di molti
consiglieri sia che oggi il Consiglio comunale non ha tutti gli
elementi per dare una risposta e che, in definitiva, le conclusioni
della V Commissione sono delle conclusioni accettabili da parte
della maggior parte dei consiglieri. Questo mi sento di
condividerlo, per correttezza voglio dare alcune risposte ad alcuni
punti che sono stati presentati.
Radioterapia, dice il Consigliere Parisi, sì o no, e questo tema
lo riprendono altri. Noi abbiamo già discusso di questo argomento,
anche Lanièce ha accennato a questo, durante una interpellanza
presentata proprio dal Consigliere Lanièce, ed io ho avuto modo di
illustrare il documento programmatico per l'attivazione di un
servizio di radioterapia previsto in tre fasi, della quale la prima
è già stata attivata con la convenzione con l'USL per la
istituzione di un ambulatorio in Valle d'Aosta; la seconda fase -
quella che personalmente ipotizzo - che consiste in un supporto
tecnico per la costruzione e la gestione di un servizio di
radioterapia, sta avvenendo e definisce che la gestione del
servizio sarà effettuata sotto la direzione e la responsabilità del
Primario del Servizio di radioterapia dell'Ospedale di Ivrea, da un
medico proveniente dall'organico dello stesso servizio.
Si tratta di una radioterapia souple, che non prevede la
costituzione di una unità operativa in loco, che potrebbe essere
prevista - dice questo documento programmatico che ho illustrato
durante quel Consiglio regionale - teoricamente in una terza fase a
seconda della casistica.
Rispetto a questo, mi permetto di far presente al Consigliere
Squarzino che i suoi dati sono totalmente fuori luogo: purtroppo
non sono 100 i pazienti all'anno, ma sono 300 decessi all'anno e
500 nuovi casi all'anno. Mi chiedo se il Consiglio regionale può
permettersi di non dare una risposta a 300 decessi all'anno; ogni
famiglia valdostana ha un caso di paziente tumorale perché il
rapporto è di 1 a 3. Qui siamo in 35 e qualcuno di noi purtroppo
potrebbe avere una malattia di questo genere, stando alle
statistiche, per cui i dati sono allarmanti. E' per questo motivo
che non può essere accettata la proposta di risoluzione presentata
dal Consigliere Squarzino, che vorrebbe bloccare tutte le
attività.
La proposta nostra - in questo senso presenteremo una
risoluzione e chiedo sin d'ora una breve sospensione dei lavori per
concordarla - intende dire chiaramente due cose: che bisogna
distinguere gli interventi a breve e medio periodo da quelli che
sono di lungo periodo; i primi consistono rispetto alle decisioni
già prese dalle Giunte precedenti nel Servizio di radioterapia,
perché vi ricordo che l'istituzione e l'ampliamento del Pronto
soccorso erano previsti già dalla legge regionale n. 70, votata da
questo Consiglio regionale nel mese di luglio 1993, che specifica
chiaramente che per poter addivenire ad un dipartimento di secondo
livello si deve ampliare il Pronto soccorso del presidio
ospedaliero di viale Ginevra, non parla di un pronto soccorso
ipotetico.
Questo perché si deve inserire una sala radiologica, una sala di
ortopedia e traumatologia, eccetera. Per cui il Pronto soccorso è
già un dato di fatto, a meno che il Consiglio regionale non voglia
disconoscere ciò che lui stesso ha votato.
L'unica novità riguarda la Radioterapia, ed è una novità
relativa perché potrei documentare al Consiglio le decisioni già
assunte nel lontano 1992-1993 dall'allora Assessore Beneforti e
dagli assessori che si sono succeduti, decisioni che hanno tutte
ribadito l'urgenza di provvedere in merito, ma lo studio
preliminare fatto durante questa fase dal prof. Sannazzaro e dalla
dott.ssa Ozzello assieme ai nostri dott. Meloni, Di Vito, sta a
dimostrare che questo tipo di ampliamento di fatto non lo è, perché
si situerebbe sotto l'ampliamento del Pronto soccorso. Questo per
dare una risposta chiara ad affermazioni che sono state riportate
fuori da quest'aula e che non sono assolutamente veritiere.
Per quanto riguarda il mio modello di assistenza ospedaliera
riguardo alla altissima specializzazione, ho già avuto modo di dire
che a naso, senza avere oggi nessun elemento in più di quanti ne
abbiate voi, i Servizi di cardiochirurgia e di neurochirurgia sono
realizzabili in Valle d'Aosta non con la istituzione di una unità
operativa, con un primariato, aiuti e assistenti, infermieri,
medici, eccetera, ma con un servizio di rete informatica collegata
con le migliori strutture territoriali vicine a noi anche di
Oltralpe, rete che dà la possibilità di trasmettere con sistemi di
telemedicina le immagini a distanza e di poter far venire - se del
caso - in loco le équipes chirurgiche nella nostra struttura, che
già attualmente potrebbe essere in grado di dare delle risposte dal
punto di vista puramente di sala operatoria chirurgica e
rianimazione a questo tipo di interventi.
Questo per chiarire alcune domande che sono state fatte.
Brevissimamente, per quanto concerne i costi, purtroppo chi
parla - Linty e Squarzino - di un costo di circa 200 miliardi, è
molto distante dalla verità. Dati recentissimi legati alla
costruzione di un ospedale in bassa Italia da parte di una
struttura privata, indicano sui 500 milioni per posto letto la
media; fatti i calcoli, compresi i costi delle aree e le spese
generali, andiamo sicuramente vicino ai 500 miliardi. Questo per
confutare l'affermazione di Squarzino, che molto ottimisticamente
si fermerebbe sui 195 miliardi. A questo bisognerebbe aggiungere
poi i costi di ristrutturazione delle tre sedi esistenti, ma non è
questa la sede per discuterne.
Ribadisco che il Consiglio regionale dovrà esprimersi a ragion
veduta su queste posizioni, è importante che si abbiano tutti i
dati a disposizione; concordo su molte delle affermazioni che sono
state fatte dai consiglieri qui presenti, mi riferisco in
particolar modo al Consigliere Lanivi, che ribadisce la necessità
di seguire i valori della concretezza e della lungimiranza, al
Consigliere Piccolo, che giustamente distingue fra interventi
urgenti e ipotesi future a lungo termine, al Consigliere Lanièce
che ribadisce la necessità di alcune ristrutturazioni ivi compresa
la Radioterapia, al Consigliere Marguerettaz che dimentica forse
che è pur vero che bisogna dare dei servizi ottimali anche
all'assistenza alla famiglia, ma che il modello - non futuro, ma il
modello già presente in alcune realtà francesi e tedesche - per
dare l'assistenza al paziente è quello di insediare nelle immediate
vicinanze dei presidi ospedalieri delle unità immobiliari, che
permettono di deospitalizzare in pochi giorni il paziente e di dare
ivi assistenza con i parenti da parte della struttura ospedaliera
che si reca giornalmente per fare le terapie.
Questo non è il futuro, ripeto, è già il presente, e questa
situazione potrebbe essere utilizzata anche in Valle d'Aosta per
dare una risposta evidentemente non a coloro che vivono negli
alentours della città di Aosta, perché per quelli la situazione di
post-acuzia dovrebbe essere l'ospitalizzazione a domicilio, ma per
dare una risposta a coloro che vivono nelle vallate laterali.
Chiedo alla Presidenza di sospendere per dieci minuti il
Consiglio, per dare modo di preparare una risoluzione.
Presidente Il Consiglio, come d'abitudine, accoglie la richiesta
di sospensione.
Si dà atto che la seduta è sospesa dalle ore 19,39 alle ore
20,17.
Presidente Riprendono i lavori del Consiglio. Viene distribuita
la terza risoluzione, da ciò si deduce che non è stata raggiunta
una intesa.
Qualcuno chiede la parola? Se nessuno chiede la parola, con la
presentazione della terza risoluzione chiudo la discussione
generale e passiamo alla votazione.
Ha chiesto la parola sulla risoluzione il Consigliere
Florio.
Florio (VA) La risoluzione che ci è stata presentata
dall'Assessore Vicquéry, così come corretta nel corso della
riunione dei Capigruppo della maggioranza, non è una risoluzione
che può ottenere il nostro voto favorevole, e spiego il perché.
A noi sembra che sia il testo aggiunto all'ultimo punto della
premessa un escamotage per cercare di dire una cosa molto
importante, che poi si sottrae dal punto di vista del contenuto con
il punto 2 "dell'Impegna".
Da una parte infatti si dice che si tiene conto degli
orientamenti espressi a favore della verifica di fattibilità di una
nuova struttura ospedaliera, e nello stesso momento, al secondo
punto, si impegna la Giunta ad affidare ad agenzia o società un
incarico per la realizzazione di uno studio comparativo di
fattibilità e di analisi di costi-benefici tra le tre soluzioni. Al
punto 2 dell'Impegna, quindi, tutto ritorna da capo; nella sostanza
dei fatti è come se l'inciso, aggiunto all'ultimo punto della
premessa, non fosse esistito. Si tiene conto che qui dentro sono
stati manifestati chiari intendimenti nel senso della costruzione
di una nuova costruzione ospedaliera, ma tanto tutto verrà di nuovo
ridiscusso e rivisto su di un piano di totale parità nel secondo
punto.
A noi sembra che questo sia un sistema di mediazione tentata,
per cercare però di non dire ciò che riteniamo doveroso che a
questo punto questo Consiglio regionale dica. A noi sembrava di
aver manifestato in termini anche generali soltanto, non come
decisione apodittica, l'orientamento per la costruzione di un nuovo
ospedale. Si tratta di un orientamento evidentemente da sottoporre
a verifica con società o agenzia per definire quale modello
dovrebbe essere realizzato ex novo, primo punto del deliberato, e
il secondo punto verrebbe meno se non per la parte connessa con il
concerto con il comune interessato. Quindi non possiamo votare
questa risoluzione e manteniamo la nostra.
Presidente Pongo in votazione la prima risoluzione presentata, a
firma Florio, Riccarand, Squarzino:
Presenti: 29
Votanti: 4
Favorevoli: 3
Contrari: 1
Astenuti: 25 (Agnesod, Aloisi, Bich, Bionaz, Collé, Dujany,
Ferraris, Lanièce, Lanivi, Lavoyer, Linty, Mafrica, Marguerettaz,
Parisi, Perrin C., Perrin G.C., Perron, Piccolo, Rini, Stévenin,
Tibaldi, Vallet, Vicquéry, Viérin D., Viérin M.)
Il Consiglio non approva
Presidente Si passa all'esame della risoluzione presentata dai
Consiglieri Marguerettaz, Collé ed altri.
Ha chiesto la parola il Consigliere Marguerettaz.
Marguerettaz (PpVA) Per annunciare anche da parte nostra il non
ritiro dell'ordine del giorno presentato, naturalmente del nostro
scontato voto a favore, sottolineando come invece per quanto
concerne la risoluzione presentata da gran parte della maggioranza
il nostro sarà un voto di astensione motivato dal fatto, come più
volte sottolineato dagli interventi nel corso del dibattito, che a
nostro avviso un'unica cosa era richiesta a tutto il dibattito che
si è svolto questo pomeriggio, ed era di esprimere una volontà
politica.
L'ordine del giorno che abbiamo presentato non pone dei
"paletti" troppo rigidi sull'evolversi di tutta la situazione, ma
come ogni consigliere ha potuto vedere si limita ad esprimere una
volontà politica, che per il resto mi è parso di cogliere negli
interventi di tutte le forze politiche.
Presidente Pongo in votazione la risoluzione presentata dai
Consiglieri Marguerettaz, Collé ed altri:
Presenti: 29
Votanti e favorevoli: 9
Astenuti: 20 (Agnesod, Aloisi, Bich, Bionaz, Dujany, Ferraris,
Lanivi, Lavoyer, Mafrica, Parisi, Perrin C., Perrin G.C., Perron,
Piccolo, Rini, Stévenin, Vallet, Vicquéry, Viérin D., Voyat)
Il Consiglio non approva
Presidente Pongo in votazione la risoluzione presentata dai
Consiglieri Perron, Ferraris ed altri:
Presenti: 29
Votanti e favorevoli: 20
Astenuti: 9 (Collé, Florio, Lanièce, Linty, Marguerettaz,
Riccarand, Squarzino Secondina, Tibaldi, Viérin M.)
Il Consiglio approva
Presidente Con questa votazione sono esauriti i lavori del
Consiglio. Il Consiglio è convocato per domani alle ore 9,15.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK