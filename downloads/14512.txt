Consiglio Regionale della Valle d'Aosta - Oggetto del Consiglio n. 1769 del 24 gennaio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula
Oggetto del Consiglio n. 1769 del 24 gennaio 1996 - Resoconto
SEDUTA ANTIMERIDIANA DEL 24 GENNAIO 1996
OGGETTO N. 1769/X Esito dell'incarico per la redazione del
progetto di un parco archeologico nell'area megalitica di
Saint-Martin de Corléans. (Interrogazione)
Interrogazione Richiamata la delibera di Giunta n. 8931 del 27
settembre 1991 avente per oggetto "incarico agli architetti
Valletti e Curti e Ing. Vallacqua per la redazione del progetto di
un Parco archeologico nell'area megalitica di Saint-Martin de
Corléans in Comune di Aosta";
Atteso che i tecnici incaricati dovevano far pervenire
all'Assessorato al Turismo gli elaborati grafici del progetto di
massima e fattibilità, completati da preventivo di spesa di massima
entro il 29 febbraio 1992;
Appreso che l'attuale Assessore regionale ha organizzato un
gruppo di lavoro composto dai progettisti incaricati e da
rappresentanti della Soprintendenza per rivedere il progetto;
Preso atto che detto gruppo ha terminato la prima fase di lavoro
ed è stato organizzato un incontro con gli abitanti del quartiere
di Saint-Martin de Corléans per sottoporre loro il nuovo
progetto;
i sottoscritti Consiglieri regionali
Interrogano
il Presidente della Giunta per conoscere:
a) in quale data sono stati consegnati all'Amministrazione
regionale gli elaborati grafici di cui alla delibera n. 8931 del 27
settembre 1991 e a quanto aumentava il preventivo di spesa
massima;
b) a quanto ammontano gli onorari eventualmente liquidati ai
professionisti incaricati e quale tipo di atto determina il
rapporto di lavoro che questi ultimi intrattengono oggi con
l'Amministrazione regionale;
c) da chi era composto il gruppo creato dall'Assessore e in
quali date si sono svolte le sedute di lavoro.
F.to: Marguerettaz - Collé - Lanièce
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) In relazione ai quesiti posti dagli interroganti su
questo argomento, gradirei iniziare la risposta dalla prima fase,
andando ad analizzare l'iter complicato che ha avuto l'argomento in
questione.
Nell'anno 1988 l'Amministrazione regionale bandiva un concorso
di idee, a carattere nazionale, per la progettazione di un parco
archeologico nell'area megalitica di Saint-Martin de Corléans in
Aosta, pubblicato sulla Gazzetta Ufficiale in data 24 maggio 1988.
Per la selezione dei progetti pervenuti e per la individuazione del
progetto vincitore fu nominata una commissione apposita, la quale
operò dal mese di dicembre 1988 al 7 giugno 1989; in tale data la
commissione giudicante proclamava vincitore del concorso il
progetto presentato dal gruppo facente capo all'architetto Valletti
di Torino.
Questa scelta, indicata dalla commissione, fu fatta propria
dalla Giunta regionale attraverso una deliberazione adottata il 3
novembre 1989, n. 10121.
Circa due anni dopo, siamo a settembre 1991, la Giunta regionale
incaricava il gruppo Valletti della redazione di un progetto di
massima e di fattibilità della sistemazione archeologica dell'area
megalitica. Nel frattempo, dal 1990, era stato inoltrato al TAR un
ricorso, presentato da alcuni progettisti che avevano partecipato
alla gara ma chiaramente non erano stati scelti e non erano i
vincitori; il ricorso era basato su presunte irregolarità nella
composizione della commissione giudicante e su presunti rapporti di
collaborazione professionale fra i vincitori del concorso e la
Regione.
Il ricorso fu rigettato dal TAR il 20 maggio 1991, contro questa
sentenza i ricorrenti proposero appello al Consiglio di Stato. La
sentenza del Consiglio di Stato, che pone una parola definitiva su
questo caso, venne pubblicata a novembre 1994 e definitivamente
venne rigettato l'appello e condannati in solido gli appellanti al
rimborso in favore della Regione delle spese, complessivamente tre
milioni.
Ritornando un passo indietro nel tempo occorre dire che nel
1992, in sede assembleare, con gli abitanti del quartiere di
Saint-Martin de Corléans, furono presentati, illustrati e resi
pubblici gli elaborati progettuali di massima conseguenti
all'incarico di Giunta del settembre 1991, con alcune leggere
modifiche rispetto al bozzetto vincitore del concorso di idee.
Nel 1993 fu portata al Comune di Aosta una seconda variante di
massima con ulteriori aggiustamenti. Purtroppo, pur coinvolgendo
ufficialmente l'Amministrazione comunale di Aosta, non vi sono
state al riguardo prese di posizione ufficiali, tali da poter
avviare una progettazione definitiva.
Al fine di superare questa situazione di stallo, dopo
l'acquisizione del testo ufficiale della sentenza definitiva del
Consiglio di Stato, si è provveduto a creare un gruppo di lavoro
formato dai sigg. Renato Perinetti, Rosanna Mollo, Franco Mezzena,
Lorenzo Apollonia e Vittorio Valletti, con l'obiettivo di rivedere
ed adeguare il progetto rispetto ad alcune giuste osservazioni ed
esigenze reali espresse dagli abitanti del quartiere, fermo
restando la salvaguardia comunque dei presupposti culturali e
formali della proposta originaria. Il gruppo di lavoro, oltre a
quattro riunioni plenarie avvenute nel corso del 1995, ha
provveduto ad una fitta serie di controlli sul campo e ricerche dei
singoli, che naturalmente sono avvenuti in modo informale.
Circa la richiesta relativa alla quantificazione degli onorari
da corrispondere agli incaricati del progetto, si fa presente che
fino ad oggi nulla è stato corrisposto ai progettisti, né il premio
per il concorso di idee del 1988 al vincitore, né in relazione agli
elaborati prodotti successivamente, in base agli incarichi con la
delibera del 1991.
A tutt'oggi, proprio perché si tratta di una fase di pre-scelta,
non si è voluto formulare un progetto, ma una semplice bozza di
deliberazione. Attualmente, sulla base dell'incontro avvenuto due
settimane fa, il 9 gennaio di quest'anno con gli abitanti del
quartiere, si provvederà ad una definitiva rielaborazione e a breve
verranno nuovamente chiamate ad esprimersi le due amministrazioni,
regionale e comunale, sia a livello di Giunta che dei rispettivi
Consigli. Solo dopo un formale assenso si procederà alla redazione
del progetto esecutivo, e alla eventuale necessaria revisione
dell'incarico professionale.
Penso di aver risposto ai quesiti posti dagli interroganti su
questo argomento che, come dicevo prima, ha avuto un iter molto
complesso, su cui sicuramente nei prossimi mesi avremo modo di
tornare a discutere nelle varie sedi, sicuramente per giungere però
- questo ritengo doveroso sottolinearlo, ma penso sia la volontà di
tutti coloro che sono seduti in quest'aula - ad una decisione
definitiva nel più breve tempo possibile.
Si dà atto che, dalle ore 10,49, presiede il Vicepresidente
Marco Viérin.
Presidente Ha chiesto la parola il Consigliere Marguerettaz.
Marguerettaz (PpVA) Non so se mi devo rivolgere al Presidente
del Consiglio o al Presidente della Giunta per replicare alla
risposta che l'Assessore mi ha dato, o per meglio dire alle
non-risposte che l'Assessore mi ha dato, o alla Croce Rossa... a
qualcuno che difenda la possibilità per dei consiglieri di questo
Consiglio di porre delle semplici questioni e di avere delle
semplici risposte. Non so chi è il "garante" di questa incresciosa
situazione, che garantisca il singolo consigliere dal poter
esercitare con una minima soddisfazione il proprio ruolo.
Ripeto, non so chi sia il garante, ma se c'è, gli faccio formale
appello perché la dignità del singolo consigliere o dei gruppi
politici che fanno parte di questo Consiglio vengano
rispettati.
Riprendo questa interrogazione per tradurre questo pensiero. Le
domande erano molto semplici.
La prima: in quale data sono stati consegnati
all'Amministrazione regionale gli elaborati grafici di cui alla
delibera n. 8931 del 27 settembre 1991 e a quanto aumentava il
preventivo di spesa massima. L'Assessore non mi ha detto né quando
sono stati presentati gli elaborati, né a quanto aumentava la spesa
preventiva.
La seconda: a quanto ammontano gli onorari eventualmente
liquidati ai professionisti incaricati, a questa domanda è stata
data risposta: zero lire; quale tipo di atto determina il rapporto
di lavoro che questi ultimi intrattengono oggi con
l'Amministrazione regionale: a questo quesito non è stata data
nessuna risposta.
La terza: da chi era composto il gruppo creato dall'Assessore, è
stato risposto; in quali date si sono svolte le sedute di lavoro,
mi è stato detto quattro riunioni nel 1995.
Poi non so se in buona fede, e mi auguro che sia in buona fede
altrimenti siamo anche alla "presa per i fondelli" - perché non c'è
altra espressione da usare in questo caso - a conclusione del suo
intervento l'Assessore dice anche che spera di aver risposto alle
questioni dell'interrogante. Ma stiamo scherzando o ci stiamo
prendendo in giro?
Qui c'è un atto pubblico della Giunta, una delibera che credo
abbia ancora un qualche valore, almeno mi auguro perché se non ce
l'ha neanche una delibera... già le parole abbiamo visto il valore
che hanno, ma almeno gli atti pubblici dovrebbero averlo; c'è una
delibera che dice che questi professionisti dovevano consegnare
degli elaborati grafici entro una certa data. Sono stati consegnati
oppure no questi elaborati grafici? Se sono stati consegnati,
l'Assessore mi deve rispondere di sì e dirmi entro quale data, e
tutto finisce. Se non sono stati consegnati - dalle informazioni
che ho avuto parrebbe sia così -, deve seguire forzatamente
un'altra delibera a questa: una delibera che proroghi i termini ai
professionisti incaricati, oppure una delibera che metta delle
penali per il ritardo che i professionisti hanno accumulato
rispetto ai tempi segnati dalla delibera.
Come ripeto, cosa può fare un consigliere di fronte a questo?
Faccio la replica, il Presidente dirà: passiamo al punto n. 6,
qualcuno che magari ha più esperienza mi spiegherà.
Poi c'è un altro fattore estremamente grave. Abbiamo saputo che
l'arch. Valletti continua a lavorare presso l'Amministrazione
regionale per questo progetto, fa parte di un gruppo di lavoro,
eccetera. Ma se il gruppo di lavoro è formato da dipendenti
regionali non c'è nessun problema, se c'è un professionista esterno
che collabora con dei dipendenti regionali, quindi dà del suo
tempo, immagino che corrisponderà poi anche a questo tempo dato
all'Amministrazione un conseguente onorario per il professionista,
ci deve essere anche qui a norma di legge uno straccio di atto
amministrativo che regoli questo rapporto di lavoro. Era questo che
volevamo conoscere; non ci è stato detto assolutamente nulla.
Gruppo di lavoro: è sorprendente, se tutti i settori
dell'Amministrazione regionale funzionassero come funziona questo
gruppo di lavoro, penso che non saremmo sicuramente
all'opposizione, perché sarebbe da fare un coro di lodi e di
applausi all'operatività e di questa Amministrazione e di
conseguenza dei funzionari.
Questo è un gruppo di lavoro che doveva rivedere tutto il
progetto del Parco archeologico di Saint-Martin de Corléans, fanno
quattro riunioni - dico quattro - e presentano un nuovo progetto.
Ora, se per rivedere un progetto sono state sufficienti quattro
riunioni e se, come ci ha detto l'Assessore, il progetto elaborato
dai professionisti incaricati è stato solo un lieve ritocco del
progetto originale che aveva vinto il concorso di idee, significa
che noi abbiamo stabilito di dare 150 milioni per un ammontare di
quattro riunioni. Mi convinco sempre di più di aver sbagliato tutto
nella vita.
Un'altra considerazione su questo gruppo di lavoro. C'è una cosa
che ho dimenticato di scrivere nell'interrogazione ma che credo sia
bene sollevare. L'Assessore mi ha detto da chi era composto il
gruppo di lavoro, non mi ha detto le date; a me sarebbe piaciuto
sapere anche le date di queste riunioni e non solo il numero - in
quali date, infatti ho chiesto, si sono svolte le sedute di lavoro
- e mi sarebbe piaciuto sapere se a queste riunioni hanno
partecipato sempre tutti i componenti del gruppo di lavoro; non
solo, ma se tutti i componenti del gruppo di lavoro sono sempre
stati convocati per queste riunioni.
Mi fermo perché, sconcertato, non riesco nemmeno a continuare.
Dico solo che dietro a questa vicenda c'è, a mio e a nostro avviso,
da parte di chi ha sottoscritto quest'interrogazione, un grosso
pasticcio, che probabilmente ha le sue origini proprio all'inizio
di quella storia che l'Assessore ha ricordato, un pasticcio che
però noi vediamo con sconcerto continuare ancora oggi. Speravamo
con questa interrogazione di dare la possibilità all'Assessore, in
particolare a questa Giunta, di sgombrare il campo da ogni
equivoco, una possibilità che - prendo atto e poi mi riserverò di
fare delle valutazioni di tipo personale - questa Giunta con la
risposta datami dall'Assessore non ha saputo assolutamente
sfruttare, dubbi che quindi questa Giunta non è riuscita
assolutamente a confutare.
Presidente Si prende atto che il Consigliere Marguerettaz non è
soddisfatto, riferirò al Presidente del Consiglio in merito alle
sue perplessità sulle garanzie da dare all'espletamento delle
funzioni del consigliere regionale. Ha chiesto la parola il
Consigliere Lanièce.
Lanièce (GA) Prendo la parola anch'io per esprimere le
perplessità già avanzate dal Consigliere Marguerettaz in merito
alla non risposta dataci a questa interrogazione. Purtroppo anche
stavolta abbiamo visto come iniziative, pur lodevoli, della
minoranza trovano un muro da parte della Giunta in risposte che non
ci soddisfano affatto e che non danno come in questo caso la
visione chiara di quale sia la situazione di questa vicenda così
intricata e così preoccupante, anche per le evidenti ripercussioni
che avrà sul quartiere di Saint-Martin de Corléans.
Nel ribadire anch'io la mia perplessità su queste non-risposte e
sul fatto che comunque questa vicenda rimane in piedi con tutte
quelle carenze con cui era nata e con cui continua ad esistere,
volevo solo fare una piccola considerazione. In qualsiasi direzione
ci si muova, la cultura in Valle d'Aosta trova sempre sul suo
cammino il potere politico; è impossibile pianificare progetti
culturali, senza che il potere politico ne sia a conoscenza e possa
decidere fini, strategie e utilizzi. Non vedo collaborazione fra
politica e agenti culturali, ma piuttosto l'imposizione dell'una
sugli altri, e questo non mi sembra affatto costruttivo né per la
politica, né per la cultura, né per la loro utenza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK