Consiglio Regionale della Valle d'Aosta - Oggetto del Consiglio n. 2710 del 27 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
INDUSTRIA
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2710 del 27 luglio 2023 - Resoconto
OGGETTO N. 2710/XVI - D.L. n. 116: "Modificazione
all'articolo 5 della legge regionale 7 dicembre 2022, n. 31
(Interventi regionali per lo sviluppo dell'imprenditoria giovanile,
femminile e da parte dei disoccupati di lunga durata nei settori
dell'industria e dell'artigianato), e rifinanziamento, per l'anno
2023, del servizio di tutoraggio per la redazione del business
plan".
Bertin (Presidente) -
Passiamo al punto 6.02. La legge in
questione è composta da due articoli, il relatore è il Presidente
della II Commissione, Rosaire, a cui passo la parola per presentare
la relazione.
Rosaire (UV) -
Disegno di legge regionale 116,
"Modificazione dell'articolo 5 della legge regionale 7 dicembre
2022, n. 31 e rifinanziamento per l'anno 2023 del servizio di
tutoraggio per la redazione del business plan". Il disegno di legge
sugli interventi regionali per lo sviluppo dell'imprenditoria
giovanile femminile da parte dei disoccupati di lunga durata nei
settori dell'industria e dell'artigianato è nato accorpando la
legge regionale 31 marzo 2003 - che si occupava d'integrazione e di
finanziamento dello Stato per interventi a favore
dell'imprenditoria femminile - e la legge regionale 23 gennaio 2009
n. 3, che si occupava, quest'ultima, degli interventi regionali per
lo sviluppo dell'imprenditoria giovanile, è stato approvato in
quest'Assise a dicembre dello scorso anno.
Questa norma punta a incentivare l'imprenditoria giovanile e
femminile in Valle d'Aosta, rivolgendosi ai giovani di età compresa
tra i 18 e i 35 anni e alle donne che intendano avviare un'attività
imprenditoriale nei settori dell'industria e dell'artigianato.
L'attualizzazione della legislazione allora esistente nel
settore rientrava negli obiettivi del Piano delle politiche del
lavoro 2021-2023, che si prefiggevano di rispondere alle nuove
esigenze del territorio e del settore produttivo regionale.
Nata per garantire ai giovani imprenditori la sicurezza
economico-finanziaria nell'avviamento delle proprie iniziative a
fronte della presentazione di un business plan, la legge si
prefigge di raggiungere obiettivi chiari, rafforzare le competenze
di nuovi imprenditori, sostenere le piccole e medie imprese,
affrontare gli effetti della crisi economica e favorire l'accesso
al lavoro di persone a rischio di esclusione sociale o di
disoccupazione.
Alla data del 24 luglio, a distanza di sei mesi
dall'approvazione della norma, sono complessivamente trentatré i
potenziali beneficiari della misura che si sono rivolti alla
struttura regionale competente per richiedere informazioni in
merito ai requisiti necessari per accedere ai benefici di
legge.
A seguito di un primo colloquio informativo, sette neo
imprenditori hanno presentato domanda di accesso alla misura e sono
attualmente in fase di valutazione da parte della finanziaria
regionale per il completamento dell'istruttoria tecnica, economica
e finanziaria; altri quattro neo imprenditori e imprenditrici sono
attualmente seguiti per la redazione dei relativi business plan,
con ulteriori ventidue soggetti che potrebbero far richiesta di
tutoraggio.
Gli importi richiesti a oggi ammontano complessivamente a 160
mila euro, cinque imprese hanno richiesto contributi per importi
inferiori ai 10 mila euro, una un contributo di circa 40 mila euro
e un'altra impresa ha richiesto un contributo d'importo appena
inferiore a 80 mila euro, importo massimo previsto dalla norma.
I sette beneficiari che hanno già presentato domanda di
contributo sono: tre imprenditrici, tre giovani imprenditori e
un'impresa costituita da un giovane e da una donna.
Il disegno di legge che portiamo in votazione oggi dispone il
rifinanziamento per il 2023 del servizio di tutoraggio per la
redazione del business plan a favore delle imprese che non ne siano
ancora in possesso ed è composto da due articoli.
All'articolo 1 si amplia la platea dei destinatari del
contributo e si incrementa di 80 mila euro il finanziamento per il
servizio di tutoraggio, rideterminando l'autorizzazione di spesa
che passa pertanto ora da 230 mila a 310 mila euro.
All'articolo 2 si determina l'onere complessivo derivante
dall'applicazione della presente legge in 80 mila euro per l'anno
2023, mediante la riduzione, per il medesimo importo,
dell'autorizzazione di spesa della legge 31 marzo 2003 n. 7.
Il disegno di legge è stato analizzato dalla IV Commissione
consiliare permanente in data 21 luglio e dalla II Commissione
consiliare permanente in data 24 luglio, con espressione di parere
favorevole di entrambe le Commissioni.
Presidente -
Con la relazione, possiamo aprire la
discussione generale sul disegno di legge regionale 116. Ci sono
richieste d'intervento in discussione generale? Non vedo
prenotazioni, chiudo la discussione generale. La discussione
generale è chiusa.
Per il Governo, in fase di replica, l'assessore Bertschy.
Bertschy (AV-VdA Unie) -
Grazie al Presidente della IV
Commissione, grazie per la sua relazione e grazie a tutti i
Commissari della IV Commissione ai quali abbiamo chiesto, fuori
tempo massimo, di poter portare avanti questo provvedimento che ci
permetterà di dare continuità al servizio del business plan, che è
offerto in maniera innovativa su questa legge sull'imprenditoria
giovanile.
Come abbiamo detto, nel fornire i primi dati, siamo a
disposizione a settembre per un'audizione in Commissione sia sulla
legge sull'imprenditoria giovanile che sulla neo imprenditoria,
così da relazionare sul lavoro che si sta facendo su tutte e due le
misure.
Da parte nostra, grazie per queste modifiche, potremo lavorare
su tutte le categorie previste dall'articolo 2 di soggetti
finanziabili, e dall'altro lato poter dare quel servizio che è di
fondamentale importanza per guidare gli investimenti dei giovani
imprenditori.
Presidente -
Ci sono altri interventi? Consigliere
Aggravi per dichiarazione di voto, ne ha facoltà.
Aggravi (LEGA VDA) -
Solo per dare contezza del voto del
mio gruppo. In IV Commissione i Commissari del gruppo Lega Vallée
d'Aoste si sono astenuti e manterremo questa posizione anche in
Consiglio, in coerenza con il voto espresso.
Non è un voto, come abbiamo già avuto modo di dire, sull'oggetto
della legge madre di questa, perché l'avevamo sostenuta e avevamo
anche contribuito con un emendamento. Forse l'urgenza non ci ha
permesso in questo caso, purtroppo, di approfondire il tema più
specifico di questo provvedimento, forse un'urgenza anche dettato
dalla necessità di condurre le operazioni di gara per quello che
riguarda la messa in fase del servizio; però, coerentemente con
quanto detto ed esposto in Commissione, ci asterremo. Ripeto, non è
un'astensione su una legge con cui abbiamo anche contribuito con un
emendamento a suo tempo, ma è dettata dal momento e dalle
circostanze.
Presidente -
Consigliera Erika Guichardaz, ne ha facoltà,
per dichiarazione di voto.
Guichardaz E. (PCP) -
Invece noi, a differenza di quanto
abbiamo fatto in Commissione, alla luce delle spiegazioni e del
puntuale resoconto inviatoci dall'Assessore, abbiamo deciso di
votare questa norma ritenendo utile comunque procedere con urgenza,
anche se un po' fuori tempo massimo, come è stato detto
dall'Assessore. Sicuramente in Commissione non avevamo potuto fare
gli approfondimenti che invece abbiamo potuto fare per quello che
riguarda il voto di oggi in aula e sicuramente, sotto questo punto
di vista, abbiamo già evidenziato all'interno dell'audizione con
l'Assessore, quindi accogliamo con favore anche quanto ha detto e
l'impegno di venire in IV Commissione, perché sono state segnalate
diverse criticità rispetto all'applicazione della legge che
speriamo possano essere migliorate a seguito di un confronto che
potrà esserci in Commissione.
Sicuramente il pezzo del tutoraggio è un pezzo importante per
quello che riguarda la redazione dei relativi business plan,
soprattutto per le persone più fragili, se possiamo dire, perché,
naturalmente, per chi ha delle imprese solide o comunque che hanno
più robustezza, permettetemi di prendere sempre le parole di
Chatrian, che a fine mandato dovrà chiedere dei soldi a tutti noi
per i diritti d'autore... comunque sotto questo punto di vista
sicuramente questa norma va proprio ad agevolare quelle persone più
fragili.
Come dicevo, però facciamo una riflessione in Commissione,
perché, sotto questo punto di vista, rispetto alla prima parte,
rispetto ai beneficiari, sappiamo che ci sono delle criticità e
sarebbe meglio analizzarle adesso che, essendo la norma in itinere,
dobbiamo fare delle valutazioni.
Presidente -
Consigliere Chatrian ne ha facoltà.
Chatrian (AV-VdA Unie) -
Brevemente per sostenere questo
disegno di legge e ringraziare il nostro Assessore - che, in tempi
brevissimi, ha cercato di presentarlo in Commissione - e quindi
tutti i colleghi che hanno comunque creato le condizioni per
portare il documento nell'ultimo Consiglio, prima della pausa
estiva.
Soprattutto nel merito penso che ci sia la necessità di mettere
in evidenza un elemento, quello forse più importante, che ha ben
messo in evidenza la collega Guichardaz. Questo disegno di legge va
a rifinanziare una parte importante che è quella di accompagnamento
a chi deciderà di giocarsi delle proprie chance, quindi evviva che
oggi si possa dare corso a questo rifinanziamento, in modo che a
chi ha non meno chances ma più la necessità di essere accompagnato
da dei professionisti le sue idee, il suo desiderio possano
avverarsi; ma avverarsi bene, con dei conteggi, con dei
professionisti che lo accompagnano, e che sia il pubblico a fare
questo. Penso che sia importante, quindi, da una parte il pubblico
che ti garantisce e dall'altra il privato che decide di giocarsi
una chance nella vita, per poter fare quello che uno magari ha
sempre desiderato e, nello stesso tempo, creare occupazione, posti
di lavoro e, di conseguenza, far crescere la qualità della vita di
una comunità.
Noi pensiamo che questo sia un passaggio importante. L'altro
passaggio sarà quello, sicuramente in autunno di andare a
preparare, a elaborare e a predisporre un documento che vada anche
nel settore del commercio, in modo che si possa aiutare ad
accompagnare i giovani, il settore femminile, in modo che si possa
anche lì, perché no, creare delle agevolazioni e accompagnare, in
modo che ci siano altre opportunità, altre chances anche in altri
settori oltre a quelli compresi nella legge n. 31/22, approvata a
dicembre.
Presidente -
Consigliere Cretier, si è prenotato, ne ha
facoltà.
Cretier (FP-PD) -
Molto brevemente per dare un parere del
gruppo.
A volte la programmazione è fatta sulla base di analisi
ponderate e puntualmente elaborate in previsione, che tengano conto
del momento economico finanziario, poi succede che diventano
necessarie delle modifiche in quanto la bontà del provvedimento
modifica lo stato delle cose, degli impegni, delle previsioni
finanziarie.
La risposta imprenditoriale va oltre le aspettative, diventa
quindi necessario sostenere e accompagnare lo sviluppo dell'azienda
in un contesto di mercato pur sempre difficile e agguerrito.
Il metodo però non sono le richieste a spot, ma attraverso un
accompagnamento del positivo spirito imprenditoriale, proprio per
non correre rischi, far crescere la propria azienda o attività,
ottimizzando i processi di sviluppo con un proprio piano aziendale
o business plan, un documento essenziale, e non solo nei settori
industriali e artigianali; anche nel mondo agricolo si sta aprendo
una visione in questo senso, una visione più ampia di sviluppo
generale e soprattutto, in prospettiva, di impegni finanziari e
investimenti importanti.
Ragionando sempre sui passi da fare, in un'ottica di
salvaguardia del patrimonio, di ammortamenti temporali e
dimensionali oculati, al fine di salvaguardare l'integrità
aziendale e far crescere l'attività, si mettono a punto questi
business plan, limitando il rischio in capo all'imprenditore e
mettendo in sicurezza i conti e il patrimonio personale, quindi un
passaggio necessario, ragionato, che nasce dal confronto, e che
mette in luce il contesto aziendale di partenza. Gli obiettivi
finali possono essere confermati o negati per ovvi motivi di
debolezza strutturale o strategica futura.
L'importante è giungere alla sostenibilità economica e
finanziaria del progetto aziendale, quindi il piano aziendale
approvato con obiettivi raggiungibili.
Infine diventa necessaria la compensazione dell'articolo 5 della
legge regionale 31/2022 in quanto il tiraggio è stato
importante.
Dimostrata l'efficacia si prosegue e, come gruppo, sosteniamo
questo disegno di legge.
Presidente -
Altre dichiarazioni di voto? Non vedo
richieste, cominciamo l'analisi dell'articolato. Articolo 1, non
vedo richieste d'intervento, mettiamolo in votazione. La votazione
è aperta. La votazione è chiusa.
Presenti: 35
Votanti: 23
Favorevoli: 23
Astenuti: 12 (Aggravi, Brunod, Distort, Foudraz, Ganis, Lavy,
Lucianaz, Manfrin, Perron, Planaz, Restano e Sammaritani)
L'articolo n. 1 è approvato.
Stesso risultato per l'articolo n. 2. Mettiamo in votazione la
legge nel suo insieme. La votazione è aperta. La votazione è
chiusa.
Presenti: 35
Votanti: 23
Favorevoli: 23
Astenuti: 12 (Aggravi, Brunod, Distort, Foudraz, Ganis, Lavy,
Lucianaz, Manfrin, Perron, Planaz, Restano e Sammaritani)
La legge è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK