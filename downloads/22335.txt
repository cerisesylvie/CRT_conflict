Consiglio Regionale della Valle d'Aosta - Oggetto del Consiglio n. 1950 del 24 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1950 del 24 maggio 2006 - Resoconto
OGGETTO N. 1950/XII - Acquisizione di proprietà immobiliari del
gruppo Léfèbvre nei Comuni di Châtillon e Saint-Vincent.
(Interpellanza)
Interpellanza
Ricordata l'annosa questione dell'accerchiamento delle
proprietà regionali site in territorio del Comune di Saint-Vincent
e destinate all'attività di Casa da Gioco, iniziata negli anni '70
da parte della Soc. Sitav con l'evidente scopo di condizionare i
rinnovi delle concessioni del Casinò de la Vallée;
Preso atto con soddisfazione dell'esito positivo del
contenzioso aperto tra la Regione Valle d'Aosta e la famiglia
Lefebvre, diventata proprietaria negli anni '90 della Sitav, con
una sentenza che definitivamente garantito i diritti della nostra
Regione;
Tenuto conto che in seguito a tale sentenza si è aperta una
trattativa tra i Lefebvre e l'amministrazione regionale per
l'acquisizione da parte nostra dei numerosi immobili siti in tale
comprensorio di cui gli imprenditori romani non erano più
interessati, in quanto si era costituita con ogni fondatezza di
legge la gestione diretta da parte della Regione nella Casa da
Gioco, attraverso la Casinò spa;
Appreso da fonti sindacali che l'attuale Società di Gestione
del Grand Hôtel Billia ha confermato nei giorno scorsi l'intenzione
di procedere alla messa in mobilità di 82 dei 127 dell'albergo, con
le probabili gravi conseguenze non solo per le tante famiglie
coinvolte in questa quasi sicura perdita del posto di lavoro, ma
anche per una azienda che non è solo fatta di muri e arredi ma è
anche e soprattutto un insieme di professionalità e di esperienze,
che contengono ancora grandi potenzialità di sviluppo e di
potenziamento;
Constatato che le differenti ipotesi di accordo emerse negli
ultimi anni si sono scontrate con l'inaffidabilità della contro
parte, che tuttavia oggi a distanza di anni e in un quadro di
consolidamento economico non pare più sussistere;
i sottoscritti Consiglieri regionali
Interpellano
la Giunta regionale per conoscere gli intendimenti in merito
all'acquisizione delle proprietà immobiliari Lefebvre nei comuni di
Châtillon e Saint-Vincent e nella volontà di promuovere un'azienda,
la Grand Hôtel Billia, che rappresenta non solo una grande
tradizione e un grande passato ma anche una grande speranza per il
turismo valdostano.
F.to: Fontana Carmela - Sandri
Presidente - La parola al Consigliere Sandri.
Sandri (GV-DS-PSE) - Speravo che l'ordine dei lavori consentisse
una maggiore distribuzione degli oneri, è andata così...
L'interpellanza che abbiamo presentato parte dalla constatazione
che qui si continuano a portare avanti trattative... almeno, a
quello che si legge sui giornali c'è un utilizzo della stampa anche
in modo apparentemente strumentale, nel senso che si mettono in
difficoltà i lavoratori con provvedimenti di mobilità di cui non
sempre si riescono a capire i confini e l'utilizzo, ed è proprio
partendo da una preoccupazione rispetto alle prospettive dei
lavoratori che vivono la realtà del "Grand Hôtel Billia" che è
partita questa interpellanza.
Vogliamo rimarcare innanzitutto che esiste in questa struttura
un'alta professionalità, esiste della gente che in tanti anni ha
dato un grande supporto e una grande dimostrazione di
professionalità e che oggi si trova magari abbastanza vicino alla
pensione, ma non sufficientemente per beneficiare di possibilità di
uscita regolata, e quindi è preoccupata per le proprie
prospettive.
Sappiamo dalla stampa che nelle scorse settimane la trattativa
con il "Léfèbvre" ha proseguito e sta andando avanti; la cosa
importante è riuscire a capire se, tenuto conto che negli ultimi
mesi si sono andati definendo tutta una serie di parametri e che
forse anche certe preoccupazioni che c'erano in passato sono andate
scemando e che, d'altra parte, per quanto riguarda questa grande
ricchezza all'interno che sono i lavoratori questi sembrano avere
maggiori difficoltà, vorremmo capire dall'Amministrazione regionale
a che punto sono le trattative, se ci sono novità rispetto a quello
che conosciamo e quali sono le intenzioni per giungere o meno ad un
accordo e, nel caso del meno, sapere anche quale tipo di altre
prospettive ci sono per mantenere in piedi un'importante realtà. Lì
non si sta parlando solo di mura, non si sta parlando solo di
un'azienda gestita da personaggi non sempre definibili, ma esiste
un insieme di professionalità e di capacità e di esperienze che
sarebbe difficile ricostruire da qualche altra parte.
È allora una nostra preoccupazione capire se in tutto questo c'è
la possibilità di tutelare questo patrimonio di lavoratori, non
solo per la loro sicurezza, ma anche perché possono diventare un
motore di sviluppo importante per tutto il comprensorio turistico
di Saint-Vincent.
Presidente - La parola al Presidente della Regione, Caveri.
Caveri (UV) - Caro collega Sandri, nella logica dell'alternanza
esistono per fortuna alcuni capisaldi condivisi e, da questo punto
di vista, il Governo che ho l'onere di presiedere ha ricalcato
delle decisioni assunte dai governi regionali, a cui voi avete
appartenuto fino a poche settimane fa. Quindi da questo punto di
vista non c'è stato alcun cambio di indirizzo da parte nostra.
Condividiamo l'idea che il "Billia" sia una grande tradizione e
anche una grande speranza per il turismo valdostano e personalmente
ritengo che, se sarà possibile acquisirlo, lo dovremo fare. Ho
letto con molta attenzione l'interpellanza e sono anche
positivamente stupito di alcune certezze che vi sono contenute, là
dove in particolare viene scritto:
"Constatato che le differenti
ipotesi di accordo emerse negli ultimi anni si sono scontrate con
l'inaffidabilità della controparte, che tuttavia oggi a distanza di
anni e in un quadro di consolidamento economico non pare più
sussistere"
... faremo avere copia della interpellanza ai nostri
legali, che in questo momento insieme alla "KPMG" sono invece
impegnati nella ricerca di questa certezza rispetto ai rischi di
inaffidabilità che dalla sua interpellanza sembrano essere
brillantemente superati!
Ci tengo tuttavia a dire che nell'attuale fase della trattativa
dovremmo avere una "due diligence" nuova entro la fine di questa
settimana. Abbiamo ribadito alla proprietà, che fra l'altro a
differenza di quanto da lei scritto nell'interpellanza a noi non
risultano essere i fratelli Léfèbvre, perché i fratelli Léfèbvre,
ancora con una lettera di recente, ci hanno detto che questa
società non fa capo a loro, ma fa capo all'avv. Tasco - capisco che
sembra essere una questione di "lana caprina", ma non lo è - nella
misura in cui almeno per quel che ci riguarda -Manfredi Léfèbvre
continua a dirci di non essere l'azionista del "Grand Hôtel Billia
S.p.a.", quindi attorno alla questione dell'affidabilità ed
inaffidabilità anche di certe dichiarazioni si potrebbe a lungo
discutere.
Il corrispettivo offerto dall'Amministrazione regionale resta di
58,5 milioni di euro; l'unica cosa su cui seriamente si sta
lavorando era su quella richiesta della garanzia fideiussoria
bancaria per la durata di 5 anni, che avevamo chiesto, a fronte del
rischio di un'eventuale revocatoria: la questione della revocatoria
probabilmente è oggi l'elemento di novità che potrebbe consentire
di concludere la trattativa.
Esiste un altro punto di differenza rispetto alle diverse
deliberazioni che si sono susseguite in questi anni e questo
riguarda la questione dei contenziosi. L'aspetto positivo che voi
sottolineate credo che riguardi il contenzioso alla Corte
costituzionale, purtroppo gli altri contenziosi invece, per adesso,
non sono - addirittura in alcuni casi - ancora andati in Corte
d'Appello a Torino, quindi vedremo come si svilupperanno. Credo
però che se decideremo di non tenere conto dei contenziosi, dovremo
naturalmente modificare le decisioni finora assunte perché fino ad
oggi avevamo detto: "fatto salvo il 58,5, bisogna chiudere i
contenziosi e in contemporanea bisogna chiedere le garanzie". La
speranza quindi è che si possa, attorno alle garanzie e alla
chiusura dei contenziosi, trovare un accordo. In questo momento
mentre noi parliamo si è nella fase di chiusura della "due
diligence", quindi noi entro la fine di questa settimana - e ne
riferiremo puntualmente alla commissione interessata e al Consiglio
- dovremo essere in grado di sapere quanto da molto tempo ci
diciamo, cioè si compra o si sceglie una via del tutto alternativa.
Credo che la sollecitazione che viene dal vostro gruppo sia
assolutamente apprezzabile, ne riparleremo nella fase della
risoluzione, perché torneremo a parlare anche di questo aspetto del
"Grand Hôtel Billia". Condivido il fatto che si debba fare ogni
sforzo possibile per chiudere la trattativa.
Naturalmente riteniamo e condividiamo che non siamo solo di
fronte ad un patrimonio immobiliare, ma anche ad un patrimonio
umano di professionalità che si è accumulata in questi anni e
spiace che la controparte in questa trattativa adoperi il personale
come arma di ricatto. Purtroppo in questi anni molto spesso siamo
stati "in scacco", perché la minaccia che era stata palesata nel
tempo di ricorrere a mobilità o a licenziamenti, questa volta è
stata messa in atto. Riteniamo e speriamo che l'eventuale chiusura
della trattativa ci tolga da questo imbarazzo.
Non sfuggirà al collega Sandri - e con questo concludo - che
l'acquisizione è l'inizio di un lungo percorso altrettanto irto di
difficoltà, perché ci dovremo trovare ad assicurare una
modernizzazione del "Grand Hôtel Billia", la cui struttura è oggi
in parte obsoleta, e dall'altra dovremo capire quale piano
industriale dare ad un albergo di questo genere, dando per scontato
che tutto si può pensare, ma non certamente che la Regione si metta
a fare l'albergatore! È del tutto evidente che una volta acquisito
l'immobile, bisognerà trovare delle soluzioni ragionevoli per la
gestione.
Presidente - La parola al Consigliere Sandri.
Sandri (GV-DS-PSE) - Nei toni e nei contenuti mi sembra che la
risposta del Presidente abbia chiarito una serie di perplessità e
di preoccupazioni che il nostro gruppo aveva. In particolare mi
sembra che la determinazione nel voler valutare a tutti i costi -
in senso politico del termine, non quelli finanziari - se ci sono
delle possibilità per giungere ad un accordo, proprio per difendere
questo tipo di struttura e ciò che rappresenta, credo che sia
assolutamente lodevole, quindi la condividiamo.
Mi permetto di ricordare che nel programma di due legislature,
noi, l'acquisizione del "Billia", l'abbiamo posta con forza, come
un elemento determinante della politica di questa Regione; questo
però non solo per il "Billia", ma perché c'è anche tutto il
problema dell'accerchiamento. L'acquisizione significa
l'acquisizione delle strutture, ma anche della Caserma dei
Carabinieri di Châtillon, piuttosto che dei parcheggi e di altre
cose, e significa anche la chiusura di una pagina storica poco
chiara, emersa non ricordo quanti anni fa, ma in cui la parte
politica che ho l'onore di rappresentare in questo momento non è
stata di certo né protagonista, né consenziente. Se tutti questi
obiettivi sono da raggiungere, bene, teniamone conto e non possiamo
che apprezzare la condivisione di queste cose da parte del
Presidente Caveri!
Per quanto riguarda il suo stupore rispetto al fatto che esista
l'inaffidabilità così come era stata preventivata, credo che il
nostro Presidente, anche perché ne è stato testimone, non possa
arrivare oggi a dire che siamo nella stessa condizione del 1997 o
ancora di 3-4 anni fa. La situazione è cambiata; la società che
gestisce il "Billia" e che ha la proprietà di queste cose almeno da
un po' di tempo è sempre la stessa, sarà intestata all'avv. Tasco,
benissimo, ma credo che ci siano anche in Italia modi per poter
verificare l'affidabilità di queste ditte e, se questa ditta è già
da un po' di tempo che opera nel settore, credo che ci sia la
possibilità di avere garanzie. Fra l'altro mi sembra di poter dire
con un po' di rammarico che forse, proprio per la situazione a cui
siamo arrivati oggi, se nel 2003 avessimo lasciato andare avanti la
soluzione di 17 anni, forse oggi saremmo già qui a discutere di
cosa stiamo facendo, magari a litigare su che tipo di progetto
stiamo mettendo in atto per rinnovare e potenziare queste
strutture, e non essere ancora, qui, al punto "zero" della
situazione!
Credo che queste riflessioni siano politicamente molto
rilevanti, spero che nelle prossime settimane possiamo tornare su
questo argomento grazie alle comunicazioni che avrà il Presidente;
rimane il fatto che le scelte operate sono ormai scritte nella
storia e ognuno si prenderà le proprie responsabilità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK