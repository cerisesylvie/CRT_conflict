Consiglio Regionale della Valle d'Aosta - Oggetto del Consiglio n. 105 del 18 febbraio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 105 del 18 febbraio 1982 - Resoconto
OGGETTO N. 105/VII - INIZIATIVE PER IL RIPRISTINO, NEL
SALVADOR, DELLE CONDIZIONI ESSENZIALI DI CONVIVENZA E DI RISPETTO
DEI DIRITTI UMANI. (Approvazione di mozione).
PRESIDENTE
: Do lettura della mozione presentata dai
Consiglieri Mafrica, Bajocco, Carral, Tonino, Péaquin e Cout:
MOZIONE
INDIGNATO per le gravi notizie di eccidi, esecuzioni sommarie
e torture, provenienti sempre più frequentemente dal
Salvador;
PREOCCUPATO per il trascinarsi di una situazione su cui grava
anche il pericolo di intervento militare diretto da parte degli
USA;
NEL CONDANNARE la feroce politica repressiva messa in atto
dal Governo di quel paese, in cui le componenti militari e
reazionarie hanno di fatto avuto il sopravvento;
il Consiglio regionale della Valle d'Aosta
DELIBERA
1)
di chiedere al Governo italiano che vengano
urgentemente prese tutte le opportune iniziative politiche e
diplomatiche, al
fine di favorire nel Salvador il ripristino
delle condizioni essenziali di convivenza civile e di rispetto dei
diritti umani;
2)
di impegnare la Giunta regionale a predisporre in
breve tempo iniziative ed interventi umanitari, rivolti ad
alleviare, anche se in piccolissima parte le dure condizioni di
vita del popolo salvadoregno.
PRESIDENTE
: Ha chiesto di illustrare l'interpellanza il
Consigliere Mafrica. Ne ha facoltà.
MAFRICA - (P.C.I.)
: Questo Consiglio si è sempre
dimostrato particolarmente sensibile di fronte a tutte le tragedie
ed i drammi che hanno colpito i diversi popoli di questa terra.
Proprio perché il Salvador è un piccolo paese, e noi viviamo in una
piccola Regione, credo che il Consiglio della Valle d'Aosta voglia
oggi con questa mozione dare ancora una volta il segno della sua
partecipazione, della sua volontà di giustizia e di difesa dei
diritti umani e civili, di difesa della libertà per tutti i popoli.
Non farò un'illustrazione molto lunga perché queste cose sono note,
sottolineerò solo alcuni aspetti dal mio punto di vista
importanti.
Innanzi tutto si deve esprimere la nostra indignazione rispetto
al tipo di repressione che viene condotta in modo sempre più aperto
in quel paese non solo contro i guerriglieri ma anche contro
religiosi, cittadini inermi, donne e bambini. Si sono avute in
questi giorni, riportate dalla stampa e dalla televisione
americana, immagini tremende di decimazioni eseguite prelevando dei
giovani nelle case e fucilandoli sulle vie.
Contro questo primo aspetto pertanto si deve levare la protesta
del Consiglio regionale della Valle d'Aosta per opporsi a questi
eccidi, compiuti da forze che si definiscono esterne al regime, ma
che in realtà sono i soldati stessi della Giunta guidata da
Napoleon Duarte.
Il secondo aspetto, che è forse il più importante, è il pericolo
che la situazione nel Salvador possa diventare una miccia per più
gravi tensioni internazionali. La situazione internazionale
attraversa ormai una fase critica, a Madrid si è sul punto di
rottura tra i diversi paesi dell'Est e dell'Ovest, da parte
dell'Amministrazione degli Stati Uniti si minaccia in modo
esplicito un intervento militare. Proprio alcuni giorni fa, sono
stati fotografati dei soldati in armi negli U.S.A. ed è sorta in
quello stesso paese una polemica contro l'Amministrazione
Reagan.
Da parte del Consiglio regionale della Valle d'Aosta è da
sottolineare in modo particolare questo pericolo perché un popolo
come quello valdostano non può accettare questa divisione
schematica del mondo, per cui alcuni paesi possono intervenire e
impedire l'avvento di trasformazioni in altri paesi che stanno in
una certa orbita, nello stesso modo in cui alcune settimane fa
abbiamo qui assieme condannato il colpo di Stato militare in
Polonia, perché rientrava in una logica superata, dobbiamo oggi
esprimere un giudizio negativo su ogni possibile intervento degli
U.S.A. nel Salvador. Non è possibile che in questo mondo ci siano
solo o terroristi che combattono - come dice il Presidente degli
Stati Uniti - per instaurare il comunismo, oppure persone che
lottano per abbattere il socialismo - come viene detto da altri
parti.
Il mio ragionamento dovrebbe poter essere condiviso perché la
realtà del mondo è complessa, articolata, multipolare; occorre
andare ad un superamento di questa logica dei blocchi che non solo
non risolve i problemi, ma li fa diventare più complicati.
Intendo sottolineare un ultimo elemento ed è il giudizio da dare
sulle prossime elezioni che si terranno in quel paese. Sono
elezioni a cui non può partecipare alcuna delle forze che
attualmente fanno parte del fronte Farabundo Marti; sono elezioni
che si svolgono in un clima che, se non è di guerra civile, è
comunque di feroce repressione da parte della Giunta Duarte, e di
conseguenza non possono essere considerate come una possibilità
data a quel popolo di esprimersi liberamente. Credo si debba dare
un giudizio su questo fatto, perché non c'è nessuna giustificazione
nel proseguire quello che sta diventando un vero e proprio
massacro. Se alcuni Consiglieri hanno dimostrato una particolare
sensibilità anche di fronte ad avvenimenti diversi, in questa
occasione, che vede decine di migliaia di persone perdere la vita
nel giro di pochi mesi, la condanna dovrebbe venire netta ed
altrettanto netta - e questo è il deliberato della mozione - la
richiesta al Governo del nostro paese di prendere una posizione
chiara. Questo problema il Governo se lo sta ponendo, all'interno
della maggioranza di Governo ci sono opinioni differenti, ma credo
che da parte del Consiglio regionale della Valle d'Aosta possa
venire un invito al Governo del nostro paese perché ritiri
l'ambasciatore italiano dal Salvador e perché faccia tutti i passi
politici e diplomatici necessari per giungere ad una soluzione di
ripristino dei diritti civili, perché si ponga termine alla
repressione e perché attraverso un confronto di carattere politico
si trovi una soluzione alla situazione di quel paese.
Il secondo punto del deliberato della mozione è un impegno
ricorrente nella nostra Regione. Ci siamo più volte riuniti per
intervenire in qualche modo, sempre con interventi di carattere
umanitario, in favore di alcune popolazioni, come ad esempio il
Nicaragua e credo che si possa fare qualcosa di analogo anche per
il popolo del Salvador. Il discorso in questo caso potrebbe essere
facilitato, visto che anche alcune forze politiche importanti di
questo Consiglio hanno posto fra i propri obiettivi quello della
solidarietà e dell'intervento di questo tipo nelle situazioni
internazionali più gravi.
Penso quindi che una mozione come quella che abbiamo presentato
possa, oltre che sollevare un dibattito nel Consiglio, essere
approvata dai diversi Gruppi.
PRESIDENTE
: E' aperta la discussione. Ha chiesto di
parlare il Consigliere Lustrissy. Ne ha facoltà.
LUSTRISSY - (D.P.):
La mozione presentata dai colleghi
del Gruppo comunista accoglie la nostra adesione, perché di fronte
alle cose che stanno succedendo in quel paese l'opinione pubblica
ed i democratici sinceri sono impressionati. Siamo anche
dell'opinione che di fronte a questo problema non si possa non
tener conto della situazione oggettiva esistente in quel paese e ci
richiamiamo alle parole di domenica scorsa del Vescovo di San
Salvador, Monsignor Rivera, con le quali ha attaccato le grandi
potenze che continuano ad alimentare la guerra civile inviando armi
ai contendenti.
Ha concluso il suo discorso dicendo che "loro mettono le armi e
noi i morti", non senza avere prima criticato anche il Presidente
del Governo, Napoleon Duarte, per la nota vicenda della violenza
compiuta nei confronti di quattro suore, sulla quale, ancor prima
che si svolgesse il processo, lo stesso Duarte si era espresso
dichiarando che tale episodio era da riferirsi ad azioni di
militari che non avevano niente a che fare con l'organizzazione
militare di quel paese. Per cui, di fronte anche ai tentennamenti
del Governo italiano - soprattutto della politica estera del
Governo italiano - ci dobbiamo richiamare ad una recente
deliberazione dell'Assemblea dell'O.N.U., nella quale è stato
stabilito - almeno a livello di presa d'atto di quel Consesso
internazionale - che la situazione di fatto esistente in quel paese
impediva lo svolgimento di regolari elezioni in questo periodo.
Infatti in tali condizioni verrebbero esclusi dalla
partecipazione alla competizione politica i rappresentanti dei
movimenti democratici ed inclusi esponenti sul tipo di quel molto
noto - come lo chiama il Senatore americano White - "assassino
patologico", il Sig. Dabuisson, che ha capitanato i famosi
squadroni della morte e che si presenta alle libere elezioni
capeggiando un partito di estrema destra, chiamato Arena. Per cui
c'è l'esigenza di dissociarci da un certo tipo di interpretazione
data anche dal nostro paese a livello di politica estera e di
constatare l'esistenza di gravi dissidi verificatisi all'interno
del Governo sulla politica estera svolta dalla Farnesina in questo
periodo, a seguito del fronteggiarsi di due internazionali - quella
democristiana e quella socialista - in quanto il Duarte, che
capeggia il Governo militare, appartiene all'Internazionale
democristiana e Ungo, che capeggia l'opposizione (il fronte
Farabundo Marti) appartiene all'Internazionale socialista.
Le uniche parole valide su questa situazione le ha dette, a mio
parere, il Presidente del Consiglio dei Ministri, On. Spadolini, il
quale giorni fa affermava - e noi condividiamo - che la logica di
Helsinki deve valere a Varsavia non meno che nel Salvador. La
libertà ed i diritti umani devono essere rivendicati con la stessa
intransigente fermezza, per cui è necessario uno sforzo solidale di
tutti i paesi occidentali per la creazione in quel paese di un
Governo largamente rappresentativo, cosa che, se si svolgessero le
elezioni in questo momento, non sarebbe possibile garantire. Per
queste ragioni ci dichiariamo solidali con la determinazione
assunta dall'Assemblea dell'O.N.U. e nello stesso tempo siamo
d'accordo anche con la mozione presentata, meno che per la seconda
parte, che diventa una complicazione a livello di rapporti fra
Stato e Regione, in quanto l'altro giorno abbiamo discusso
lungamente dello schema delle norme di attuazione dello Statuto
regionale e ci siamo trovati di fronte ad una norma imperativa
proposta dal Governo che fa divieto alle Regioni di svolgere
qualsiasi attività all'estero. Ecco perché se per il passato
abbiamo aderito ed abbiamo anche appoggiato iniziative volte a
portare avanti un discorso di solidarietà a livello internazionale
- ad esempio verso il Nicaragua - diventa più difficile oggi
codificare una mozione da parte della Giunta regionale per svolgere
questa attività all'estero.
Emendando il 2° punto si potrebbe però formulare l'adesione
dell'Amministrazione regionale alle Associazioni internazionali di
tipo umanitario che svolgono delle attività a livello
internazionale, in quanto non credo possa essere vietato
all'Amministrazione regionale di appoggiare le iniziative di
Organismi internazionali che si pongono come fine quello di portare
la pacificazione fra i popoli.
Chiederei, inoltre, fosse modificato il punto n. 2 della mozione
nella parte narrativa, dove si parla di intervento militare
unilaterale da parte dell'USA. Lo stesso Monsignor Rivera, nella
sua omelia, aveva accusato apertamente le due potenze egemoni della
politica mondiale - Stati Uniti e Unione Sovietica - di favorire la
guerriglia in quel paese, inviando armi ai contendenti, per cui
questa parte dovrebbe essere modificata nel senso che la
preoccupazione venga estesa oltre che agli U.S.A. a tutti quei
paesi che interferiscono pesantemente nell'attività interna
fornendo armi alle singole fazioni che si contendono il potere in
quel paese. Con queste specificazioni la mozione sarebbe
approvabile anche dal nostro Gruppo.
PRESIDENTE:
Ha chiesto di parlare il Consigliere Fosson.
Ne ha facoltà.
FOSSON - (D.C.):
E' ovvio che una mozione di questo tipo,
che si preoccupa della situazione che oggettivamente si verifica
nel Salvador, è una mozione che coglie nel segno e che non possiamo
che approvare, salvo alcune modifiche in parte o del tutto già
anticipate dal Consigliere Lustrissy.
Vorrei sottolineare che in altre parti del mondo, forse in tutto
il mondo, si verificano situazioni gravi e difficili quali quella
del Salvador; ci sono paesi dove la libertà viene conculcata, in
altri invece si viene perseguiti per il solo fatto di esprimere
delle opinioni. Ne sono una conferma i notiziari di Amnesty
International - un'Associazione ben nota a tutti che lotta
efficacemente in difesa della libertà degli individui - che
riferiscono come in tutto il mondo avvengano fatti di questo
genere: in Polonia, in Afganistan, in Pakistan, in Cina, in
Etiopia, in Somalia, ed ancora in Vietnam, ma dalla parte opposta a
quanto stava avvenendo un tempo per cui forse alcune spinte
propagandistiche hanno meno significato, in Cile, in Argentina e
potremmo proseguire ancora a lungo se volessimo ricordarli
tutti.
Quello che ci preoccupa è che questi avvenimenti vengano
rispolverati molte volte solo per una posizione di parte.
Dopo il fatto avvenuto in Polonia si riscopre la situazione del
Salvador per ricreare la parità fra le due parti. Vale la pena
forse di sottolineare come ci siano delle differenze fra la
situazione polacca e quella salvadoregna, anche se in fondo tutte e
due - su questo noi siamo d'accordo - sono situazioni abnormi,
provocate anche dalla suddivisione in blocchi in cui il mondo è
stato diviso. In Polonia vi è un movimento di popolo che si è
formato in condizioni difficilissime di repressione poliziesca e di
controllo totalitario su tutte le forme della vita sociale. Questo
movimento ha lottato con decisione e coraggio ma senza violenza,
facendo appello alla coscienza degli oppressori e opponendo alla
loro forza la propria unità solidale. In Salvador, invece, la
violenza del potere combatte con la violenza di un partito
rivoluzionario di professione ed il popolo in definitiva si trova
in mezzo a queste due violenze: alla violenza dell'esercito di
estrema destra ed alla violenza dei rivoluzionari di professione,
dei rivoluzionari castristi, dei rivoluzionari finanziati dalle
forze comuniste o da quelle di Fidel Castro. Quando in altre sedi
si sottolinea, e per la verità il Consigliere Mafrica non ha posto
l'accento in maniera particolare su questo, la presenza alla
Presidenza della Giunta salvadoregna di un democristiano come
Duarte, noi rispondiamo prima che quelle sono responsabilità sue e
poi che Duarte si trova a fare da cuscinetto in una situazione che
non riesce più a padroneggiare. Ancora il fatto stesso che nel
Salvador si vogliano fare delle elezioni, si voglia quindi
ricondurre il dibattito sul piano politico, secondo noi è l'unica
via d'uscita, purchè avvengano sotto un controllo
internazionale.
Siamo d'accordo quando si chiede che il Governo italiano prenda
tutte le opportune iniziative politiche e diplomatiche al fine di
favorire nel Salvador il ripristino delle condizioni essenziali di
convivenza civile e di rispetto dei diritti umani. Questa è la
nostra posizione, interverremo - se sarà il caso - al momento della
formalizzazione degli emendamenti e delle modifiche.
PRESIDENTE
: Ha chiesto di parlare il Consigliere
Carlassare. Ne ha facoltà.
CARLASSARE - (Dem. Prol.-Nuova Sin.):
Vorrei citare un
giornale che non è rivoluzionario, nè di sinistra, nè progressista:
Stampa Sera, l'edizione uscita ieri, nella quale c'è un articolo
che titola "Massacro nel Salvador voluto dai potenti e pagato dai
poveri". Nello articolo vengono citati alcuni dati che a mio avviso
non vanno dimenticati per inquadrare la situazione salvadoregna,
simile in gran parte a quella esistente nei paesi del Terzo Mondo,
e viene illustrato il Salvador come un piccolo paese - ha le
dimensioni della Lombardia o giù di lì - con 5 milioni di abitanti,
di cui l'80% si presume costituito da campesinos analfabeti, nel
quale esiste una oligarchia di 14 famiglie - qui dà un dato preciso
ma poi potrebbero essere 15 come 25 - che sono proprietarie della
quasi totalità dei fondi.
Il problema del Salvador non è stato evidenziato solo per
reazione agli episodi avvenuti in Polonia: sono anni che se ne
parla. Abbiamo scoperto che in questo paese ci sono le squadre
della morte, che non sono state inventate adesso; si sussurrava, ma
si pensava fosse pura demagogia o propaganda sovversiva, che queste
squadre fossero l'espressione diretta dell'esercito della polizia
legale del Salvador e non squadre della morte di cui non si sapeva
bene la provenienza; erano i poliziotti - abitudine che ha la
polizia di quasi tutti i paesi sudamericani - che una volta smessa
la funzione ufficiale, andavano in giro - e continuano ad andare in
giro - ad ammazzare tutti quelli che vengono ritenuti avversari
politici.
Nel Salvador l'esercito svolge sino in fondo questa doppia
funzione: l'una ufficiale, di repressione nei confronti della
guerriglia, facendosi riprendere dalle telecamere di tutto il
mondo, e l'altra, ufficiosa, di andare di notte a tirar fuori dalle
proprie case guerriglieri o presunti tali, violentarne le donne,
ammazzarli e farne trovare i cadaveri ammucchiati al mattino.
Ultimamente siamo venuti a sapere che arrivano armi da Cuba e che
da decenni c'è una presenza americana sotto la forma di consiglieri
militari, capitali, uomini d'affari, per sorreggere questa
oligarchia che si esprime con un Governo a volte un po' più
democratico, se così si può chiamare, quando il popolo protesta di
meno, oppure con delle dittature feroci, quando il popolo in
qualche modo dimostra di non voler subire tutte le vessazioni a cui
è soggetto. Sappiamo che negli ultimi anni ci sono state decine di
migliaia di morti: qualcuno ha fatto il raffronto con l'Italia e si
è scoperto che nell'ultimo anno, risulta da statistiche ufficiose,
ci sono stati trentacinquemila morti in Salvador, che
corrisponderebbero a circa mezzo milione di morti in Italia.
Teniamo presente che fra bombardamenti e morti nei campi di
battaglia, l'Italia non ha avuto mezzo milione di morti nel corso
dell'ultima guerra mondiale. Questa è la situazione del
Salvador.
Si potrebbero fare ancora almeno altri due ragionamenti, il
primo è che noi scontiamo nel Salvador, come in Polonia, in
Afganistan, in Vietnam prima e dopo, in Cile ed anche in Italia,
una divisione in blocchi dove le superpotenze si ritengono egemoni
e depositarie della verità - in effetti sono depositarie
soprattutto dei loro interessi - ed in quelle che sono considerate
zone vitali di influenza, fanno il bello ed il cattivo tempo. Un
esempio di questa realtà ce lo abbiamo ora, visto che è stato
confermato anche dalle televisioni americane che esiste una
presenza di consiglieri militari americani nel Salvador;
l'invenzione di Reagan è stata: "Non mandiamo più i soldati
americani, mandiamo i soldati argentini".
E siccome parlano spagnolo anche quelli della California, i
soldati potevano trovarli anche lì.
Questa è una delle prime cose da sottolineare, quindi bisogna
prendere fino in fondo posizione contro la divisione in due blocchi
rigidi di interessi economici, politici, militari, che fanno sì che
quando si mette in moto un qualcosa all'interno dei paesi
sottoposti alla volontà delle due superpotenze, ci sia il ricatto
massimo.
Il secondo ragionamento è che in un paese come il Salvador si
sta scontando l'altro tipo di divisione, altrettanto ferrea, che è
la divisione Nord-Sud. Questi rappresentano i poveri dell'umanità
ed i ricchi, fra i quali dobbiamo metterci anche noi italiani,
vogliono che tali rimangano, perché le risorse economiche di questi
paesi del Terzo Mondo possano essere da loro sfruttate.
Se andiamo a vedere come avviene il flusso delle merci, quale è
il traffico, gli interventi dei capitali, ci accorgiamo che queste
non sono nient'altro che le nuove colonie dei paesi ricchi, degli
Stati Uniti, ma anche dell'Europa occidentale e quindi anche
nostri, paesi in cui lo sfruttamento delle popolazioni aggrava le
condizioni di vita.
C'è una contraddizione presente nel Salvador, come è presente in
tutti i paesi dell'America Latina a partire dal Messico in giù; si
sconta qui una situazione di divisione ferrea in classi sociali,
dove i padroni esercitano in modo assoluto il loro potere senza
rispettare alcuna regola democratica, per cui il campesino è un
servo, al di là che formalmente abbia diritto di voto, e resta tale
perché non ha nè la preparazione culturale, nè la possibilità di
uscire da una situazione economica che lo vede schiavo. Ogni
qualvolta protesta contro le condizioni di vita che rendono
insopportabile la sua esistenza viene regolarmente massacrato, come
abbiamo avuto modo di apprendere dalla letteratura, dalla storia e
di vedere ora in televisione.
La mozione presentata dal Consigliere Mafrica è sicuramente da
condividere però è anche da criticare perché fa delle
affermazioni generiche che non tengono conto di fatti ormai
assodati e ritenuti indiscutibili non solo dalla sinistra ma anche
da forze progressiste dell'ambito sia laico che cattolico.
Nella mozione si fa un ben scarso riferimento alle
responsabilità che deve assumersi il Governo presieduto da Napoleon
Duarte, almeno degli eccidi che vengono commessi dal suo esercito,
dalla sua polizia, nei territori soggetti al suo Governo in quanto
non possiamo fargli delle colpe per gli eccidi che probabilmente
avvengono, ma sono poco documentati, nelle zone controllate dai
guerriglieri.
Quindi è da modificare la delibera conseguente alla mozione,
aggiungendo - faccio mie non delle tesi ultra-rivoluzionarie, ma
semplicemente delle tesi sostenute da uomini di Governo ed in
ultima analisi perfino, anche se non così esplicitamente, dal
Presidente della Repubblica - "di considerare il Governo di
Napoleon Duarte come il principale responsabile dell'attuale
situazione in Salvador", e quindi "invitare il Presidente del
Consiglio dei Ministri a richiamare in patria, in segno di
tangibile solidarietà espressa al popolo salvadoregno,
l'ambasciatore italiano in Salvador".
PRESIDENTE
: Ha chiesto di parlare il Consigliere Voyat.
Ne ha facoltà.
VOYAT - (U.V.):
I Colleghi Consiglieri mi scuseranno se
non sto a ripetere sulla vicenda del Salvador quanto parte di loro
ha già esposto e radio, televisione e giornali hanno già riferito
in proposito.
Mi limiterò solo a chiedere ai presentatori della mozione alcune
modifiche, o meglio ancora se sono disponibili a sospendere la
seduta per cinque minuti al massimo, per una migliore estensione
della mozione, in modo che possa essere accettata da tutti.
Chiederemmo di sostituire, al 2° comma nelle premesse, "da parte
degli USA" con "da parte di altri Stati", di rivedere la
3
^
parte della premessa e di eliminare la 2
^
parte del deliberato, in quanto non sappiamo cosa potremmo fare in
questo senso come Giunta regionale.
Sul resto siamo d'accordo.
PRESIDENTE
: Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Siamo d'accordo per la proposta di
sospensione, durante la quale ci auguriamo che si possa raggiungere
un'intesa su un testo che possa essere votato da tutto il
Consiglio. Comunque, al di là del testo che verrà portato
all'Assemblea dei Capi Gruppo, penso sia giusto che ogni partito o
movimento chiarisca la propria posizione prima di arrivare ad un
documento unitario ed in questo senso devo dire, rispetto
all'intervento del Consigliere Lustrissy - che ho apprezzato per
moltissime parti - che non condivido due sue affermazioni: la
prima, quando ha usato il termine "fazioni" per descrivere il tipo
di lotta che c'è in quel paese, che non credo, a mio avviso, si
possa adoperare in questo caso, in quanto questa strada sono state
costrette a prenderla alcune delle forze democratiche che due anni
fa avevano rovesciato una dittatura vera e propria, tentando tutte
insieme di dare origine ad un Governo di tipo riformatore e che in
un secondo tempo sono state invece estromesse, ed inoltre perché la
repressione militare e gli eccidi, le forme cioè con cui la
popolazione veniva colpita, non lasciavano - e non lasciano forse
neanche oggi, a meno che non si giunga alla trattativa politica -
altra strada. Quindi diventa un po' giustificazionista il mettersi
all'esterno, il vedere in determinate situazioni sempre una
situazione in cui le colpe si distribuiscono in parti uguali.
La seconda osservazione riguarda la logica dei blocchi.
E' vero - e l'ho detto io per primo - che questa logica è
pericolosa, che le due superpotenze tendono ad esprimere la propria
egemonia nelle aree di influenza a volte ricorrendo ad invasioni o
a strumenti militari; ma in questo caso, almeno per quello che ci
riguarda, il pericolo di un intervento diretto da parte degli Stati
Uniti è esplicito ed evidente. Gli Stati Uniti hanno mandato armi e
aiuti economici consistenti alla Giunta militar-civile al potere,
hanno mandato consiglieri militari ed hanno anche in qualche modo
già partecipato - ne abbiamo la documentazione - ad azioni di
guerra. La minaccia era proprio quella di impegnarsi in prima
persona; sembra che dalle reazioni sollevate negli stessi Stati
Uniti questo non debba avvenire, ma il pericolo esiste. Poi è
chiaro che esistono in via indiretta responsabilità anche di altri
Stati o dell'altra superpotenza, sempre da ricondursi a questa
logica dei blocchi, ma per quel che ci riguarda, ci sembra che
sarebbe come porsi alla finestra - non per fare un riferimento
preciso in questo caso agli U.S.A. in quanto sono solo osservazioni
che facciamo per chiarire la nostra posizione.
Rispetto all'intervento del Consigliere Carlassare, mentre
condivido il fatto che si possa mettere un riferimento esplicito al
ritiro dell'ambasciatore - cosa che come partito abbiamo richiesto
più volte e che era sottinteso qui nella formula "iniziative
diplomatiche" - non ho ben capito la sua critica nei confronti del
giudizio dato sulla Giunta. Qui si dice: "Nel condannare la feroce
politica repressiva messa in atto dal Governo di quel paese, in cui
le componenti militari reazionarie hanno di fatto avuto il
sopravvento"; a me sembra, questo, un giudizio assai preciso sulla
responsabilità del Governo di quel paese e della degenerazione che
è avvenuta nella stessa composizione di quel Governo. Comunque
potremo discuterne.
Per concludere: rispetto ad alcune osservazioni fatte dal
Consigliere Fosson, non è vero che siccome un mese fa abbiamo
discusso in Consiglio della Polonia, adesso arrivano i comunisti
con il Salvador.
In questi giorni si sta facendo drammatica e pericolosa la
situazione mondiale al punto che il vostro Governo nazionale
rischia di spaccarsi sul problema del Salvador. Non è una
invenzione per riequilibrare non so che cosa, è proprio una
situazione che si è aggravata. Può darsi che fra alcune settimane
si aggravi di nuovo la situazione in Polonia, ma oggi la
discussione sul Salvador è motivata da fatti di sensibilità umana e
politica validi per tutti.
Questo è il senso della nostra mozione.
PRESIDENTE
: Ha chiesto di parlare il Consigliere De
Grandis. Ne ha facoltà.
DE GRANDIS - (P.R.I.):
In effetti la situazione del
Salvador non sembra si possa rapportare ad altre situazioni di
difficoltà come quella della Polonia o dell'Afganistan, tant'è vero
che in un'ultima dichiarazione il Presidente del Consiglio, On.
Spadolini, ebbe a dire "il Salvador non deve essere nè un nuovo
Vietnam nè una nuova Cuba".
Questo stava a significare evidentemente che le interferenze ed
i rischi di maggiori interferenze non vengono solo da parte degli
U.S.A., ma anche da altre parti, in particolare da Cuba,
dall'U.R.S.S. attraverso Cuba, e dal Nicaragua, che è costretto ad
assumere iniziative che probabilmente non vorrebbe assumere.
D'altra parte un giudizio sereno e spassionato sulla situazione
del Salvador mi sembra abbastanza difficile per noi che ne viviamo
così lontani, perché è vero che ci arrivano informazioni di diversa
caratura, però è altrettanto vero che se ci riportiamo
esclusivamente ai fatti, possiamo verificare che c'è una
situazione, un miscuglio così esplosivo in rapporto a quello che
era una volta il Vietnam e quello che è stata a Cuba, che
effettivamente il Salvador diventa un caso a sè stante e va
affrontato con molta serietà e prudenza.
Fra l'altro in queste ultime settimane due elementi sembravano
voler dimostrare che c'erano alcuni sviluppi positivi
nell'atteggiamento degli U.S.A., e cioè quando a Washington avvenne
un incontro, sia pure informale, tra rappresentanti del Fronte
Democratico Rivoluzionario e rappresentanti del Governo di
Washington.
Sembrò allora che si aprisse la speranza per una soluzione del
problema di tipo diverso, però a questo fatto si è contrapposta la
dichiarazione del Governo degli U.S.A. di uno stanziamento di 55
miliardi per aiuti tecnico-militari alla Giunta del Salvador.
Sembra di capire dai fatti che gli Stati Uniti stanno adottando una
politica del bastone e della carota nei confronti del Salvador.
Quanto sia poi efficace questo tipo di politica, o quanto sia vera
la carota o il bastone, sono valutazioni di notevole
difficoltà.
E' probabile che l'Amministrazione americana intenda procedere
su un doppio binario e ci dobbiamo augurare che non passi mai
all'intervento armato diretto, perché questo porrebbe una serie di
implicazioni di carattere internazionale assai gravi e rischierebbe
di creare nuove tensioni nel mondo occidentale, anche se io non
vedo - come ha detto il Consigliere Mafrica - che la maggioranza
attuale di Governo nel nostro paese si stia spaccando sul problema
del Salvador. Evidentemente ci sono posizioni diverse, che mi
sembrano legittime, anche perché in una situazione così complessa
diventa abbastanza difficile assumere una posizione netta a favore
di questo o di quello, individuando tutto il bene da una parte ed
il male dall'altra. Quando dico questo, escludo i battaglioni della
morte o l'ala estremista e dura dell'esercito, in quanto è questa
la realtà che dobbiamo valutare essendo l'espressione di un
estremismo incredibile e addirittura selvaggio che non può che
trovare la condanna di tutti gli uomini di buona volontà.
Per quel che riguarda le elezioni, che in un primo tempo
sembravano poter essere la strada per arrivare ad una soluzione
pacifica e civile del problema all'interno del Salvador, in seguito
agli ultimi recenti successi avuti dal Fronte Democratico
Rivoluzionario che ha distrutto il 90% dell'aviazione salvadoregna,
si è ancora più irrigidita la posizione dell'ala estrema
dell'esercito, per cercare di fare terra bruciata intorno ai
guerriglieri ed arrivare all'eliminazione fisica di questo
contrappositore.
A Napoleon Duarte, che ha certamente le sue responsabilità - e
noi non siamo qui certo per difenderlo - possiamo almeno
riconoscere di essere stato l'uomo che ha cercato, e sta cercando,
di convogliare e di trovare il consenso delle forze più moderate,
di tagliare fuori le ali estreme di destra e di sinistra per
arrivare a quelle elezioni. Oggi, vista la situazione, sappiamo
tutti che le elezioni non hanno nessuna garanzia di svolgersi in un
clima di libertà e di democrazia.
Il problema, a mio avviso, può essere compiutamente assunto solo
dall'ONU in qualità di organismo internazionale; ed anche l'Italia
ha votato favorevolmente una risoluzione che designa quella sede
come la più opportuna, per evitare che i singoli interventi dei
vari Stati che hanno una collocazione politica diversa fra di loro,
possano sembrare poi delle ingerenze a favore dell'una o dell'altra
parte.
Non sono quindi affatto contrario alla mozione, anche se
concordo su una breve sospensione della seduta per rivedere alcuni
punti in una prospettiva più serena e meno appassionata. E' chiaro
che ciascuno di noi ha determinate convinzioni politiche, ma non
possiamo in un momento come questo metterci a discutere se per il
Salvador è meglio una democrazia di tipo occidentale, una economia
di tipo capitalistico o una democrazia di tipo socialista, di
socialismo reale o di terza via - se terza via esiste - e una
struttura economica di tipo pubblico.
Dobbiamo invece sforzarci di fare cessare completamente i
massacri e favorire lo svolgimento di una vita democratica libera
attraverso libere e pacifiche elezioni. Per cui in questa direzione
concordo sostanzialmente sulla mozione; nella riunione dei Capi
Gruppo che ci sarà nella sospensione della seduta mi riservo di
chiedere alcune modifiche di dettaglio, che non sono poi molto di
dettaglio ma che comunque non mutano la sostanza di quello che si
vuole ottenere, vale a dire che il Governo italiano faccia tutti i
passi di carattere diplomatico e politico che ritiene più opportuni
in una situazione esplosiva com'è questa, per salvare la vita al
popolo salvadoregno che oggi è l'unica vera vittima delle armi
sovietiche ed americane.
PRESIDENTE
: Ha chiesto di parlare il Consigliere Minuzzo.
Ne ha facoltà.
MINUZZO - (P.S.D.I.):
Dichiaro, anche da parte del
P.S.D.I., l'accordo su questa mozione con le opportune modifiche
che peraltro sono già state anticipate da altri colleghi; inoltre
mi sembra giusto intervenire per far rilevare come circa un anno
fa, ci sia stata una grossa campagna di sensibilizzazione nei
confronti della situazione che si era verificata nel Salvador.
All'epoca furono raccolte delle firme e venne inviata una
petizione al Presidente della Repubblica e a tutti i Gruppi
parlamentari perché facessero gli opportuni passi per ritirare
l'ambasciatore italiano da quel paese e togliere così l'avallo a
questa dittatura. Ad un anno di distanza, siamo ancora allo stesso
punto; anzi si era un po' assopita nell'opinione pubblica la
sensibilità nei confronti di questa popolazione oppressa; sembra
quasi che ci sia un fine disegno per cui quando emerge un problema
in un paese, di questo se ne parli per alcuni mesi, dopodiché si
vanno a trovare altri problemi in altri paesi oppressi. Mi sembra
che sia stata un'iniziativa opportuna e valida quella del Gruppo
Comunista a presentare questa mozione per ricordare - qualora ce ne
fosse bisogno - alla popolazione valdostana ed al Governo della
nostra Regione questa grave situazione in Salvador. Per cui
voteremo questa mozione dopo alcune modifiche che anche noi
suggeriremo, e sono inoltre d'accordo con la sospensione chiesta
dal Consigliere Voyat.
PRESIDENTE
: Colleghi Consiglieri, sospendiamo la seduta
in modo che possa aver luogo la seduta informale dei Capi Gruppo
con i presentatori della mozione per accordarsi su un unico
testo.
La seduta è sospesa alle ore 18,35.
La seduta riprende alle ore 18,58.
PRESIDENTE
: Colleghi Consiglieri, riprendiamo i
lavori.
Nella riunione avvenuta fra i Capi Gruppo e i presentatori della
mozione è stato trovato un testo concordato.
Metto in approvazione il testo della mozione che è
stato
così emendato:
MOZIONE
INDIGNATO per le gravi notizie di eccidi, esecuzioni sommarie
e torture, provenienti sempre più frequentemente dal
Salvador;
PREOCCUPATO per il trascinarsi di una situazione su cui grava
anche il pericolo di intervento militare diretto o indiretto di
altri Stati;
NEL CONDANNARE la feroce politica repressiva in atto in quel
paese, in cui le componenti militari e reazionarie del Governo
hanno di fatto avuto il sopravvento;
il Consiglio regionale della Valle d'Aosta
DELIBERA
1)
di chiedere al Governo Italiano che vengano
urgentemente prese tutte le opportune iniziative politiche e
diplomatiche, quale il ritiro dell'ambasciatore italiano, al fine
di favorire nel Salvador il ripristino delle condizioni essenziali
di convivenza civile e di rispetto dei diritti umani;
2)
di impegnare la Giunta regionale ad assecondare
iniziative ed interventi umanitari posti in essere da
organizzazioni internazionali, rivolti ad alleviare, anche se
in
piccolissima parte, le dure condizioni di vita del popolo
salvadoregno.
ESITO DELLA VOTAZIONE
Presenti 22
Votanti 22
Favorevoli 22
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK