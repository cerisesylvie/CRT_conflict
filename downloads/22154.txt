Consiglio Regionale della Valle d'Aosta - Oggetto del Consiglio n. 1823 del 8 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1823 del 8 marzo 2006 - Resoconto
OGGETTO N. 1823/XII - Problematiche concernenti la segnalazione
tempestiva di emergenze ambientali. (Interpellanza)
Interpellanza
Premesso che la salvaguardia dell'ambiente è una delle
priorità emergenti nella società contemporanea;
Constatato che nel caso di incendio boschivo o di emergenza
ambientale (quale ad esempio quella faunistica) la rapidità e
l'efficacia dell'intervento si basa, almeno nella sua fase
iniziale, in una pronta e veloce possibilità di segnalare l'evento
all'organismo competente e nell'altrettanta sicura e certa
interpretazione delle informazioni ricevute;
Osservato che attualmente la procedura di segnalazione più
diretta da parte dei cittadini prevede la possibilità di comporre
un numero telefonico a 10 cifre di difficile
memorizzazione;
i sottoscritti Consiglieri regionali
Interpellano
l'Assessore competente per conoscere:
1) se sia stata già affrontata la problematica di cui in
premessa e quali soluzioni sarebbero state individuate;
2) se fra le soluzioni individuate sia emersa la necessità di
predisporre un apposito numero breve di emergenza ambientale e anti
incendio boschivo atto a sveltire i tempi di segnalazione e a
migliorare la qualità dell'informazione e se si intenda adottare
tale soluzione.
F.to: Venturella - Squarzino Secondina - Bortot
Presidente - La parola al Consigliere Venturella.
Venturella (Arc-VA) - Questa nostra iniziativa deriva da
un'esigenza condivisibile di rendere omogenea la qualità di un
servizio basilare ed essenziale per la prevenzione, per la
segnalazione, l'allertamento e quindi l'eventuale intervento delle
emergenze ambientali in generale e degli incendi boschivi in
particolare. Vorrei porre l'attenzione su un esempio di errato o
mancato passaggio di comunicazione da cittadino ad operatore, che
potrebbe essere citato come tipico elemento negativo, nella
procedura standardizzata di allertamento, assolutamente da ridurre,
rimuovere o evitare.
Prima permettetemi un'osservazione introduttiva. Credo che il
nostro Servizio antincendio con il suo Nucleo antincendio boschivo
e con le squadre che sono dislocate in tutto il territorio
regionale sia, forse, uno dei migliori servizi a livello nazionale,
ma credo che questo buon servizio sia in definitiva inficiato da un
tassello che manca: il tassello della comunicazione con il
cittadino, che rendendosi conto di un'emergenza ambientale (ad es.
faunistica) ma in particolare di un principio di incendio boschivo,
chiama. Sappiamo bene che sulla nostra guida telefonica un
cittadino, un turista apre la pagina ai numeri utili nelle "Pagine
Bianche Informa", in esse si hanno 2 numeri utili per gli incendi:
il "115", a cui risponde un operatore del centralino dei Vigili del
fuoco di Aosta, il "1515", quello più pubblicizzato a livello di
"mass media", a cui risponde un operatore del centralino di Roma
del Corpo nazionale dei Vigili del fuoco.
Capita che vi sono dei problemi di comunicazione, pensiamo ad
esempio ai nostri toponimi che sono in lingua francese, pensate ad
un cittadino che deve dare le indicazioni - lui conosce benissimo
la zona - di un toponimo che è francese, e questo viene ascoltato
da un operatore di centralino che è un bravissimo Vigile del fuoco,
ma è ciociaro... e, quindi, prima interruzione. Seconda
interruzione: il centralinista si rende conto di essere in Valle
d'Aosta e passa la comunicazione al centralino dei Vigili del fuoco
di Saint-Christophe, che hanno tutte le competenze di questo mondo,
ma sulla legge regionale che stabilisce le loro competenze nulla
possono fare in caso di incendio boschivo. Cosa fa l'operatore del
Corpo dei Vigili del fuoco regionale? Trasmette la comunicazione,
siamo al terzo passaggio, al nucleo "AIB" o ancora potrebbe
trasmettere la comunicazione alla stazione forestale competente.
Credo sia inequivocabile il fatto che questo passaggio, questa
difficoltà di comunicazione possa essere evitata con l'istituzione
di un numero breve di emergenza che possa allertare il personale in
servizio nella nostra Regione, che ha delle conoscenze specifiche
del territorio, che possa allertare in maniera velocissima proprio
perché conosce il territorio, senza errori di interpretazione,
senza tempo perso inutilmente, le squadre "AIB" o in caso di
emergenza faunistica - avvistamento di esemplari feriti - possa
allertare la stazione forestale competente e fare intervenire.
Credo che sia un'esigenza emersa dai cittadini stessi, che si
trovano in difficoltà, ma credo che possa essere condivisa in
generale, perché è un'iniziativa che tende a migliorare il
servizio, peraltro già eccellente dal punto di vista
dell'intervento e della preparazione degli uomini. Ritengo che
questa iniziava possa essere messa in piedi nel giro di poco tempo
e che travalichi le posizioni di maggioranza o minoranza, e non
possa essere ascritta ad alcuna parte politica.
Presidente - La parola all'Assessore all'agricoltura e risorse
naturali, Isabellon.
Isabellon (UV) - In effetti il collega Venturella ha
sottolineato un problema che è noto, la problematica relativa
all'unificazione del numero di chiamata per il Corpo forestale era
già stata affrontata nel maggio del 1994. Nel frattempo si sono
presentate alcune situazioni che hanno ritardato la risoluzione del
problema: uno, lo spostamento degli uffici centrali del Corpo
forestale, unitamente a problemi tecnici sollevati dalla società
esercente il servizio telefonico e derivanti dalla mancanza di un
centro di ascolto fisso e presidiato 24 ore su 24, avevano permesso
di risolvere il problema solo con l'acquisizione di un numero unico
che inizialmente era a 6 cifre e poi è diventato a 10 cifre, in
coincidenza con l'introduzione obbligatoria del prefisso
telefonico. Il numero veniva poi ulteriormente variato in
conseguenza del trasloco degli uffici. Allo stato attuale sono
disponibili 2 numeri a 10 cifre, di cui uno inerente il Corpo
forestale (0165-765064) e uno il Nucleo antincendi boschivi
(0165-765988): a tali numeri rispondono 2 reperibili 24 ore su
24.
Vediamo che anche nel sistema di comunicazione di tipo
tradizionale ci sono ancora delle cose da fare, non solo sul
digitale terrestre, perché in effetti anche qui c'è da completare
il lavoro, comunque la possibilità di disporre di un numero unico
breve con 3-4 cifre e di facile memorizzazione da parte del
cittadino, al quale questo si può rivolgere in caso di emergenza
ambientale, faunistica, ittica, di inquinamento, di danno
ambientale... o in caso di incendio boschivo, potrebbe essere una
soluzione ottimale ed è già adottata in altre realtà. In
particolare, in caso di incendio boschivo, esso permetterebbe di
sveltire l'allertamento della struttura competente preposta
all'estinzione dell'incendio boschivo, stazione forestale o Nucleo
antincendio boschivo. Qui fa piacere che ci sia un riconoscimento
dell'attività svolta dal Servizio antincendio boschivo, perché
questa è riconosciuta a livello generale come efficiente... manca
questo tassello. Tra l'altro, nell'operatività del Servizio
antincendi boschivi è importante anche avere un coordinamento con
il servizio dei Vigili del fuoco, perché questo servizio è dotato
di mezzi più leggeri e di mezzi di maggior penetrazione, anche nel
momento in cui si deve accedere a luoghi più impervi; di
conseguenza occorre avere un coordinamento fra i due sistemi
antincendio. Bisogna ricordare che sul territorio sono operanti a
livello comunale dei Nuclei di servizio antincendio che hanno una
loro tradizione e organizzazione efficiente e capillare e tutto
questo va coordinato, e già adesso, quando arriva l'allarme, questo
ha già una sua efficienza.
In occasione di incendi già oggi il cittadino dispone di un
numero breve dei Vigili del fuoco, il "115", struttura oggi
regionale che può rapidamente avvisare un Nucleo antincendi
boschivi della Direzione foreste. In questo caso c'è comunicazione
anche sui nomi delle località perché sono figure che conoscono il
territorio tanto quanto chi è dislocato sul territorio. Ci sono
problemi, invece, in cui gli avvisi di incendio sono rivolti dai
cittadini al Centro di ascolto del Corpo forestale dello Stato, il
"1515", che si preoccupa di avvisare, seppure con difficoltà legate
alla mancata conoscenza del territorio valdostano e alla difficoltà
di trasmettere i nomi esatti delle località, il Corpo forestale
regionale.
Infine, si deve dire che siamo nella buona direzione, il
problema è in fase di risoluzione perché con la realizzazione
prossima di un Centro di ascolto regionale della Protezione civile,
che dispone di un numero a 10 cifre e di un numero verde a 9 cifre,
saranno riuniti in uno stesso centro la Protezione civile, i Vigili
del fuoco, il "115", il Soccorso alpino e i volontari del soccorso,
il "118", per cui decade la problematica esposta
nell'interpellanza, in quanto il Centro di ascolto smisterà le
telefonate con precisione ai vari settori di intervento e nel suo
ambito potrà essere presente anche personale del Corpo forestale
della Valle d'Aosta. Alla fine, quindi, una volta che sarà
operativo questo Centro di ascolto, il tutto andrà nella giusta
direzione di essere razionalizzato. Rimane il problema
dell'estensione del numero, ma questo è l'atto terminale per
rendere operativo il tutto con la maggiore efficienza.
Presidente - La parola al Consigliere Venturella.
Venturella (Arc-VA) - Credo che la risposta dell'Assessore, ben
articolata, completa, abbia in definitiva ripercorso le tappe della
nostra interpellanza; mi sfugge però l'ultimo passaggio.
Lei dice che le motivazioni di questa interpellanza cadono
perché si è sulla buona strada e perché con l'istituzione del
Centro di ascolto del numero unico tutto ciò potrà essere
risolto... però lei dice che sarà un numero composto da 10 cifre,
se si riferisce al numero della Protezione civile, quello che è,
tutti siamo a conoscenza di questo numero che però è un ascolto H
24 di guide alpine...
(interruzione dell'Assessore Isabellon, fuori
microfono)
... però il problema è sempre lo stesso: che 10 cifre sono
difficilmente memorizzabili. Credo che il Centro di ascolto unico,
che racchiuda diverse competenze, possa essere un vero "atout" solo
se il numero è breve, 3 o 4 cifre, altrimenti diventa problematico
per il cittadino comunicare e fare il suo dovere di segnalare per
l'intervento successivo!
Sottolineiamo la buona volontà dimostrata dall'Assessore, che ci
ha risposto dicendo che il problema c'è. Certo, il problema era
noto dal maggio 1994, sono passati 12 anni e per costruire un
centro unico mi sembra un tempo oltremodo dilatato! Credo che il
nostro gruppo, nei prossimi mesi, seguirà i provvedimenti
dirigenziali che sul serio vadano nella direzione di istituire
questo numero unico come primo passo; come secondo passo, dotarlo
di un numero breve e far sì che in questo Centro di ascolto vi sia
personale specializzato anche nell'intervento sulle emergenze
ambientali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK