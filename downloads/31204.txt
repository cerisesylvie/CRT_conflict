Consiglio Regionale della Valle d'Aosta - Oggetto del Consiglio n. 399 del 25 febbraio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 399 del 25 febbraio 2009 - Resoconto
OGGETTO N. 399/XIII - Interpellanza: "Potenziamento dei
collegamenti con autobus tra Aosta e l'aeroporto di
Caselle".
Interpellanza
Evidenziato che i collegamenti con autobus verso l'aeroporto
di Caselle sono limitati a due sole corse giornaliere, in orari
(nei giorni feriali partenza da Aosta alle 4.30 e alle 17.30, da
Caselle alle 9.30 e alle 22.15) che non consentono di soddisfare la
maggioranza degli utenti valdostani, che sono obbligati o a lunghe
attese o ad utilizzare il mezzo proprio con i pesanti costi del
parcheggio in aerostazione o ancora a far fronte ai notevoli oneri
dei taxi o dei servizi di autonoleggio con autista;
Ricordato che la mancata realizzazione della lunetta di
Chivasso, e più in generale l'arretratezza della linea ferroviaria
Aosta-Torino, rende non competitivo l'utilizzo del treno e che la
chiusura dell'aeroporto regionale Corrado Gex ha ulteriormente
aggravato il disagio, coinvolgendo anche gli utenti diretti alla
capitale;
Sottolineato l'obiettivo di assicurare ai cittadini
valdostani, diretti o provenienti dalle numerose destinazioni
nazionali ed internazionali attive sull'aeroporto "Sandro Pertini",
la possibilità di raggiungere con mezzi pubblici adeguati e in
tempi ragionevoli l'aeroporto di Caselle o da questo il proprio
domicilio;
i sottoscritti Consiglieri regionali
Interpellano
la Giunta regionale per conoscere se intenda:
1) realizzare, nel breve periodo, un potenziamento dei
collegamenti con autobus tra Aosta e l'aeroporto di Caselle, con
non più di due ore di intervallo tra una corsa e la successiva nei
giorni feriali e durante i periodi di punta, e un sufficiente
numero di corse anche nei giorni festivi;
2) progettare, per una soluzione di medio-lungo periodo, un
nuovo percorso della cosiddetta lunetta di Chivasso, più a ovest,
in modo da evitare il territorio e l'opposizione di tale ente
locale, che sta impedendo l'utilizzo dei fondi già a disposizione
delle Ferrovie dello Stato e la realizzazione di un veloce
collegamento ferroviario con la città di Torino e con il suo
aeroporto.
F.to: Fontana Carmela - Donzel
Président
- La parole à la Conseillère Fontana
Carmela.
Fontana (PD)
- Grazie, Presidente. Con questa
interpellanza volevamo evidenziare i disagi che i cittadini
valdostani incontrano tutti i giorni con il collegamento in autobus
verso l'aeroporto di Caselle. I collegamenti sono limitati solo a
due corse giornaliere: partenza da Aosta alle 4,30 e alle 17,30 e
da Caselle alle 9,30 e alle 22,15. Faccio un esempio, se prendo il
pullman alle 4,30 di mattina e ho l'aereo alle 3,00 del pomeriggio,
pensate a quante ore questi poveri cittadini devono stare in
aeroporto! Riteniamo insufficiente questo servizio e chiediamo
all'Assessore competente di potenziare nel più breve tempo
possibile questo collegamento, con l'obiettivo di assicurare ai
cittadini valdostani meno disagi e meno lunghe attese. Ci conto
moltissimo, visto che abbiamo anche il problema della ferrovia e
ritorno sempre su quello, perché i servizi sono pochi e, visto che
vogliamo una Valle d'Aosta efficiente, parliamo tanto di turismo,
poi non riusciamo a dare i piccoli servizi, che mi sembra il minimo
indispensabile che dobbiamo dare.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie. Il vigente Piano di bacino di
traffico, ancorché approvato nel 1999, dedica un paragrafo apposito
ai collegamenti con gli aeroporti di Torino e Milano Malpensa. Nel
documento si evidenziava come fosse complessa la stima della
domanda potenziale soddisfatta dai servizi che verosimilmente
sembrava riguardare soprattutto gli spostamenti turistici di tipo
individuale o per piccoli gruppi, mentre la domanda turistica
gestita dagli operatori turistici gruppi organizzati utilizzava
servizi di autonoleggio per compiere gli spostamenti dall'aeroporto
ai centri turistici della Valle. Le informazioni allora disponibili
sulla relazione Aosta/Caselle evidenziavano una condizione di
elevata inefficacia del servizio, pur a fronte di un notevole
impegno finanziario per la pubblica amministrazione, pari ad un
costo di circa 80 € per passeggero servito.
Il piano pertanto, pur ritenendo indispensabile mantenere un
livello minimo di servizi, due coppie di corse, ipotizzava
l'organizzazione di un servizio non fondato su linee in
concessione, ma su una diretta iniziativa e su un maggior
coinvolgimento degli operatori turistici e dell'autotrasporto
regionali, allo scopo di creare una struttura in grado di gestire
il servizio stesso in modo flessibile e proporzionato alla domanda
anche mediante l'istituzione di un'idonea centrale di prenotazione,
utilizzabile sia dagli operatori del turismo organizzato, sia dagli
utenti finali. Tuttavia il Piano di bacino di traffico è giunto
ormai alla sua scadenza e proprio nel corso del 2009 dovrà essere
aggiornato, anche tenuto conto degli importanti mutamenti
socio-economici intervenuti in questi anni. Il tema che pone la
collega Fontana quindi è più che mai opportuno, proprio in virtù
del lavoro che ci stiamo apprestando a fare, ovvero nella revisione
del Piano di bacino di traffico capire se è possibile dare una
risposta, anche se c'erano queste criticità e non sono state
risolte nonostante un dispendio importantissimo di fondi pubblici.
Rispetto al Piano di bacino di traffico, è stata predisposta una
prima bozza di lavoro e nei prossimi mesi sarà condivisa con tutti
gli attori del settore del trasporto pubblico e non solo, in modo
da giungere ad un documento finale condiviso che possa contemperare
al meglio le esigenze della popolazione residente e turistica.
Ipotizzare nell'immediato un potenziamento di questa relazione
potrebbe costituire una misura non perfettamente coordinata con le
strategie che a breve saranno delineate per il trasporto pubblico
nel nuovo Piano di bacino di traffico. Dico anche che la
concertazione con tutta una serie di attori credo sia
indispensabile, perché abbiamo poi una situazione un po' strana:
tutti si lamentano dei trasporti, ma tutti agiscono in totale
autonomia. Ogni struttura si definisce degli orari di ingresso, di
uscita, orari di lavoro, orari di scuola, poi alla fine il problema
diventa il problema del trasporto. Bisogna immaginare di
condividere prima determinati orari e determinate politiche per
avere poi un servizio razionale e possibilmente non esageratamente
costoso.
Nella seconda domanda si introduce un altro argomento: un nuovo
percorso della cosiddetta "lunetta di Chivasso", più ad ovest, in
modo da evitare il territorio e l'opposizione di tale ente locale,
ossia Chivasso. Può essere un ragionamento, non ho idea, mi pare un
po' strano il modo di agire nel senso: se c'è qualcuno che solleva
dei problemi, non si considera la fondatezza o meno del problema,
ma scantoniamo e ci spostiamo. L'opposizione del Comune di Chivasso
alla realizzazione della lunetta mi sembra - ma non ne ho la
certezza, né voglio essere interprete del pensiero della comunità
di Chivasso - che non tragga origine dal tracciato in sé, che è
stato studiato da RFI con estremo riguardo rispetto a quanto già
presente sul territorio e tenendo conto anche di quanto previsto
dal piano regolatore, ma non ancora realizzato. Il Comune di
Chivasso in realtà teme essenzialmente un impoverimento
dell'offerta di trasporto per i suoi cittadini che si vogliono
recare a Torino nel momento in cui alcuni treni provenienti dalla
Valle d'Aosta imbocchino la lunetta e non transitino in quella
stazione. È quindi una visione totalmente egoistica della comunità
di Chivasso, che vuole evitare di perdere dei servizi. Non solo,
introduce degli argomenti... questo lo dico
a latere
della
risposta... lui dice: "ma raddoppiamo la linea Chivasso/Torino",
con quale risultato? Di rendere sempre più efficiente il tratto
Torino/Chivasso, ma non risolvere assolutamente nulla per tutti gli
utenti della Valle d'Aosta! Non siamo quindi assolutamente contrari
a che si raddoppi la linea Aosta/Chivasso, ma ci sembra che quella
soluzione non risolva nulla o, meglio, risolve i problemi di quelli
di Chivasso. Ho avuto modo di fare un incontro con tutte le
organizzazioni sindacali (CGIL, CISL, UIL, SAVT) dei ferrovieri e
gli addetti ai lavori mi hanno confermato quanto sto dicendo; non
solo, i vari sindacati hanno sottoscritto un documento in cui
chiedono al Governo regionale di impegnarsi affinché venga portata
avanti la lunetta di Chivasso, peraltro prevista da un accordo di
programma quadro fatto ancora dal "Governo Prodi", dove c'erano 40
milioni per fare determinate cose. Purtroppo quindi le esigenze del
territorio valdostano potrebbero non coincidere con le esigenze
della comunità e di Chivasso, e del Piemonte. In realtà è in
partenza una lettera in cui sollecito la Regione Piemonte,
l'Assessore Borioli, di confermare (ma a voce ha già confermato) di
poter portare avanti questo progetto. In realtà con la piena
operatività dell'alta velocità Torino/Milano diversi treni veloci
saranno spostati dalla linea regionale esistente a quella appena
realizzata ad alta velocità; ciò libererà le corrispondenti tracce
sulla linea storica, che sarà possibile utilizzare per potenziare i
collegamenti di tipo suburbano fra Chivasso e il capoluogo
piemontese ed è anche questo stato oggetto di un'interlocuzione con
la Presidente Bresso, il Presidente Rollandin e i due Assessori ai
trasporti. In definitiva, l'offerta per i viaggiatori di Chivasso
sarà verosimilmente superiore a quella attuale, parallelamente con
la lunetta anche per l'utenza valdostana e del Canavese si avrà un
miglioramento dell'offerta, con un collegamento più rapido con
Torino. Va infatti ricordato con l'alta velocità per raggiungere
Milano sarà più conveniente andare a Torino e da lì sfruttare i
nuovi collegamenti veloci.
Président
- La parole à la Conseillère Fontana
Carmela.
Fontana (PD)
- Ringrazio l'Assessore, però devo essere
sincera sono molto perplessa. Mi metto nei panni di tutti questi
cittadini che abitano in Valle d'Aosta perché, primo, abbiamo
chiuso l'Aeroporto Corrado Gex per ampliarlo e, visto che abbiamo
chiuso l'aeroporto, potevamo almeno dare un servizio sufficiente
per non metterli in disagio, poi diciamo per la ferrovia ci sono
dei problemi... Io da semplice cittadino mi sono chiesto questo:
nel 1969 l'uomo è arrivato sulla luna, 40 anni dopo in Valle
d'Aosta diciamo: il servizio costa, quello non è possibile, la
ferrovia... allora nel resto del mondo, dove ci sono milioni e
milioni di persone come fanno a funzionare le cose? Alle volte
rimango sconcertata! Con questo non voglio dare la colpa
all'Assessore, perché capisco che i problemi ci sono e mi piace
anche l'idea della concertazione e invito l'Assessore a farsi
promotore di questo, però penso che tale servizio, se c'è la buona
volontà... ce la possiamo mettere tutta per farlo funzionare e
creare meno disagi a questi cittadini: sia pendolari, sia quelli
che hanno bisogno di prendere... non mi sembra una cosa che non è
fattibile. Ce la metta tutta! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK