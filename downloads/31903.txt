Consiglio Regionale della Valle d'Aosta - Oggetto del Consiglio n. 772 del 7 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 772 del 7 ottobre 2009 - Resoconto
OGGETTO N. 772/XIII - Interpellanza: "Problematiche relative
allo stoccaggio dei materiali inerti da scavo".
Interpellanza
Premesso che permane il problema dello stoccaggio dei
materiali inerti da scavo, riguardando non solamente i soggetti
privati che devono conferire da qualche parte i residui di
demolizioni o di piccoli scavi ma soprattutto le imprese del
comparto edile che movimentano volumi di materiali ben più
consistenti;
Atteso che, ai sensi della legge regionale 31/2007, il
conferimento dei rifiuti inerti da scavo non può più essere
effettuato in discarica;
Considerato che, con la prossima applicazione del c.d. Piano
casa, è prevedibile un incremento dei cantieri edili e, di
conseguenza, anche delle attività di scavo e movimentazione di
materiali inerti e residui di demolizioni;
Sentita la risposta dell'assessore delegato
all'interrogazione a risposta immediata del gruppo PDL nella scorsa
adunanza consiliare;
i sottoscritti Consiglieri regionali
Interpellano
il Presidente della Regione o l'Assessore delegato per
conoscere:
1) quanti e quali sono i siti di stoccaggio per materiali
inerti oggi disponibili in Valle d'Aosta e se non sia opportuno
crearne altri;
2) se ha attentamente valutato quali complicazioni
burocratiche e quali costi sono costretti a sopportare coloro che
devono smaltire, ai sensi della legge regionale vigente, i rifiuti
inerti;
3) quali intendimenti o propositi coltiva per risolvere la
situazione denunciata in Premessa ed evitare che possa peggiorare
ulteriormente.
F.to: Tibaldi - Lattanzi
Presidente
- La parola al Consigliere Segretario
Tibaldi.
Tibaldi (PdL)
- Grazie, Presidente. Eravamo intervenuti
su questo argomento nella scorsa seduta consiliare, proponendo
un'interrogazione a risposta immediata all'Assessore Zublena in
relazione agli effetti della sentenza n. 61/2009 della Corte
costituzionale, che ha cassato alcune parti della legge regionale
n. 31/2007 e della legge regionale n. 5/2008. Al di là degli
aspetti giuridici, che sono già stati affrontati nella scorsa
seduta, il problema sostanziale permane, perché qui parliamo di
rifiuti, di materiali inerti da scavo, che devono essere stoccati
una volta che sono prelevati dai terreni sedi di lavorazioni, o di
cantieri, o comunque da opere edilizie che devono essere stoccate e
devono essere conferite da qualche parte, come i residui delle
demolizioni o di piccoli scavi. È naturale che questo problema
riguarda non solamente i privati che hanno piccoli volumi, ma
significativi per le loro entità da conferire da qualche parte, ma
riguarda soprattutto le imprese del comparto edile che movimentano
quantità di terreno o di rocce ben più consistenti.
Noi torniamo sull'argomento perché, come dicevo, il problema
permane, a nostro avviso è irrisolto, è un problema che è stato
anche sollevato nella III Commissione, di cui faccio parte, anche
in occasione di una recente audizione sul piano cave, in
particolare le posso citare che si tratta del 17 giugno 2009, dove
è stata messa in evidenza, ma non quella volta
una tantum
,
per l'ennesima volta la problematica del collegamento delle terre e
delle rocce di scavo. Se vuole poi, le lascio copia delle
dichiarazioni rilasciate dall'esponente degli imprenditori del
settore:
"Siamo in assenza totale di aree dove collocare le
terre e le rocce di scavo e questa situazione si è accresciuta
negli ultimi periodi"
. Segue un'altra serie di considerazioni
che sottolineano il problema. Lei sa, Assessore, che al di là
dell'aspetto giuridico il problema rimane in capo a chi deve
costruire, siano essi privati, enti pubblici, imprese ed è legato
soprattutto alla necessità di smaltire la terra e il materiale di
risulta dello scavo, così come le macerie da demolizione. Sappiamo
che, quando un privato fa un progetto, lo stesso discorso vale
anche per l'ente pubblico, deve già indicare quale e quanta parte
di terra andrà a sottrarre e reimpiegare nello stesso cantiere e
quanta e quale dovrà essere conferita altrove e come sarà
riutilizzata. Per il materiale da scavo il progetto deve indicare
anche il sito di destinazione e dell'attività di recupero; sappiamo
che, ai sensi dell'articolo 14, 12° comma della legge regionale n.
31/2007 dal 30 giugno dello scorso anno, il conferimento di questo
materiale in discarica è assolutamente vietato. Fra l'altro, c'è
anche una circolare diramata dal suo Assessorato ad aprile 2009
dove mi piacerebbe ripassare alcuni passaggi, che sono molto
significativi:
"i progetti relativi alla realizzazione di opere
pubbliche o private per i quali è previsto l'ottenimento di un
titolo abilitativo edilizio...
- si legge -
o la
presentazione di una dichiarazione di inizio lavori devono
contenere il bilancio di produzione di materiali inerti e dei
rifiuti da demolizione e scavo eventualmente prodotti; in
particolare si chiede a chi intraprende delle opere 1) la stima
della quantità e tipologia dei materiali da scavo (terre e rocce),
la stima della quantità e tipologia di materiali da demolizione e
costruzione, comprese le costruzioni stradali, la quantità di
materiali da scavo, demolizione e costruzione effettivamente
avviati al riutilizzo all'interno dello stesso cantiere in cui sono
prodotti, previa dichiarazione di compatibilità tecnico-ambientale
da parte del progettista..."
, ossia, prima di movimentare la
terra, qui bisogna movimentare un sacco di carta, come lei
capirà!
Inoltre
"... la quantità dei materiali da scavo residui con
indicazione del sito di destinazione e dell'attività di riutilizzo
diretto o di recupero certo a cui sono destinati, la quantità di
rifiuti da demolizione e costruzione che residuano dall'attività di
riutilizzo diretto nel cantiere di produzione con indicazione della
destinazione finale, che deve essere in via prioritaria un impianto
di riciclaggio e solo in via residuale la discarica"
.
Si rammenta poi quello che ho detto prima: il divieto assoluto
di conferire in discarica.
Lei si rende conto che qualunque privato o imprenditore del
settore si trova di fronte a un ginepraio burocratico prima ancora
di poter mettere in moto lo scavatore con il quale si preleva il
materiale e poi lo si conferisce da qualche parte, ma dove lo si
conferisce oggi? Ecco perché la prima domanda che le proponiamo è
quali sono oggi i siti utilizzabili in Valle d'Aosta, perché a noi
risulta che ci siano non solo privati, ma anche Comuni che hanno
difficoltà ad individuare delle sedi di stoccaggio di questi
materiali.
Noi con questa interpellanza, Assessore, le chiediamo di essere
più esaustivo - complici anche i tempi estremamente stretti del
question time
- su questo argomento, quindi quali sono i
siti di stoccaggio presenti in Valle d'Aosta, sappiamo che
l'articolo 14, commi 4 e 5, che è la parte residuale di
quell'attenzione che la Corte ha posto in riferimento alla legge n.
31/2007, prevede proprio che vi sia un'interazione fra Regione,
Comuni e Enti locali, quindi per definire geograficamente dove
queste aree devono essere situate e di quante di queste aree
necessita la Valle d'Aosta e se non sia il caso di crearne delle
altre vista l'insufficienza odierna. Siamo poi nelle more
dell'attuazione del piano casa... lei lo sa, è stato approvato
prima della pausa estiva... piano casa che prevede ampliamenti e
ricostruzioni, genererà inevitabilmente un volume di residui da
demolizioni, di scavi, quindi di terre e di rocce che anch'essi
andranno non solo ad aumentare la volumetria già prelevata
quotidianamente in Valle d'Aosta, ma anche ad aumentarla e
cercheranno anche loro una destinazione finale. Assessore, lei ha
valutato attentamente tutte queste complicazioni burocratiche
previste dalla legge regionale e da questa circolare?
Paradossalmente sembra che la legislazione nazionale sia più
semplicistica rispetto alle norme regionali in materia.
E
"... quali costi sono costretti a sopportare coloro che
devono smaltire... i rifiuti inerti"
; poi la terza domanda di
orientamento politico: quali sono gli intendimenti o propositi che
lei coltiva per risolvere questa situazione che denunciamo oggi, ma
che è già stata sollevata ieri e l'altro ieri e ripetutamente
evidenziata nelle Commissioni competenti, ricordo ancora la III
Commissione nel giugno scorso, dagli addetti ai lavori, per evitare
che possa peggiorare ulteriormente.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie, Presidente. Certamente la materia
di cui lei ha dato un'esaustiva illustrazione richiamando una serie
di atti, circolari, note e leggi, è materia molto complessa. Questa
complessità però discende da un quadro normativo molto restrittivo,
che dipende direttamente dagli indirizzi forniti dalle direttive
europee. In merito a tale argomento, credo che vada fatta chiarezza
rispetto all'ambito cui ci riferiamo: quando lei ha citato il piano
cave e le osservazioni sul piano cave, ci si riferiva ad una
audizione che verteva sulle discariche di inerti. Qui viceversa
l'interpellanza che segue al
question time
fa riferimento ai
depositi di materiali inerti. È bene precisare che la materia della
gestione dei rifiuti speciali inerti e dei materiali inerti
derivanti da attività di scavo, demolizione e costruzione, comprese
le costruzioni stradali, è disciplinata in via prioritaria dalle
norme statali, in particolare dall'articolo 186 del decreto
legislativo n. 152/2006 come novellato dal successivo decreto
legislativo n. 4/2008.
Con la legge regionale n. 31/2007 la Regione ha inteso integrare
la norma nazionale appena richiamata fornendo alcune indicazioni ai
diversi soggetti interessati, progettisti, imprese, gestori di
impianti di recupero e di smaltimento, in modo da assicurare, come
lei ha richiamato, fin dalla fase di progettazione, una corretta
gestione di tali materiali e rifiuti. Sappiamo che, laddove la
legge regionale ha inteso adattare la norma generale al contesto
regionale, è intervenuta la sentenza della Corte costituzionale che
ha richiamato pesantemente come questa materia sia di competenza
esclusiva dello Stato. Dalla lettura integrata delle norme
nazionali e regionali vigenti quindi emerge oggi che vi sono
quattro tipologie di depositi in cui stoccare i materiali inerti,
che sono: deposito interno al luogo di produzione, deposito
attrezzato di cantiere esterno al luogo di produzione, deposito del
solo materiale inerte da scavo in sito esterno al luogo di
produzione, infine aree di stoccaggio di materiale da scavo.
Veniamo al primo quesito:
"quanti e quali sono i siti di
stoccaggio..."
, tenuto conto delle diverse tipologie di
depositi, è ipotizzabile che ogni cantiere abbia nel luogo di
produzione o esternamente, dei depositi idonei a soddisfare le
esigenze dei singoli lavori e l'individuazione di queste aree è
comunque in capo ai soggetti responsabili dei lavori. Tutti gli
impianti autorizzati all'esercizio di attività di recupero di
materiali inerti sono autorizzati al deposito specifico di questi
materiali. Ad oggi - e ribadisco quanto già detto in occasione
della
question time
della scorsa seduta del Consiglio
regionale - non sono pervenute in Assessorato richieste di
realizzazione di depositi specifici di materiale secondo l'ultima
tipologia che ho detto, ossia aree di stoccaggio di materiale da
scavo che derivano da più cantieri o da lavori le cui progettazioni
non definiscono in modo puntuale e certo la destinazione al
riutilizzo e recupero dei materiali stessi. Questo fa pensare che
nell'ambito del singolo cantiere vi sia la capacità di trovare tali
aree di deposito, che immagino saranno tante quante sono i lavori
in corso; reperiremo in Assessorato l'elenco delle autorizzazioni,
di cui in questo momento non dispongo.
Circa il secondo punto, siamo consapevoli delle complicazioni
burocratiche e dei costi, peraltro queste norme sono piuttosto
stringenti e, come specificato nella sentenza della Corte
costituzionale, la Regione non ha facoltà di disciplinare la
materia in modo difforme rispetto allo Stato. Gli adempimenti a cui
sono soggetti i detentori di rifiuti o di materiali inerti quindi
sono stabiliti dalle due leggi che ho citato.
Circa il terzo punto: quali sono gli intendimenti per risolvere
questa situazione, al di là del fatto che queste denunce di
difficoltà, di cui prendo atto, in Assessorato non sono pervenute,
ferme restando le limitazioni che le normative statali comportano,
è necessario che vi sia un'importante azione congiunta fra tutti
gli attori coinvolti ed una presa d'atto delle possibilità che si
presentano nel caso di una corretta applicazione delle
disposizioni, soprattutto di quelle regionali. Ciò comporta, come
abbiamo più volte auspicato, una formazione puntuale dei
progettisti e delle imprese, un'attenzione particolare dei soggetti
titolari dei lavori, soprattutto i soggetti pubblici, volti a
ricercare in via preventiva soluzioni di interazione fra la
necessità di avviare al recupero materiali e la necessità di
utilizzare gli stessi. In questo senso abbiamo svolto alcuni
incontri a partire dai soggetti pubblici e dagli enti locali,
incontrando il CELVA, il Conseil de la Plaine, in cui si è
affrontato il problema per cercare di stabilire delle strategie
comuni.
Vorrei infine sottolineare come la nuova direttiva n. 98/2008 in
materia di gestione dei rifiuti su questa tipologia di rifiuti
preveda degli obiettivi ancora più stringenti per il recupero dei
materiali, in particolare pone l'obiettivo che si raggiunga il 70
percento di recupero di questi rifiuti entro il 2020. La direzione
in cui lavorare quindi è quella di favorire il massimo recupero e
riutilizzo dei materiali.
Presidente
- La parola al Consigliere Segretario
Tibaldi.
Tibaldi (PdL)
- Vede, Assessore, capisco il quadro
normativo stringente che c'è a livello nazionale, la difficoltà
della normativa regionale di inserirsi in questo ambito e di
cercare di lenire delle norme capestro, però abbiamo una limitata
potestà normativa che possiamo utilizzare e abbiamo anche una
discreta capacità amministrativa che potremmo utilizzare. Mi
spiego: innanzitutto credo che lei, come tutti noi, quando ci
spogliamo dei nostri abiti istituzionali, abbiamo occasione di
parlare informalmente con tante persone, privati, impresari,
imprenditori, addetti ai lavori, che ci comunicano con maggiore
sincerità o veemenza le loro sensazioni, le loro difficoltà, i loro
disagi. Non metto in dubbio che così non sia giunta all'Assessorato
alla sua scrivania o sulla scrivania dei suoi dirigenti alcuna
rimostranza che evidenzia questo problema, ma non ci credo che lei
non abbia mai sentito parlare di esso! Primo, perché in questo
ambiente lei è nata e cresciuta, di conseguenza territorio e
ambiente sono argomenti a lei molto più familiari che non al
sottoscritto, però ci viviamo tutti quanti, calpestiamo i piedi sul
suolo e sappiamo di cosa si sta parlando. Qui innanzitutto non
possiamo considerarci soddisfatti di questa risposta e spiego
perché. La sua consapevolezza del fatto che si tratti di un
arzigogolo burocratico pesante non è sufficiente come risposta,
perché è paradossale che, per avviare un cantiere o dei lavori,
oggi - e quante volte ci riempiamo la bocca con la parola
"semplificazione"! - ci troviamo immersi in questa sequela - non so
se lei ha letto il provvedimento dirigenziale che è stato firmato
da un suo dirigente il 23 aprile 2009 - di cose che bisogna
attivare, fra cui il progettista e il progettista costa, non è che
venga lì generosamente e ti mette una firma, due calcoli a spanna e
cerchiamo di organizzare la cosa.
Ci sono cinque punti di richieste burocratiche e alla fine di
questo paragrafo si dice che i progetti che non riportano
puntualmente il bilancio di produzione dei rifiuti potenzialmente
prodotti non possono essere approvati dalle amministrazioni
competenti! Se uno non dice dove conferisce i rifiuti da scavo, i
progetti si bloccano, non per inadeguatezza del progetto, ma perché
addirittura non si sa dove conferire i rifiuti e, se non provvede
l'ente pubblico, la Regione insieme ai Comuni di stabilire quali
sono i siti di stoccaggi, se non siamo noi amministratori pubblici
a stabilire dove conferire questo materiale, mi dice lei un privato
o un'impresa che cosa se ne fa di questi rifiuti? In tasca non si
possono mettere; la riduzione dei rifiuti, che è uno dei grandi
principi dell'ultima direttiva europea... ma come si fa a ridurre
un rifiuto da scavo o un residuo da demolizione, quando uno deve
ampliare una casa, piano casa, demolirla o ricostruirla? Me lo
spiega?
(interruzione dell'Assessore Manuela Zublena, fuori
microfono)
... lo so che non l'ha scritta lei, ma lei ricopre una funzione
che può dare risposte concrete ed efficaci al problema, lei è
l'unica! Non sono certo io, io posso solo segnalare il problema, ma
se glielo segnalo, questa non è una mia esigenza personale, è
un'esigenza diffusa. Le dico questo: dell'articolo 14 della legge
n. 31/2007, quello cassato quattro commi su sei, la Corte
costituzionale ne ha salvati due, guarda caso sono i due commi che
dicono testualmente...
"Al fine di favorire l'avvio del
riutilizzo dei materiali inerti da scavo, sono individuate apposite
aree di stoccaggio attrezzate"
, dice il comma 4, ma il comma 5
dice che
"all'individuazione delle aree di stoccaggio attrezzate
provvedono i Comuni anche in accordo fra loro"
.
Primo: la risposta a nostro avviso... umilmente le segnaliamo,
Assessore... l'individuazione di aree di stoccaggio... purtroppo
non sappiamo quante sono queste aree, perché la prima risposta è
rimasta inevasa. Gentilmente poi ci fornirà una fotocopia e vedremo
quante sono e dove sono collocate; quelle che ci sono - se ci sono
- sono insufficienti al fabbisogno regionale odierno, questa mi
sembra una conclusione evidente.
Seconda cosa: le aree di stoccaggio devono essere individuate
dagli enti competenti, non sono i privati e le imprese, ma i
Comuni, come dice il 5° comma salvato, insieme alla Regione che ha
la programmazione territoriale complessiva della nostra bella Valle
d'Aosta.
Non ho altro da aggiungere. Lei ci ha detto:
"ci siamo visti
con il CPEL, siamo a livello di strategie"
, è un po' tardi
essere a livello di strategie oggi! Le strategie servivano già
ieri. Il legislatore del 2007 - fra cui c'era anche il sottoscritto
- se approvò questa legge, è perché già allora il problema c'era ed
era pesante. Lei ricorderà cosa è successo in bassa Valle con il
sequestro dei cantieri, problematica invalicabile, perché c'erano
dei limiti di legge, ma il problema c'era. La risposta è stata
inadeguata, la Corte ci ha detto "no", ma se la Corte ci dice "no"
e ci rifacciamo alla legislazione nazionale, utilizziamo la
legislazione nazionale, ma il nostro potere amministrativo per
stabilire quali sono i siti di conferimento... Oggi cosa le dico?
Non so quanti sono i siti, perché non li ho sentiti pronunciare da
lei, magari lo leggerò fra qualche minuto... e non ho sentito delle
risposte convincenti da parte sua, che è l'organo esecutivo che
potrebbe darci una risposta efficace, ma non a noi come parte
interpellante, ma soprattutto ai cittadini e a numerose imprese che
da tempo segnalano il problema. Non vorremmo che l'assenza di
comunicazione che sussiste in questo momento fra il suo Assessorato
e la società civile e produttiva fosse una sorta di... che
quest'ultima ignora che l'Assessorato possa dare delle risposte in
questo senso, non vorremmo che lei facesse la fine della
Bella
addormentata nel bosco
, che, mentre tutto succede in questa
foresta, lei è lì che dorme tranquilla e non si rende conto che il
problema non solo sussiste, ma si sta in maniera preoccupante
aggravando e incrementando.
Presidente
- Cari colleghi, vista l'ora, dichiaro
conclusi per questa mattinata i lavori dell'odierna adunanza del
Consiglio regionale. I lavori riprenderanno alle ore 15,30 con la
discussione del punto n. 18 all'ordine del giorno.
La seduta è tolta.
---
La séance se termine à treize heures et une minute.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK