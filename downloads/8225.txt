Consiglio Regionale della Valle d'Aosta - Oggetto del Consiglio n. 2686 del 11 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2686 del 11 marzo 1987 - Resoconto
OGGETTO N. 2686/VIII - PROGRAMMA DEI LAVORI PUBBLICI PER
L'ANNO 1987 E RIFERIMENTI AL TRIENNIO 1987/1989.
PRESIDENTE:
Do lettura della delibera in oggetto:
1 PREMESSA
La Giunta regionale ha predisposto e sottopone all'esame e
all'approvazione del Consiglio regionale il programma dei lavori
pubblici per l'anno 1987, in applicazione dell'articolo 11, 1°
comma, della legge regionale 11 aprile 1984, n. 6.
2 ASPETTI METODOLOGICI
2.1 Il programma di opere pubbliche di competenza
dell'Assessorato Regionale dei Lavori Pubblici è stato impostato
secondo lo schema adottato nell'anno 1986 al fine di:
- individuare le opere, da realizzare nell'anno 1987, nei loro
connotati fisici e finanziari per quanto definibili;
- utilizzare le informazioni sottoindicate anche per determinare
la priorità degli interventi;
- integrare le informazioni di programma relative alle singole
opere, nel senso di:
.. indicare le caratteristiche fisiche delle opere tenendo
anche conto delle parti già eseguite e una stima di larga massima
dell'utenza da servire con le opere medesime;
.. precisare i connotati organizzativi degli interventi (fasi
procedurali svolte e tempi tecnici di realizzazione);
.. estendere le indicazioni di carattere finanziario ad una
stima di larga massima dei costi complessivi delle opere e, quindi,
delle future necessità di spesa;
.. evidenziare le connessioni tra programma e
bilancio;
.. indicare le eventuali connessioni funzionali tra il
singolo intervento e altre opere di interesse regionale o
locale.
2.2 Le modalità di predisposizione del programma sono
precisate nella nota metodologia allegata alle tabelle di
programma.
Le opere sono state indicate singolarmente con le informazioni
elencate al precedente punto 2.1.
2.3 L'individuazione delle opere e la loro elencazione in
ordine di priorità sono state determinate oltre che sulla scorta di
valutazioni politiche inerenti il contributo delle opere medesime
allo sviluppo turistico economico locale e al riequilibrio
regionale anche considerando i seguenti criteri di
priorità:
- grado di avanzamento dei lavori rispetto all'investimento
totale da effettuare;
- esistenza di connessioni funzionali con altre opere di
interesse regionale o locale;
- grado di efficienza dell'opera rispetto all'utenza da
servire;
- fasi organizzative già espletate in funzione della
realizzazione dei lavori; valutazione tecnica di urgenza.
3 RIFERIMENTI FINANZIARI
Il quadro delle risorse finanziarie disponibili per il
programma di cui si tratta è indicato nella seguente tabella n.
1.
TAB. n. 1 (importi in milioni di Lit.)
Capitolo in bilancio Importi Competenza 1987 Importi
programma
22600 Manutenzione straordinaria di locali e uffici, nonché
installazione impianti
1980
(2100)
22650 Ristrutturazione locali e uffici
4500
(6100)
23200 Manutenzione straordinaria aree e stabili non adibiti
ad uffici
760
(1590)
23210 Ristrutturazione beni immobili non adibiti ad
uffici
7200
(13800)
26000 Opere stradali di interesse regionale
18000
(33620)
26400 Cantieri in economia
4630
4630
27950 Costruzione e sistemazione straordinaria edifici
pubblici
550
(1056)
28510 Interventi antivalanghe
4500
4500
28530 Sistemazioni idrauliche e di frane in zone
urbanizzate
17000
28520 Interventi FIO 1985 su Dora Baltea e principali
affluenti
11700
(32563)
29500 Costruzione e sistemazione acquedotti
7000
(7400)
36300 Costruzione beni patrimoniali nel settore
industriale
16200
900
45050 Costruzione e sistemazione edifici pubblica
istruzione
8700
8700
45250 Manutenzione straordinaria edifici scolastici
2000
(2730)
TOTALE
100090
119689
Le cifre tra parentesi indiano importi di programma eccedenti
gli stanziamenti di bilancio.
Le eccedenze tra importi di programma e disponibilità di
bilancio sono motivate:
- da sopravvenute necessità di intervento non considerate in
sede di bilancio;
- dall'opportunità di riservarsi opzioni alternative agli
investimenti che, pur prioritari, incontrassero ostacoli tecnici di
realizzazione nei tempi programmati;
- dalla possibilità di reintegrare i capitoli di spesa
sopraccitati in sede d'assestamento di Bilancio.
4. CONTENUTI DEL PROGRAMMA
4.1 Le opere previste per l'anno 1987 sono riportate, con le
indicazioni specifiche di cui al precedente punto 2.1), nelle
tabelle allegate alla presente deliberazione e ne formano parte
integrante.
Le stesse sono state individuate in relazione ai capitoli di
Bilancio e sono così suddivise:
- tabella A (da pag. 2 a pag. 9): "opere stradali di interesse
regionale" e "interventi antivalanghe";
- tabella B (da pag. 11 a pag. 18): "sistemazioni idrauliche e
di frane in zone urbanizzate";
- tabella C (pag. 20): "costruzione e sistemazione di edifici
per la Pubblica Istruzione";
- tabella D (da pag. 22 a pag. 23): "manutenzione
straordinaria di edifici scolastici";
- tabella E (da pag. 25 a pag. 26): "manutenzione straordinaria
di locali ed uffici nonché installazione di impianti";
- tabella F (pag. 28): "ristrutturazione di locali ed
uffici";
- tabella G (pag. 30): "manutenzione straordinaria aree e
stabili non adibiti ad uffici";
- tabella H (pag. 32): "ristrutturazione beni immobili non
adibiti ad uffici";
- tabella I (pag. 34): "costruzione beni patrimoniali nel
settore industriale";
- tabella L (pag. 36): "costruzione e sistemazione acquedotti
";
- tabella M (pag. 38): "costruzione e sistemazione edifici
pubblici";
- tabella N (da pag. 40 a pag. 42): "cantieri in
economia".
4.2 La seguente tabella n. 2 sintetizza, nelle modalità
anzidette, i connotati fisici e finanziari, per settore e tipologia
di opere, dell'intero programma.
La tabella evidenzia, tra l'altro che:
- il 32% del totale degli impegni di spesa previsti per il 1987
si riferisce al settore delle opere stradali, il 27% alla difesa
del suolo ed il 30% agli interventi di edilizia scolastica e
pubblica.
La parte ancora da realizzare del valore complessivo delle
opere incluse nel programma rappresenta il 77% circa di tale
valore. Gli interventi programmati per il 1987 e previsti per il
triennio 1987-1989 rappresentano rispettivamente il 24% ed il 54%
degli investimenti ancora da realizzare.
In relazione a quanto sopra esposto,
IL CONSIGLIO
DELIBERA
a) di approvare, in via di massima, il programma di opere di
pubblica utilità per l'anno 1987 di competenza dell'Assessorato dei
Lavori Pubblici, allegato, quale parte integrante, alla presente
deliberazione;
b) di delegare la Giunta Regionale ad assumere, per le opere
elencate, le decisioni relative all'approvazione dei progetti,
all'appalto ed all'esecuzione dei lavori, all'approvazione dei
finanziamenti ed alla liquidazione delle spese nei limiti degli
stanziamenti reati dai corrispondenti capitoli di bilancio;
c) di autorizzare la Giunta Regionale a derogare all'ordine di
priorità delle opere, quale indicato nelle tabelle di programma,
nei casi in cui motivi tecnici e di opportunità lo rendano
necessario e a superare il limite massimo di spesa di cui al
Regolamento regionale 5 febbraio 1962 e successive modificazioni ed
integrazioni per l'esecuzione in economia dei lavori da finanziare
sui capitoli n. 45250, 22600, 22650, 28530, 28510, del bilancio di
previsione della Regione per l'anno 1987.
Segue Programma lavori (... omissis...)
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Il piano lavori del 1987 viene presentato
con gli stessi criteri con i quali fu presentato la prima volta
nell'anno 1986. Non sto ad illustrare i criteri e gli aspetti
metodologici che sono già stati ampiamente dibattuti nella
discussione del piano lavori del 1986 e mi soffermo semplicemente a
sottolineare la cifra totale di lavori previsti, che ammonta a
quasi 120 miliardi, contro i 100 miliardi e 90 milioni, che
risultano dalla somma degli importi di competenza dei capitoli di
bilancio.
L'importo dei lavori previsti nel programma supera gli importi
di competenza del bilancio, per consentire un minimo di agilità e
di movimento nelle scelte. Cerco di spiegarmi meglio: non si tratta
certo di aleatorietà o di scelte casuali, si tratta invece di tener
conto dei motivi che possono discendere da difficoltà negli appalti
e nell'avvio dei lavori.
La circostanza relativamente nuova presente in questo piano
lavori, rispetto all'anno scorso, consiste nel fatto che in esso
sono compresi tutti i lavori di interesse regionale e precisamente:
le strade regionali o le strade intercomunali, tutti gli edifici di
proprietà regionale, le scuole medie superiori e tutti gli
interventi che riguardano le sistemazioni idrauliche della Dora
Baltea e dei suoi affluenti principali. Per quanto concerne
l'adduzione dell'acqua, sono compresi gli acquedotti intercomunali
o di interesse intercomunale.
Non sono compresi in questo piano lavori gli interventi
codificati dalla legge n. 61 dei 1985, cioè quelli relativi alle
depurazioni di acque, ai collettori fognari ed alle sistemazioni
igieniche degli abitati, per i quali verrà presentata un'apposita
deliberazione in un prossimo Consiglio regionale.
Non sono neanche comprese tutte quelle opere che sono di
competenza del Fondo regionale investimenti ed occupazione, che va
ad occupare la fascia dei lavori di interesse comunale, che sono al
di sopra, come importo, dei 200 milioni di costo e che,
naturalmente, rivestono un rilevante interesse comunale.
Non sto a leggere le cifre capitolo per capitolo ed elenco per
elenco, ma voglio soltanto sottolineare, ad esempio, per quanto
riguarda il comparto od il settore delle strade regionali, come il
maggiore impegno sia concentrato sulla strada regionale di Bionaz e
su quella della Valgrisenche, che, negli anni precedenti, non hanno
potuto beneficiare di quella priorità che, giustamente, viene loro
riconosciuta quest'anno e negli anni a venire, nell'intento di
riequilibrare la situazione.
Voglio sottolineare che tra le strade di interesse regionale
sono compresi alcuni tratti che riguardano la strada dell'envers
che si intende esaminare nel suo complesso, come si sta realmente
facendo, dalla strada regionale di Valgrisenche sino a Châtillon ed
a Pontey. Sottolineo ancora la strada di Nantey, in comune di
Perloz, che quest'anno ci permetterà di arrivare fin quasi alla
frazione di Nantey.
Per le opere paravalanghe, ci sono due opere importanti sulle
strade regionali di Rhêmes-Notre-Dame e della Valgrisenche. Sono
indicate, ma naturalmente non sommate nell'importo globale, le
strade regionali che sono già state appaltate nell'anno 1986 e
delle quali vengono annotati i finanziamenti a completamento dello
stanziamento previsto.
Per quanto concerne le sistemazioni idrauliche, c'è tutta una
serie di opere, più o meno puntuali, ritenute necessarie ed
indispensabili a protezione di zone abitate e di punti singolari.
Intendiamo limitare una certa tendenza a canalizzare in modo
indiscriminato tutti i corsi d'acqua, perché si tratta di una
tendenza dovuta non tanto ad una volontà regionale, quanto, molte
volte, alle spinte ed alle volontà delle singole amministrazioni
comunali, sospinte a loro volta dalle paure, spesso neppure molto
giustificate, di singoli proprietari o abitanti.
Nelle sistemazioni idrauliche c'è un successivo finanziamento,
per 11 miliardi e 700 milioni, a completamento degli interventi
finanziati dal Fondo investimenti ed occupazione 1985 dello Stato,
sulla Dora Baltea e sui suoi principali affluenti, in pratica la
Grand'Eyvia ed il Buthier. Si riferiscono ad opere complementari e
preparatorie alla costruzione della tangenziale di Aosta.
C'è poi tutta una serie di sistemazioni di movimenti franosi, in
particolare quello di Fiernaz, che al momento è sotto controllo e
per il quale non si intravede la possibilità di una sistemazione
assolutamente definitiva, dovendosi intervenire ogni anno ad
asportare quel po' di materiale (speriamo che sia sempre poco e
ridotto) che scende a valle.
Per la sistemazione di edifici della pubblica istruzione,
sottolineo il completamento della scuola media superiore della
Comunità Montana del Marmore e la costruzione della scuola media
superiore di Morgex. Non sto ad addentrarmi nelle manutenzioni
straordinarie di uffici, di locali e di edifici scolastici, perché
si tratta di interventi necessari per una corretta gestione delle
proprietà regionali.
È importante, invece, sottolineare, dove si parla di
riposizionamento della pista e di completamento delle opere
aeroportuali, il fatto che il riposizionamento della pista è già
stato asfaltato e che il completamento dell'aeroporto consiste
nella ricostruzione di un hangar ormai obsoleto.
Ricordo ancora la costruzione della nuova biblioteca regionale,
intesa come ricupero funzionale dell'ex Ospizio di Carità.
Per quanto riguarda la costruzione di beni patrimoniali nel
settore industriale, non abbiamo inserito la TEK-DISK e
l'ILSSA-VIOLA, ma abbiamo indicato la Cooperativa dei "tisserands"
di Valgrisenche, proprio perché è strettamente connessa con la
ristrutturazione del municipio, per la quale sono già stati
impegnati i relativi fondi il 31 dicembre 1986 e che è collegata ad
altri lavori di sistemazione e ristrutturazione di ambienti per
l'assistenza e la sanità, che saranno finanziati dall'Assessorato
competente.
Per quanto concerne gli acquedotti, al di là del completamento
di quello di Brissogne, al compimento del quale la Giunta regionale
intende tener fede, c'è il completamento dell'acquedotto
consorziale della media valle del Marmore, il proseguimento nella
costruzione dell'acquedotto intercomunale di Ayas-Brusson, e quindi
di tutta la Valle d'Ayas, e la costruzione di ulteriori opere
dell'acquedotto che va da Issime sino a Pont-Saint-Martin. È
indicata con 500 milioni (e questo è un fatto importante), la
costruzione dell'acquedotto del Monte Bianco, del quale sono stati
affidati gli incarichi di progettazione in una delle ultime
riunioni della Giunta regionale.
Direi che non c'è altro da aggiungere e mi rimetto a
disposizione dei Consiglieri per eventuali osservazioni e
richieste. Grazie.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Mi dispiace sinceramente che un argomento
così importante venga affrontato ad un'ora tanto tarda, sono
infatti le ore 20,00. Forse, avremmo fatto meglio a rinviare la sua
discussione, ma tant'è...
Vorrei chiedere all'Assessore alcuni chiarimenti, in particolare
in merito alla questione dell'accesso alla Valgrisenche, perché non
vedo compreso in questo piano lavori lo svincolo tra la Statale 26
e l'inizio della Valgrisenche, mentre, in risposta ad una mia
interpellanza, mi sembrava che fosse stato assunto l'impegno di
inserire anche tale svincolo nel piano lavori.
Mi sembra, invece, che sia stato previsto l'inizio e la fine dei
lavori, tra l'87 e l'88, dello svincolo di Villeneuve. Mi
interesserebbe sapere a che punto è questo svincolo, perché, se la
sua realizzazione inizierà al 31 dicembre 1987 e finirà al 31
dicembre del 1988, possiamo dire di essere nettamente in ritardo
rispetto agli impegni assunti in risposta ad una serie di
interrogazioni ed interpellanze fatte in questo Consiglio.
Vorrei avere anche alcune informazioni sul completamento del
parcheggio pluripiano, stazione di terminal per autobus, in via
Carrel, perché vedo che qui (potrei anche non aver capito bene)
sono stanziati altri 3,5 miliardi per realizzare un 20% dei lavori
relativi nel 1987 ed un altro 40% negli anni successivi.
A parole possiamo anche concordare sul fatto che in tema di
regimazione idraulica si stia modificando qualche cosa, però mi
sembra che lo si stia facendo "quando ormai i buoi sono tutti
scappati". Sembra, infatti, che non ci sia più un solo metro di
Dora non interessato da una qualche forma di regimazione idraulica,
specie laddove passerà la costruenda autostrada.
Considero nettamente negativo questo atteggiamento della Giunta
regionale, specie se poniamo mente ai vari disastri ormai compiuti,
dei quali è possibile vedere qualche esempio nella piana di
Aymavilles. Credo che tutte queste opere dovrebbero essere fermate
e tolte dal presente piano lavori, per consentire una seria
riflessione sul modo di gestire la regimazione idraulica.
L'Assessore dice che è finito il tempo delle canalizzazioni.
Benissimo, bisognerà vedere se effettivamente è da ritenere finito
anche il tempo dei disastri ecologici, che possiamo osservare nella
piana di Aymavilles. Vorrei ricordare ai Consiglieri regionali che
un lunghissimo tratto di un ramo accessorio della Dora, che
peraltro aveva un'importante funzione idraulica, è stato totalmente
interrato con grosse devastazioni nelle sponde e con spoliazioni
degli alberi della zona. Se questo disastro vuole essere riprodotto
anche nella Dora a monte di Morgex, nelle frazioni Dolonne e
Villetta di Courmayeur, ci incamminiamo lungo una strada sbagliata.
Pertanto, vorrei capire dall'Assessore che cosa egli intende per
"strada diversa" nel campo della regimazione idraulica.
A pagina 12 delle sistemazioni idrauliche occorrerebbe fare una
correzione formale, laddove si parla della Statale 26 del G.S.
Bernardo, in luogo della Statale 27.
Inoltre, vorrei chiedere alcune informazioni in merito alla
sistemazione della parete rocciosa della strada di Champ-long, in
Comune di Villeneuve, per la quale l'inizio dei lavori è previsto
per il 1987 e la fine per il 1989, cioè vorrei sapere se
quest'opera ha una qualche relazione con il tracciato
autostradale.
Vorrei che mi fossero fornite alcune informazioni su due
ristrutturazioni riguardanti strutture e sedi della pubblica
amministrazione. Mi riferisco in particolar modo al tipo di
intervento nella ristrutturazione dell'ex casa degli impiegati da
adibire, a sede dell'Assessorato alla Pubblica Istruzione e
dell'Assessorato ai Lavori Pubblici, ed al rifacimento del manto di
copertura della casa Diémoz sita in via Losanna ad Aosta, per le
quali nell'allegato non ci sono spiegazioni sufficienti.
C'è poi tutta una serie di lavori per la manutenzione di vari
edifici comunali, tra i quali quelli di Quart e di
Saint-Christophe: questi interventi sono eseguiti su richiesta dei
Comuni?...
FOSSON (fuori microfono):
Sono di proprietà
regionale.
SANDRI (N.S.):
Benissimo, così abbiamo già risolto un
problema.
Per quanto concerne il riposizionamento della pista
dell'aeroporto, mi interessa sapere se lo stesso può interessare
anche le due aree, di testa e di coda della pista, dove localizzare
le luci ed altre migliorie tecniche, per l'acquisizione delle quali
credo che ci fossero alcuni problemi con i due comuni interessati e
cioè Quart e Saint Christophe.
Non mi sembra di dover chiedere altro e, pertanto, termino qui
il mio intervento.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Sarò brevissimo. Il piano lavori non è
più come quello di diversi anni fa, quando in Consiglio si
affrontavano grandi battaglie per comprendere le scelte politiche
della Giunta. Il fatto nuovo nel presente piano lavori è costituito
dalla presenza dell'acquedotto del Monte Bianco, anche se la cifra
stanziata per quest'anno è piuttosto modesta: forse la Giunta avrà
pensato di far giungere l'acquedotto da Courmayeur ad Aosta lungo
il percorso dell'autostrada. Speriamo che si proceda in questa
direzione.
Ricordo che alcuni anni fa partecipai, insieme ad alcuni
Consiglieri (uno dei quali è oggi Assessore) e Assessori, ad una
gita al monte David. Al ritorno percorremmo la strada di Chevrère.
Mi rivolgo a quel Consigliere di allora, che oggi è diventato
Assessore, per invitarlo a fare quello che il Presidente della
Giunta ha fatto per il Comune di Brusson...
(...INTERRUZIONE...)
BAJOCCO (P.C.I.):
Non ho mai parlato. Non posso dire
altrettanto dell'Assessore Perrin, per il Comune di
Aymavilles...
Comunque, Assessori Fosson e Lanièce, a parte la battuta, il
problema della strada di Chevrère è importante, proprio perché, se
si vogliono creare dei parchi regionali, è opportuno avere una
strada che giunga nelle loro vicinanze. Grazie.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Inizio dalla battuta del Consigliere
Bajocco. Egli sicuramente saprà che ci sono stati degli incontri
tra il sindaco di Champdepraz, il sottoscritto, l'Assessore Lanièce
ed il Consigliere Tonino, estesi poi a tutto il Consiglio comunale,
proprio per definire in maniera precisa il problema della strada di
Chevrère. È una strada di interesse comunale che abbiamo ritenuto
di inserire nel F.R.I.O., ma occorre una progettazione completa ed
organica di tutta l'opera, che permetta di darne una valutazione
positiva; in questo senso abbiamo convenuto che il Comune
provvederà in merito e, quindi, sarà inserita nel Fondo regionale
investimenti ed occupazione. Se poi ci fossero delle urgenze tali
da richiedere un intervento fin da quest'anno, al fine di
ripristinare la viabilità, potremmo sicuramente intervenire con i
fondi a disposizione per la sistemazione delle frane e degli
analoghi movimenti franosi.
Nel merito dei temi sollevati dal Consigliere Sandri, ed in
particolare per l'accesso alla Valgrisenche, c'è da dire che sono
già previsti un paravalanghe ed altre sistemazioni, che preludono
alla costruzione di una galleria di circa 500 o 600 metri di
sviluppo. Lo svincolo propriamente detto non è ancora stato
inserito nel presente piano lavori, perché non è ancora stato
progettato.
Invece, lo svincolo di accesso al Comune di Villeneuve, anche se
si sta ancora mettendo a fuoco la soluzione ottimale, ha già una
serie di approcci progettuali, anzi, addirittura ha anche un
progetto che ha quasi l'aspetto del progetto esecutivo e per questo
è stato inserito nel piano.
Per quanto concerne il parcheggio pluripiano di via Carrel,
tengo a precisare che, nel giro di qualche settimana, saranno
appaltati gli impianti e le strutture del piano terra. Nei giorni
scorsi è stato depositato un disegno, eseguito dall'arch. De
Bernardi, su incarico dell'Amministrazione regionale, che prevede
la sistemazione delle rampe veicolari, la copertura delle rampe
scale e le pensiline di servizio alla fermata degli autobus e dei
pullman. Abbiamo voluto questo progetto particolarmente curato
perché l'inserimento di elementi banali in una zona deserta, come
quella dell'area Rizzardi dopo la demolizione delle case esistenti,
fra la stazione e le mura romane, avrebbe potuto generare dei danni
ed un effetto ottico particolarmente sfavorevole. In questo modo,
pur avendo forse ritardato di qualche settimana, pensiamo di aver
raggiunto un risultato apprezzabile e, quindi, daremo quanto prima
esecuzione a questi lavori.
Nel merito della regimazione idraulica dei fiumi e dei torrenti,
il Consigliere Sandri continua a sottolineare il fatto che abbiamo
incanalato la Dora e che, addirittura, ad Aymavilles abbiamo
interrato il vecchio ramo sulla sinistra orografica, però il fatto
di averlo interrato fa sì che l'erosione della Dora, nei confronti
del declivio collinare sopra al quale c'è il monumento ai caduti
fucilati dai nazi-fascisti nel 1944, non venga più sottolineata,
come è scritto nei documenti di progetto e come è stato
tecnicamente provato. Proprio in quella zona, tra l'altro sulla
destra orografica, e non sulla sinistra, c'è un'arginatura che
permette alla Dora, in caso di piena eccezionale, di sommergere i
terreni coltivati. Tutto questo vale a ribadire che è stato tenuto
conto, come è giusto del resto, anche di esigenze idrauliche e che
non ci si è preoccupati solo di incanalare le acque.
La sistemazione della parete della strada della collina di
Champlong fa seguito ad uno studio che abbiamo fatto fare dal prof.
Zanella, dell'Università di Torino, e che riguarda tutta la parete
rocciosa di Villeneuve e probabilmente sarà esteso anche ad altre
zone del paese. Tale situazione non è necessariamente finalizzata
alla costruzione dell'autostrada, ma è valida di per sé, proprio a
salvaguardia dell'incolumità e della sicurezza del transito in
quella zona e degli abitanti.
Il discorso della sistemazione degli Assessorati della Pubblica
Istruzione e dei Lavori Pubblici è estremamente ampio e si è in
attesa di alcune verifiche con il Comune di Aosta, perché, invece
di procedere ad una semplice ristrutturazione dell'ex casa degli
impiegati, sita in via Festaz ed in via Promis, qualora si
potessero verificare tutti i presupposti urbanistici, si potrebbe
procedere alla completa demolizione e ricostruzione degli edifici,
con un generale riassetto urbanistico di tutta la zona
circostante.
La casa Diemoz, che è posta a nord del palazzo regionale, è
interessata esclusivamente da una impermeabilizzazione del manto di
copertura.
L'intervento previsto nell'area aeroportuale, per il momento, è
limitato all'interno dell'attuale recinto, con lo spostamento ed il
riposizionamento della pista verso nord e cioè verso la Statale
26.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Senza voler fare delle grosse
considerazioni, anche perché la filosofia ispiratrice del piano
lavori è sostanzialmente cambiata rispetto al passato e tiene conto
di alcune indicazioni presentate dai comuni, mi occupo
essenzialmente di due problemi.
Innanzitutto del parcheggio pluripiano di via Carrel, per il
quale l'Assessore aveva promesso al Consiglio che avrebbe portato
all'esame della Commissione il relativo progetto. Vorrei
raccomandare all'Assessore di mantenere fede all'impegno assunto,
anche perché, al di là degli aspetti tecnici che potrebbero
risultare anche soddisfacenti, i miei dubbi al riguardo non si sono
sopiti e vorrei che l'apposita Commissione si occupasse anche di
questo problema.
In questo piano lavori si prevede di ristrutturare qualche
capannone in più ed ho notato con piacere che la Giunta non ha
abbandonato l'idea di ubicare l'Assessorato alla Pubblica
Istruzione nella sede di via Promis, per ristrutturare la quale è
previsto uno stanziamento di 4,5 miliardi.
Contestualmente ho visto anche uno stanziamento, non certo
indifferente, di 2,5 miliardi per la ristrutturazione di uffici a
servizio dell'Assessorato alla Pubblica Istruzione. Le dimensioni
di questi interventi sono notevolissime, sia da una parte che
dall'altra, e ciò sta bene per dare una definitiva destinazione
all'edificio ex casa dei dipendenti regionali di via Promis, ma
vorrei sapere anche quali uffici andranno a finire definitivamente
nei capannoni provvisori di Quart, perché l'intervento previsto è
piuttosto consistente. Io non voglio essere un cattivo profeta, ma
ho la netta sensazione che gli uffici della Pubblica Istruzione
rimarranno "vita natural durante" in quel di Quart. Ovviamente è
solo una previsione, che mi auguro possa essere smentita dai fatti.
Questa identica sensazione, per la verità, ce l'hanno anche gli
stessi dipendenti regionali.
Io dico che, prima di spostare in via definitiva dei servizi da
Aosta, bisognerebbe anche esaminare l'impostazione generale che si
intende dare all'assetto della città, la quale, specie nelle
elezioni comunali del 1985, da quasi tutti i partiti, che hanno
riproposto in termini più corretti la questione di Aosta, è stata
definita un po' pomposamente "la Capitale della nostra
Regione".
Decentrare dal tessuto urbano certi uffici, significa
depauperare il tessuto socio-economico della nostra città, che,
purtroppo, nonostante la progressiva chiusura dello stabilimento
COGNE, deve pur sempre pensare a delle valide alternative, che
tutti hanno individuato in un certo tipo di terziario. Credo che su
questo argomento sia opportuno fare chiarezza.
Pregherei, pertanto, l'Assessore di darci notizie più precise
(sempre che ne abbia) sulla localizzazione degli uffici regionali,
che vengono periodicamente spostati, secondo le esigenze. Vorrei
sapere se alcune delle destinazioni note sono definitive oppure no.
Dove andrà a finire, per esempio, l'Assessorato alla Sanità? Al
palazzo Darbelley oppure...
(...INTERRUZIONE...)
TORRIONE (P.S.I.):
A Gressan? Allora l'Assessore Faval
deve rivendicare il diritto a rimanere ad Aosta, sperando,
ovviamente, che il Presidente della Giunta non voglia trasferire a
Brusson gli uffici della Giunta.
Il discorso può anche portarci verso qualche facile battuta, ma
io credo che sia un problema di notevole rilevanza per l'avvenire
della nostra città e, pertanto, la collocazione degli uffici
regionali non dovrebbe essere sottovalutata. Grazie.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Anche il piano dei lavori merita che
gli si dedichino almeno cinque minuti di attenzione, perché vi sono
previsti 390 miliardi di investimenti nel triennio e 120 miliardi
di programmi per l'anno in corso. Pertanto, con questo
atteggiamento, diamo atto alla Giunta regionale di una capacità di
governo e di amministrazione di tutto rispetto, anche per il fatto
che ci sono 33 miliardi e 620 milioni di strade in programma e
soltanto 18 miliardi, rispetto ai 33 stanziati, finanziati; così,
lasciamo alla Giunta regionale la responsabilità di verificare
quali sono le strade che verranno fatte per prime. Ci sono 4
miliardi e 360 milioni di cantieri, 1 miliardo per quelli di lavoro
ed il resto per quelli in economia, che sono tutti ancora da
determinare.
Noi ci auguriamo che al lavoro, fatto per dare una certa
precedenza, per stabilire dei parametri oggettivi in sede di
stesura, possa poi corrispondere una valutazione responsabile anche
in sede di scelta e cioè che la Giunta non faccia prevalere altre
motivazioni negli appalti da far proseguire.
Ci sembra, come aveva osservato prima il Consigliere Bajocco,
che alcune cifre siano state messe solo a scopo dimostrativo,
perché lo stanziamento di 500 milioni per l'acquedotto del Monte
Bianco, a fronte di una spesa prevista in 30 miliardi, vuol solo
dimostrare che non ci si intende dimenticare dell'acquedotto del
Monte Bianco. Voglio vedere però quanti tubi in realtà si possono
posare con uno stanziamento di soli 500 milioni.
In conclusione, noi voteremo a favore del piano lavori,
riservandoci di seguire il rispetto delle precedenze e di valutare
il modo in cui verrà concretamente realizzato.
PRESIDENTE:
Dichiaro chiusa la discussione generale.
Ha chiesto la parola l'Assessore ai Lavori Pubblici, Fosson; ne
ha facoltà.
FOSSON (D.C.):
Ringrazio i Consiglieri che sono
intervenuti nella discussione e che hanno espresso il loro
apprezzamento nei confronti del piano lavori. Mi impegno,
ovviamente, a tener fede, nel limite del possibile, a quanto
richiestomi. Lasciatemi almeno questa via di uscita...
(...INTERRUZIONE...)
FOSSON (D.C.):
E beh, insomma! Diciamo allora che mi
impegno a tener fede "in buona percentuale" a quanto
richiestomi.
Naturalmente, presenterò in Commissione il progetto relativo
alla sistemazione della superficie del parcheggio redatto
dall'arch. De Bernardi. Aggiungo, anche, come avrei potuto già
anticipare questa mattina, che ho già presentato alla Presidenza
del Consiglio il progetto, che ci è stato consegnato in questi
ultimissimi giorni, della sistemazione della parete interna di
quest'aula, così potrà essere messo all'ordine del giorno di una
delle prossime riunioni dei Capigruppo, presenti, ovviamente, anche
il prof. Mosso e l'arch. Vitaliani, che erano stati incaricati
della progettazione. Si tratta, in pratica, dei vincitori del primo
concorso espletato per la parete esterna, ai quali è stato poi dato
l'incarico di progettare anche la sistemazione della parete interna
dell'aula consiliare.
Nel merito della dislocazione degli Uffici e dei vari
Assessorati, tengo a precisare che i 4 miliardi previsti per gli
Assessorati alla Pubblica Istruzione ed ai Lavori Pubblici,
costituiscono un finanziamento relativo ad una "tranche" della
sistemazione urbanistica di tutta la zona circostante piazza
Narbonne, che sicuramente comprende anche l'Albergo Alpino. Il
tutto rientra in un incarico di progettazione di massima, che è
stato affidato al prof. Valletti del Politecnico di Torino; questo,
ovviamente, per una...
(...INTERRUZIONE...)
FOSSON (D.C.):
Probabilmente ci sono tutti e due,
comunque serve per indicare la persona.
I 2,8 miliardi per la ristrutturazione di un capannone di Quart,
da adibire ad uffici, rispondono ad una precisa esigenza di dover
disporre, per un tempo provvisorio, che ci auguriamo anche breve,
di zone di parcheggio per gli uffici, mentre si costruiscono le
loro sedi definitive. La destinazione definitiva dell'Assessorato
alla Sanità è quella intorno alla quale si sta lavorando e che è
già prevista da tempo nel palazzo Darbelley.
Avevo già detto, per quanto concerne l'acquedotto del Monte
Bianco, che i 500 milioni sono stati inseriti nel piano lavori "per
memoria" e servono per gli oneri di progettazione, i cui incarichi
sono già stati assegnati e, quindi, renderanno possibile la
successiva costruzione.
PRESIDENTE:
Ha chiesto la parola per dichiarazione di
voto il Consigliere Sandri; ne ha facoltà.
SANDRI (N.S.):
Credo che il mio voto contrario meriti
qualche spiegazione. La principale motivazione è costituita dal
fatto che questo piano lavori, come quasi tutti gli interventi di
questa Giunta regionale nel campo dei lavori pubblici, è un
contributo all'ulteriore distruzione del territorio della Valle
d'Aosta. È terribile che voi abbiate "i soldi dalla parte del
manico", per riuscire a distruggere quanta più parte della nostra
Regione il più rapidamente possibile. La regimazione idraulica
della Dora Baltea e tutti i lavori preparatori dell'autostrada ne
sono una valida testimonianza.
Il Consiglio regionale dovrebbe meditare un po' di più
sull'attività della nostra Giunta, perché, se dei piccoli lavori di
regimazione idraulica provocano già tanti danni, provate a pensare
quanti potranno essere i disastri che combinerà l'autostrada.
È certamente da condannare la filosofia che sta dietro questo
comportamento, perché non è col fare strade su strade o col buttare
soldi in sponde, la cui validità idraulica è molte volte tutta da
discutere, che si procura un vantaggio alla Valle d'Aosta.
Su questa "panterizzazione" (diffusione a macchia di pantera)
degli uffici della Regione sul territorio, senza e la capacità di
risolvere alla radice un problema importante come quello della
dislocazione degli uffici dell'Amministrazione, esistono forti
dubbi.
Spero che le parole di pentimento dell'Assessore ai Lavori
Pubblici, per quanto concerne la regimazione idraulica, segnino
l'inizio di un nuovo atteggiamento. Ciò che più mi spaventa però è
il fatto che questo atteggiamento non è solo condiviso dalla
maggioranza, ma anche da una delle principali Forze
dell'opposizione che, in questo Consiglio, continua a fare
pressioni, non per la difesa dell'ambiente, ma per interventi
pesanti sull'ambiente.
L'acquedotto del Monte Bianco, così caro al Partito Comunista,
prima di essere così decisamente caldeggiato e sostenuto, dovrebbe
essere meditato più seriamente sotto l'aspetto dell'impatto
ambientale. Come il risparmio dei T.I.R. è la soluzione per i gravi
problemi legati al collegamento stradale tra Aosta e Courmayeur,
così sarebbe bene cominciare a pensare che l'acqua deve essere
risparmiata e non sprecata come, purtroppo, viene fatto oggi. Il 21
marzo 1987 incomincia l'anno dell'ambiente e penso che sia un buon
momento per incominciare a riflettere su queste cose.
PRESIDENTE:
Ha chiesto la parola per dichiarazione di
voto il Consigliere Mafrica; ne ha facoltà.
MAFRICA (P.C.I.):
Noi gradiamo sempre tutti gli
interventi del carissimo Collega dott. Sandri. Lo ringraziamo delle
"lezioni" che ogni volta ci vuole dare, ma ogni tanto lo invitiamo
alla modestia, perché non sempre le sue opinioni devono essere
accettate come "vangelo" da tutti.
PRESIDENTE:
Ha chiesto la parola per dichiarazione di
voto il Consigliere Torrione; ne ha facoltà.
TORRIONE (P.S.I.):
"Celebrando i funerali della Sinistra,
per la città", annunciamo in questa sede il voto favorevole del
Partito Socialista al piano lavori. Grazie.
PRESIDENTE:
Se nessuno chiede la parola, pongo in
votazione la deliberazione in oggetto:
ESITO DELLA VOTAZIONE
Presenti: 27
Votanti: 27
Favorevoli: 26
Contrari: 1
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK