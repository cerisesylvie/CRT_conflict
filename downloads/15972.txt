Consiglio Regionale della Valle d'Aosta - Oggetto del Consiglio n. 2305 del 11 dicembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2305 del 11 dicembre 1996 - Resoconto
SEDUTA POMERIDIANA DELL'11 DICEMBRE 1996
OGGETTO N. 2305/X Approvazione dell'acquisto di una porzione di
capannone sito in Comune di Quart, località Amérique, di proprietà
della "Fipe di Personnettaz & C. s.n.c." da destinare a
officina e autorimessa per il servizio della forestazione.
Approvazione ed impegno di spesa. Delega alla Giunta.
Deliberazione Il Consiglio
Ricordato che nell'ambito della riorganizzazione degli uffici
regionali i servizi dell'Assessorato dell'Agricoltura troveranno
ubicazione, in parte, nel complesso "Le Torri" in Comune di
Saint-Christophe, località Grande Charrière, ed in parte
nell'attuale sede in Comune di Quart, località Amérique;
Tenuto presente che a Saint-Christophe troveranno sede gli
uffici dell'Assessore, il Servizio Satessa ed il Servizio affari
generali e agrari, mentre a Quart troverà sede il Servizio della
forestazione e delle risorse naturali;
Posto che il Servizio della forestazione, in relazione alle sue
molteplici attività, ha diverse strutture operative che attualmente
sono ubicate in diversi capannoni, talvolta distanti tra loro e non
sempre funzionali;
Tenuto conto che:
- detto Servizio per migliorare il proprio assetto ha
individuato una porzione di capannone, facente parte di un più
ampio complesso, denominato "Centro Commerciale Quart", in località
Amérique in Comune di Quart, che potrebbe ospitare le strutture
operative e più precisamente: l'officina manutenzione e riparazione
automezzi, l'officina manutenzione attrezzature, i laboratori per
la lavorazione del legno e del ferro, i magazzini ed il deposito
materiale e attrezzi per la cantieristica ed infine l'autorimessa
degli automezzi in dotazione al servizio, come risulta dalla nota
dell'Assessorato dell'Agricoltura in data 21 febbraio 1996, prot.
n. 2736/SF;
- la porzione di cui si tratta si trova nelle immediate
vicinanze della sede dell'Assessorato dove sarà dislocato tutto il
Servizio della Forestazione;
- gli spazi di cui dispone la porzione di capannone rispondono
alle esigenze del Servizio in quanto, attualmente, ospitano già una
concessionaria di automobili e la relativa officina di riparazione
automezzi;
Evidenziato che:
- la porzione da acquisire, della superficie complessiva di
circa mq. 2700, è composta da un piano terreno ove sono ubicati il
deposito autoveicoli, l'officina, il salone esposizione e la rampa
di collegamento con il piano superiore utilizzato per deposito
veicoli, salone esposizione, archivio ed uffici;
- l'impianto di riscaldamento è autonomo e le spese fisse di
gestione annue (riscaldamento, luce, spese condominiali e
manutenzione ordinaria) ammontano attualmente a circa Lire 50
milioni;
- le unità offerte in vendita sono libere da pesi e vincoli di
qualsiasi sorta, contratti di locazione, trascrizioni
pregiudizievoli ed iscrizioni ipotecarie;
- le norme del piano regolatore consentono la destinazione
prevista;
- il Servizio demanio e patrimonio dell'Assessorato del Bilancio
e delle Finanze ha valutato la porzione di capannone da acquisire
in complessive Lire 3.167.000.000.= con perizia di stima in data 22
agosto 1996;
- la società "FIPE di Personnettaz & C. S.n.c." ha accettato
di vendere l'immobile di cui si tratta al prezzo fissato
dall'ufficio patrimoniale regionale, oltre l'imposta IVA al 19
percento, alle condizioni stabilite nella nota del Servizio affari
generali e legali in data 13 settembre 1996, prot. n. 16185/5
Leg.;
- l'acquisto consentirà di liberare un capannone attualmente in
locazione in Comune di Saint-Christophe;
Tenuto conto che le unità immobiliari di cui è composta la
porzione da acquisire sono concesse alla Società "FIPE S.n.c." in
locazione finanziaria in forza di contratto stipulato in data 27
luglio 1989 con la "Leasimpresa S.p.A." che ha dato la propria
disponibilità ad effettuare il riscatto anticipato dell'immobile
locato;
Ritenuto, pertanto, di acquisire la porzione di cui si tratta a
condizione che la Società venditrice riscatti l'immobile prima
della stipula del rogito notarile;
Atteso che l'Assessore al Bilancio ed alle Finanze, ai sensi e
per gli effetti dell'articolo 22, comma 5, della legge regionale 19
gennaio 1996, n. 1 (legge finanziaria) ha espresso il proprio
assenso con nota del 23 settembre 1996, prot. 18872/5 Fin;
Visto il parere favorevole di legittimità rilasciato dal
Dirigente del Servizio affari generali e legali della Presidenza
della Giunta regionale, ai sensi dell'articolo 72 della legge
regionale n. 3/56 e successive modificazioni, e del combinato
disposto degli articoli 13 - comma 1, lettera e) e 59 - comma 2
della legge regionale n. 45/1995, sulla presente deliberazione;
Delibera
1) di approvare l'acquisto, per il prezzo a corpo di lire
3.167.000.000.= (tremiliardicentosessantasettemilioni), oltre IVA
al 19 percento pari a Lire 601.730.000.=
(seicentounmilionisettecentotrentamila) di una porzione di
capannone facente parte di un più ampio complesso denominato
"Centro Commerciale Quart", sito in Comune di Quart, località
Amérique, entrostante ad area distinta con il n. 2 del Foglio 39,
distinta al Catasto Urbano dello stesso Comune con il n. 2
subalterni 5 - 6 - 18 e 19 del Foglio 39, dalla Società "FIPE di
Personnettaz & C. S.n.c.", con sede in Châtillon, via E.
Chanoux n. 141 (codice fiscale e Partita IVA 00527690077), da
destinare ad officina e autorimessa per il Servizio della
Forestazione dell'Assessorato dell'Agricoltura, Forestazione e
Risorse naturali;
2) di stabilire che l'acquisto è subordinato all'esercizio del
riscatto da parte della Società venditrice della locazione
finanziaria stipulata in data 27 luglio 1989 con la "Leasimpresa
S.p.A" delle unità immobiliari di cui al presente punto 1), da
effettuarsi prima della stipula del rogito notarile di
trasferimento;
3) di approvare ed impegnare la spesa complessiva di Lire
3.768.730.000.=
(tremiliardisettecentosessantottomilionisettecentotrentamila) da
imputare al capitolo 35060 ("Spese per l'acquisto di beni
patrimoniali") - Rif. 4783 - del bilancio di previsione della
Regione per l'anno finanziario 1996 che presenta la necessaria
disponibilità;
4) di delegare alla Giunta regionale l'adozione di ogni
provvedimento di esecuzione per addivenire alla stipulazione
dell'atto notarile di acquisto della porzione immobiliare di cui si
tratta e, in particolare, per la designazione del Notaio rogante,
per la liquidazione della spesa, nonché per gli accertamenti circa
la consistenza e l'intestazione catastale dell'immobile da
acquisire;
5) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera d) del decreto legislativo 22
aprile 1994, n. 320.
Président La parole au Conseiller Florio.
Florio (VA) Questa deliberazione prevede l'acquisizione di un
consistente edificio in quel dell'Amérique, nelle vicinanze
dell'attuale sede dell'Assessorato all'agricoltura e foreste, per
un importo di più di 3 miliardi. Dal testo della proposta di
delibera si rileva una sorta di tentativo di mettere ordine
organizzativo nell'Assessorato stesso, che è interessato da una
serie di servizi, così definiti come tali, interessanti tutto il
territorio regionale, per i quali occorrono una serie di spazi di
diversa destinazione che risultano a loro volta disseminati in più
comuni della Valle e in più località di Aosta e intorno ad
Aosta.
Si tratta di un investimento consistente per acquisire un corpo
di fabbrica ubicato all'interno di una sorta di edificio
condominiale, destinato ad attività produttive e commerciali, che
dovrebbe finalmente consentire di mettere ordine nella capacità
operativa dell'Assessorato. In particolare in quell'edificio
dovrebbero trovare posto tutte quelle destinazioni ad officina,
garage e magazzini del servizio forestazione, la cui localizzazione
definitiva dovrebbe essere concentrata nell'attuale sede
dell'Assessorato in comune di Quart, località Amérique, mentre il
cervello dell'Assessorato dovrebbe trovare posto nel complesso Le
Torri in località Grand Charrière di Saint-Christophe, la cui
acquisizione è stata decisa tempo fa insieme all'approvazione di
una serie di opere di riorganizzazione interna di quegli spazi.
Intorno a questa deliberazione il nostro gruppo ha manifestato
una sostanziale opposizione sin dall'inizio della sua proposta e
qui oggi ribadiamo la nostra contrarietà a questa acquisizione,
contrarietà che si manifesterà con una astensione. Cerco anche di
spiegare il perché.
Vediamo in questa acquisizione una sorta di formazione di
super-Assessorato di importanza, estensione e competenza enorme
rispetto all'insieme dell'amministrazione regionale. Si tratta
veramente di una sorta di corpo per così dire enorme, che si
ingrandisce all'interno dell'organismo della Giunta in modo
assolutamente anomalo, molto diverso rispetto allo sviluppo degli
altri assessorati.
C'è da rilevare una sorta di sovraccarico di competenze di
questo Assessorato rispetto ad altri assessorati con la
perpetuazione di competenze sempre nello stesso Assessorato che
potrebbero benissimo essere frazionate su altre competenze.
Questo significa, ad esempio, mantenere all'interno di questa
logica e di questo tipo di direzione sia i servizi agrari veri e
propri, che ovviamente devono far capo all'Assessorato
all'agricoltura, come anche tutta la parte definibile come Satessa
per intenderci, ma anche ad esempio tutto il servizio sistemazioni
idrauliche di difesa del suolo, oltre a tutto il servizio che è
definito attualmente forestazione ma anche risorse naturali.
Se andate a vedere qual è la situazione attuale delle sedi di
questo Assessorato, lasciando perdere quelle più decentrate che
servono a mantenere la sua presenza sul territorio anche in zona
molto periferica, troverete una serie enorme di porzioni di
edificio e di edifici a questo destinati in comune di Aosta e in
località di comuni ad Aosta direttamente contermini. É veramente
lunghissimo l'elenco, per la maggior parte in edifici tutti
destinati a magazzino o uffici in affitto. É vero che con questa
delibera si tenterà di diminuire parti di questi edifici utilizzati
in affitto, ma nella sostanza non diminuendo l'enormità di questo
Assessorato rispetto al resto dell'esecutivo. Ci sembra che sarebbe
stato assai più opportuno invece ridefinire meglio, anche in
funzione di competenze più specifiche, la dimensione stessa
dell'Assessorato, cosa che avrebbe consentito probabilmente di
lasciar perdere con questo tipo di ricerca attuata per risolvere il
problema.
Mi riservo eventualmente di intervenire a seguito di eventuali
delucidazioni che l'Assessore potrà portare.
Président La parole au Conseiller Marguerettaz.
Marguerettaz (PpVA) Farò qualche domanda e qualche
considerazione.
Inizierei con il dire che una spesa di 3,8 miliardi per questo
capannone risulta essere, non ad avviso mio che non sono un tecnico
della materia, ma ad avviso di chi di queste cose se ne intende, se
non la più alta una delle valutazioni più alte mai fatte per la
stima del valore di una struttura di questo genere. Questo non
significa che siano stime errate, però non può non costringerci a
fare una riflessione. Andiamo ad acquistare un capannone, spendendo
come forse mai si è speso per l'acquisto di un capannone, per farne
che cosa? Per metterci dentro, come è già stato detto da chi mi ha
preceduto, magazzini, laboratori del legno, diciamo non attività
che hanno necessità di luoghi particolarmente prestigiosi dal punto
di vista e della collocazione e dell'arredamento, se vogliamo.
Una prima riflessione va fatta in questo senso: come mai quel
capannone? Mi si dirà perché è funzionale, nel senso che è nei
pressi dell'attuale sede centrale dell'Assessorato all'agricoltura.
Non so quanto questi servizi abbiano necessità di essere nei
paraggi dell'Assessorato stesso, credo che siano entità che si
gestiscono in maniera abbastanza autonoma rispetto all'assessore in
prima persona o a quei dirigenti che ruotano all'interno del corpo
centrale dell'Assessorato.
É un capannone la cui valutazione è così alta semplicemente per
una questione (almeno io presumo): che è un capannone che si trova
in una zona fortemente appetibile, si trova in piena zona
commerciale. Immagino che se la stessa struttura fosse posta a 500
mt in linea d'aria da dove si trova, avrebbe un valore decisamente
inferiore rispetto a quello che ha. Quindi la domanda - come
direbbe Lubrano - viene spontanea: non c'erano altre possibilità
per dare una risposta in questo senso? Questa è stata una ricerca
fatta dall'amministrazione, dall'assessorato per rispondere alle
sue necessità, o risponde ad un'offerta fatta dai privati? E, nel
secondo caso, ci sono forse state altre offerte fatte da privati,
giacenti tuttora presso l'amministrazione, che non si sono valutate
adeguate o idonee a rispondere alle necessità dell'assessorato?
Altra riflessione. Questa, così come credo altre delibere, nelle
premesse riporta la dicitura "...nell'ambito della riorganizzazione
degli uffici regionali i servizi dell'Assessorato
all'Agricoltura..."; c'è da chiedersi cos'è questa
riorganizzazione, o per meglio dire qual è il programma di questa
riorganizzazione: è un qualcosa che è stato pianificato a monte e
che ora si sta attuando, o è una riorganizzazione che segue il
giorno per giorno o il mese per mese o l'anno per anno, a seconda
delle opportunità che si vengono a creare? Credo che fra le due
impostazioni ci sia una bella differenza e il sospetto è che questa
Giunta stia seguendo piuttosto la seconda impostazione. Anche
perché non si spiegherebbe altrimenti il fatto che da tre anni e
mezzi che sediamo in quest'aula abbiamo visto diversi acquisti,
diverse operazioni di questo genere che tendono sempre a
riorganizzare i servizi dell'Assessorato all'agricoltura e che con
questo atto che oggi abbiamo davanti agli occhi non risponde ancora
alla necessità iniziale, perché ancora una volta con questo
acquisto non riusciamo a chiudere definitivamente i problemi che
oggettivamente tutti i servizi dell'Assessorato hanno.
Direi ancora una cosa in chiusura, relativa ad un problema che
ho fatto presente all'assessore in commissione e al quale la
risposta dell'assessore non è stata così convincente. Facevo
presente all'assessore come attualmente quel capannone dentro al
quale siamo stati fino ad oggi e dal quale siamo stati sfrattati si
trovava di fronte al servizio della silvicoltura e disponeva di un
ampio piazzale, del quale facevano uso non solo le persone che
lavoravano all'interno di questi magazzini ma anche tutti i
dipendenti della silvicoltura per parcheggiare la propria
autovettura. Andando via da quel capannone, perché sfrattati, tutti
questi spazi non ci saranno più e non credo che, a differenza di
quello che mi ha detto l'assessore in commissione, lo spazio che
rimane attorno al servizio silvicoltura sia in un futuro
sufficiente ad accogliere gli automezzi di coloro che in questa
zona si recano a lavorare. Per di più, tutte le altre pertinenze
che sono accanto a questo servizio della silvicoltura credo siano
private, quindi non usufruibili dal punto di vista dei
parcheggi.
Ho già avuto modo di dire un po' fra il serio e il faceto che se
ho bisogno di parcheggiare due o tre macchine, posso comprarmi
anche una villa, e certo che anche una villa può servire a riparare
la mia macchina dalle intemperie. Ma c'è da chiedersi se non era
meglio per le esigenze che avevo, anziché spendere dei miliardi per
una villa, comprarmi un garage.
Anch'io attendo la risposta dell'assessore, come il collega
Florio, per decidere se votare contro oppure sul contro.
Presidente Ha chiesto la parola il Consigliere Dujany.
Dujany (PVA) Sull'argomento vorrei esprimere una voce diversa da
quelle che mi hanno preceduto. Vorrei cioè esprimere la mia più
totale adesione rispetto alla scelta di ubicazione degli uffici
fuori dal centro di Aosta, in particolare la scelta di
riorganizzare gli uffici regionali e i servizi dell'Assessorato
dell'agricoltura in parte nel comune di Saint-Christophe e in parte
nell'ambito del comune di Quart come prospettato in questa proposta
di deliberato.
La valutazione che intendo fare è in particolare di carattere
urbanistico, legata alla vivibilità del comune di Aosta: se infatti
si vuole recuperare vivibilità nell'ambito del centro di Aosta,
occorre al di là delle parole e di alcuni interventi molto deboli
sul piano della efficacia complessiva in materia di trasporti,
decongestionarlo dalla presenza di uffici che costringono la
popolazione ad entrare in Aosta con i noti problemi di parcheggio,
di attese, di inquinamento, che caratterizzano questa necessità di
entrare e trovare collocazione nell'ambito di questa città.
A mio parere vedo con favore una linea di intenti che va verso
una valorizzazione della intera Valle d'Aosta, evitando di
riportare nel centro di Aosta problematiche di carattere generale,
e che quindi rappresenta un primo tentativo concreto per andare in
una linea di soluzione del problema inquinamento e vivibilità di
questa città.
Accanto a questo provvedimento occorrerà fare delle scelte
ancora più importanti, che riguarderanno il decentramento di
funzioni nei confronti dei comuni e delle comunità montane, che
dovrebbero nel tempo rendere ancora più forte questa esigenza di
vivibilità di questa città.
Pertanto il voto del gruppo Pour la Vallée d'Aoste sarà
favorevole.
(Interviene il Consigliere Florio per mozione d'ordine, fuori
microfono)
Président D'accord. La parole au Conseiller Chiarello.
Chiarello (RC) Non voglio dilungarmi troppo anche perché
aspettavo delle risposte dall'assessore. L'unica cosa che voglio
chiedere all'assessore è quanti alloggi di edilizia pubblica ha
dovuto vendere per comprare questo capannone, quanti metri quadri
di edilizia pubblica residenziale si devono vendere per comprare
2700 mq di capannone; l'assessore mi rispondeva sempre, quando
parlavo dell'edilizia pubblica residenziale, che la regione deve
diventare più leggera, deve avere meno stabili, deve avere meno
costruzioni, mi sembra invece che in quantità di soldi stiamo
aumentando, probabilmente stiamo diminuendo i metri quadri però
aumentiamo come valore che acquistiamo.
Sentendo Dujany, mi viene da chiedere se l'inquinamento dovrà
concentrarsi in quell'area, per cui quell'area lì sarà inquinata,
mentre Aosta sarà disinquinata. Spero che Marguerettaz abbia detto
bene, che non ci siano abbastanza parcheggi, visto che lì non si sa
dove lasciare la macchina, perché il capannone che si acquista è un
capannone concepito come centro commerciale, non come garage,
altrimenti non avrebbe ragione di avere questi prezzi se fosse
stato studiato come garage. Spero che si risolva il problema del
parcheggio così come tutti gli altri problemi. Non sono convinto di
questo, voglio sentire l'assessore cosa mi dice.
Président La parole à l'Assesseur à l'agriculture, Vallet.
Vallet (UV) Credo che per valutare appieno la portata di questa
acquisizione sia necessario ragionare intanto su quella che è la
situazione attuale della dislocazione e degli uffici e di tutte le
altre strutture che sono funzionali ai servizi dell'Assessorato
all'agricoltura, in modo particolare per quanto riguarda il
servizio forestazione.La situazione attuale è quella che
sintetizzato il Consigliere Florio, che prevede una dislocazione di
magazzini, officine, garage, su più sedi dislocate anche in diversi
comuni.
Il Consigliere Marguerettaz chiede se la riorganizzazione di cui
si parla risponda ad un programma complessivo e se consenta di dare
soluzione a tutti i problemi. Per quanto riguarda l'Assessorato
all'agricoltura credo di poter rispondere affermativamente, nel
senso che per quanto riguarda la futura dislocazione due servizi
verranno accorpati nella nuova sede in quel di Saint-Christophe,
due servizi, nella fattispecie il servizio forestazione e risorse
naturali e il servizio sistemazioni idrauliche e difesa del suolo,
resteranno e si accorperanno nell'attuale sede
dell'Assessorato.
Per quanto riguarda le officine, i garage e i magazzini,
l'acquisizione di questo fabbricato consente di ridurre a due
quelle che sono attualmente quattro localizzazioni e quindi
l'obiettivo che ci siamo posti fondamentalmente è quello di
razionalizzare.
Perché questo capannone, e perché non un altro che magari costa
meno perché è situato in altre zone? La Giunta è chiamata spesso,
come credo di aver già detto in commissione, ad esprimersi rispetto
ad offerte che vengono fatte da privati circa l'alienazione di
fabbricati; questa Giunta da diverso tempo ha cercato di
razionalizzare l'utilizzo di capannoni andando nella direzione di
cercare di dismettere i capannoni in affitto per privilegiare
localizzazioni in capannoni di proprietà.
Devo dire che il risultato non è definitivo anche perché per
dare sedi definitive bisogna poter disporre di fabbricati che
rispondono alle esigenze dei vari servizi.
Questo capannone in modo particolare ha attualmente un uso che
in parte sarà lo stesso uso al quale verrà destinato in futuro: mi
riferisco alla parte garage e alla parte officina, e quando come
amministrazione abbiamo valutato l'offerta che ci era stata a suo
tempo fatta ci è parso che per questa ragione, per la qualità
dell'immobile stesso che nella perizia viene definito di buona
qualità e in buono stato di manutenzione, per la localizzazione che
è quasi adiacente alla futura complessiva sede del servizio
forestazione, fosse particolarmente rispondente.
Quanto alla preoccupazione espressa dal Consigliere Florio, che
qui nasca un super-Assessorato, credo che non sia questa la sede
per discutere delle competenze attribuite all'Assessorato
all'agricoltura. Certo è che con questa delibera niente andiamo ad
aggiungere alle competenze dell'Assessorato, ma andiamo a dare
risposte a esigenze e problemi che l'attuale Assessorato ha.
Per quanto riguarda le competenze, credo che la cosa sia stata
già affrontata ed anche deliberata dalla Giunta regionale in una
delibera di indirizzo, che peraltro è stata condivisa anche dal
collega Riccarand, quindi non credo di dover aggiungere altro su
questo punto.
In conclusione, questo acquisto consente sicuramente una
razionalizzazione delle diverse sedi del servizio per quanto
riguarda officina, garage e magazzini e consentirà sicuramente,
accorpando in una unica sede attività che sono adesso dislocate in
più sedi, di ottenere razionalizzazioni anche dal punto di vista
dell'utilizzazione del personale e quindi anche dal punto di vista
della razionalizzazione della spesa.
Président La parole au Conseiller Florio.
Florio (VA) Certamente l'Assessore Vallet non poteva che
difendere questo atto amministrativo, la logica - lo abbiamo capito
- è quella di mantenere l'Assessorato in queste dimensioni e con
queste competenze e quindi con questa ramificazione. Personalmente
ritengo che all'interno di questo Assessorato siano compresi i
servizi che non dovrebbero far parte di questo Assessorato, lo dico
con molta franchezza, anche se la delibera relativa di Giunta è
stata votata dall'Assessore Riccarand; è una considerazione che
faccio io, personale.
Io non riesco a capire ancora oggi che cosa l'Assessorato
all'agricoltura e foreste c'entri con le c.d. risorse naturali di
cui si interessa l'Assessorato all'agricoltura, come non riesco
ancora a capire oggi cosa c'entri l'Assessorato all'agricoltura e
foreste con almeno una parte sufficientemente consistente delle
sistemazioni idrauliche e della difesa del suolo; ma è una
valutazione di tipo personale che ha poca valenza politica.
Quindi l'assessore per forza difende una scelta di questo tipo,
che può anche essere una scelta di razionalizzazione all'interno di
questa logica, ma che non è una scelta finale, definitiva, non è
una scelta razionale, è una scelta difficile da difendere: spendere
quasi 4 miliardi per acquistare un altro immobile secondo me è una
scelta difendibile con grande difficoltà all'interno anche
dell'attuale situazione economica dell'amministrazione regionale
stessa, anche all'interno della logica di una riorganizzazione
complessiva dei servizi, all'interno della logica di una
diminuzione di importanza della regione stessa, piuttosto
inserendola questa acquisizione all'interno di una logica di un
ulteriore allargamento delle sfere di influenza di questo
Assessorato. E la cosa, ripeto, non ci vede consenzienti.
Per quanto attiene poi il discorso della localizzazione, il
rilievo sollevato dal Consigliere Marguerettaz è tutt'altro che
trascurabile. Certo che quell'edificio, anzi quella porzione di
edificio è antistante l'edificio che diventerà sede (speriamo) del
servizio forestazione e risorse naturali è un edificio commerciale,
quello è un edificio che in parte è finito come edificio
commerciale e che potrebbe essere usato domani mattina come spazio
di vendita dal punto di vista delle attrezzature tecnologiche e dal
punto di vista delle rifiniture, per farne che cosa? Per farne
officine, garage, magazzini, di cui al servizio forestazione?
Bisognerebbe spiegarlo questo, perché non tutto l'edificio è
realizzato come il piano superiore destinato a deposito autovetture
o come la parte che guarda il piazzale retrostante, destinata
attualmente ad officina; ci sono ad esempio tutta una serie di
attrezzature elettromeccaniche, che credo facciano parte
dell'immobile in quanto tale che andiamo ad acquistare e che a noi
non serviranno a nulla.
C'è ad esempio un problema di altezze, assessore: paghiamo
sicuramente anche l'altezza di una buona porzione di questo corpo
di fabbrica che dal punto di vista della destinazione a garage,
officina e magazzini non serve a nulla ma la paghiamo, perché
rileviamo evidentemente l'immobile così com'è. Quindi vi è una
sostanziale non sopravvalutazione, io non mi addentro nel
ragionamento affrontato da Marguerettaz circa la stima, che è stata
fatta dagli uffici a questo demandati e alla cui valutazione io mi
affido, ma sicuramente il corpo di edificio così come si configura
attualmente è sopradimensionato, non dal punto di vista della
dimensione ma del suo grado di finitura, rispetto ad un corpo di
fabbrica nel quale ubicare officine, garage e magazzini del
servizio forestazione.
Volevo poi fare un appuntino a quanto detto dal Consigliere
Dujany: qui non si tratta mica di riorganizzare la città di Aosta
attraverso l'acquisto di questa cosa, qui andiamo ad intasare altri
due comuni invece.
Non so se qualcuno dei 35 consiglieri ha avuto necessità di
recarsi in un giorno della settimana normalmente lavorativo in quel
dell'Assessorato all'agricoltura e foreste, provate ad andarci con
la vostra autovettura e vedrete cosa succede: non c'è un posto auto
libero a cercarlo a peso d'oro. E ricordo fra parentesi che
quell'intervento è stato definito una lottizzazione abusiva molti
anni fa, ci fu anche un processo penale dietro a quell'intervento,
tant'è che se andate a vedere il numero di posti auto previsti nei
progetti non erano sicuramente adeguati ad affrontare le domande
derivanti dalla presenza degli esercizi commerciali, così come oggi
si configurano. Figuriamoci localizzare lì un Assessorato come
quello all'agricoltura e foreste che per il personale che vi presta
servizio, nonché per il numero di cittadini e le frequenze dei
relativi accessi che i cittadini devono farci, ha moltiplicato per
un numero esponenziale i problemi dei parcheggi.
Non so cosa succederà in quella che sarà la nuova sede di
Saint-Christophe, assessore, io ci sono stato una volta, ci ho
girato intorno, voglio vedere cosa succederà. Credo che anche lì
metteremo nei casini di nuovo un altro comune, senza contare che la
scelta di dislocare all'esterno alcuni uffici e alcuni assessorati
di questa amministrazione regionale non so quanto sia frutto di una
meditata valutazione di questa amministrazione con quella di Aosta,
di questa amministrazione con i comuni circostanti.
Ho l'impressione che ognuno vada per conto proprio e siccome
l'amministrazione regionale ha risorse, capacità programmatorie e
anche volontà di attuare le proprie scelte politiche decisamente
più forti e precise di quanto ad esempio non le abbia il comune di
Aosta, la regione va per la sua strada, individua una soluzione ai
suoi problemi e vi investe competenze, risorse intellettuali e
materiali perché questo avvenga, ma nel più completo disinteresse
dei rapporti con i comuni interessati da questo tipo di
investimenti e di localizzazioni.
Cosa pensi il comune di Quart di quanto accadrà nella zona
dell'Amérique con questo ulteriore aggravamento sicuramente non lo
sappiamo, sicuramente in questo senso il comune di Quart non è
stato interessato, così credo non sarà stato interessato a suo
tempo il comune di Saint-Christophe per l'inserimento della nuova
sede dell'Assessorato.
Président Il n'y a plus d'autres qui demandent la parole. Je
déclare close la discussion générale.
La parole au Conseiller Marguerettaz pour déclaration
d'intention.
Marguerettaz (PpVA) Prima di dichiarare il mio voto, volevo fare
solo una precisazione sul secondo intervento di Florio, che forse
non ha capito bene, nel senso che non mi sono spiegato bene durante
il mio primo intervento.
Non ho parlato di stime errate da parte degli uffici, ho parlato
di stime - come poi ha rilevato giustamente il collega Florio -
adeguate alla destinazione che quell'edificio ha.
Detto questo, volevo fare alcune considerazioni sulle risposte
che l'assessore ci ha fornito e devo dire che per alcuni versi mi è
parso di cogliere delle risposte che facevano uso di quel
linguaggio che fino a un po' di tempo fa si diceva politichese,
perché alle domande precise che avevo posto le risposte sono venute
solo parzialmente.
Quando chiedevo se non ci sono state altre offerte da parte dei
privati, l'assessore non mi ha detto di no, mi ha detto che la
Giunta era chiamata a dare una risposta ai privati, e qui mi
permetterà l'assessore di sollevare un piccolo dubbio, nel senso
che la Giunta può benissimo rispondere ai privati che è in fase di
riflessione, cioè non è che deve rispondere sull'offerta di una
vendita alla regione: "Sì, te lo compro" oppure "No, non te lo
compro". Non credo che la Giunta sia tenuta a dare delle risposte
così categoriche e quindi debba per un certo verso affrettarsi a
decidere sulla utilità o meno di un acquisto. Quindi l'assessore ha
detto che all'interno di questa offerta fatta dai privati si è
valutato che quello poteva essere rispondente alle necessità.
Altrettanto non mi è parso di avere una risposta per quanto
concerne il problema dei parcheggi, almeno non l'ho colta nelle
parole dell'assessore.
Una riflessione credo vada fatta in conclusione, dichiarando
quindi il voto contrario a questo atto: super-Assessorato o non
super-Assessorato, sicuramente abbiamo nel corso di questi tre anni
e mezzo fatto degli enormi investimenti per quanto riguarda
l'Assessorato all'agricoltura.
A me ha sconcertato un po' per un lato da un punto di vista
positivo, per un altro invece negativo, avere avuto l'occasione di
visitare la settimana scorsa la biblioteca regionale e rimanere
molto favorevolmente impressionato dagli interventi che sono stati
realizzati in quella sede, e questo è l'aspetto positivo,
confrontando con la spesa che abbiamo approvato definitivamente
questa mattina, stimata intorno ai 14 miliardi.
Ma poi viene l'aspetto negativo, se paragoniamo la spesa e il
tipo di struttura che abbiamo realizzato per quanto concerne
appunto la biblioteca regionale, con i più o meno 19 miliardi che
abbiamo investito per la realizzazione del super-Assessorato o
Assessorato normale all'agricoltura.
Sono riflessioni che credo vadano fatte e sulle quali questo
Consiglio, un po' più attentamente di quello che in genere fa,
dovrebbe soffermarsi.
Un'ultima considerazione che lascio come domanda aperta: non
vorrei che qui, non per questo caso specifico, ma non vorrei che
con un certo tipo di impostazione politica si favorisse una nuova
imprenditoria in Valle d'Aosta, di coloro che investono un po' di
centinaia di milioni o magari anche un miliardo per realizzare
strutture di questo genere, e poi ne hanno un indubbio beneficio
se, come in questo caso, la regione spende circa 4 miliardi per il
loro acquisto.
Président Les Conseillers sont invités à voter:
Presenti: 27
Votanti: 22
Favorevoli: 19
Contrari: 3
Astenuti: 5 (Florio, Lanièce, Riccarand, Secondina Squarzino e
Tibaldi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK