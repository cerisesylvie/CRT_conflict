Consiglio Regionale della Valle d'Aosta - Oggetto del Consiglio n. 1847 del 14 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1847 del 14 febbraio 1991 - Resoconto
OGGETTO N. 1847/IX - Carenze di attrezzature e locali presso
l’Unità operativa di cardiologia
dell’Ospedale di Aosta.
(Interpellanza)
Presidente: Do lettura dell’interpellanza
presentata dai Consiglieri Bajocco e Cristina Monami, iscritta al
punto 19 dell’ordine del giorno.
INTERPELLANZA
Sovente dimentichiamo i problemi dell’Ospedale di
Aosta, per prenderne nuovamente coscienza quando ne abbiamo bisogno
noi stessi oppure quando andiamo a trovare parenti o amici
ricoverati.
Ci rendiamo allora conto di come vi siano reparti con strutture
inadeguate, obsolete o addirittura mancanti.
E’ questo il caso dell’unità
operativa di cardiologia e ciò nel 1991 non è più ammissibile.
Secondo informazioni da noi raccolte risulterebbe infatti
che:
- mancano alcuni letti, più volte richiesti dal primario e da
altro personale del reparto;
- buona parte dei letti esistenti in cardiologia sono inidonei
per pazienti esposti a rischio di arresto cardio-polmonare e
sarebbe perciò necessario ed urgente sostituirli con letti
snodabili idraulici, più maneggevoli, anche rispetto al fatto che
devono poter entrare negli ascensori;
- mancano circa 20 piantane porta-flebo;
- mancano armadietti per gli spogliatoi ed un armadio più volte
richiesto per l’archivio;
- mancano anche carrelli portavivande e, a volte, la carta di
registrazione per gli elettrocardiogrammi;
- sono insufficienti gli spazi destinati al reparto, in cui
dovrebbero anche trovare posto spazi sociali (locale mensa per i
pazienti deambulanti, locale visite, studio medici, eccetera).
Poiché le carenze sopra segnalate si presentano come
superabili,
i sottoscritti Consiglieri regionali del Gruppo comunista
interpellano
l’Assessore alla Sanità ed Assistenza Sociale per
conoscere i motivi che hanno finora impedito di affrontare le
carenze di attrezzature e locali presso l’Unità
operativa di cardiologia e per sapere come la Giunta intenda
intervenire per migliorare la situazione.
Presidente:
Ha chiesto la parola il Consigliere Bajocco;
ne ha facoltà.
Bajocco (PCI)
: Devo dire che il mio Capogruppo mi ha
fatto firmare con un certo rammarico questa interpellanza, in cui
si legge la sigla "PCI-PDS", mentre tutte le interpellanze,
interrogazioni e mozioni che abbiamo presentato sino ad ora,
riportavano sempre la sigla "PCI". I tempi cambiano e cambiamo
anche noi, ma il Partito Comunista Italiano rimane. Mi auguro, come
ha detto il Consigliere Mafrica, che il PDS si identifichi sempre
in coloro che affrontano grandi battaglie per tutelare gli
interessi di tutte le categorie che lavorano. Se il PDS si avvierà
lungo questa strada, sicuramente ci vedrà operare ancora tutti
assieme.
Tornando all’interpellanza
sull’Unità operativa di cardiologia. Mi voglio
innanzitutto soffermare sul programma di maggioranza approvato nel
giugno dell’anno scorso, dal quale voglio leggere
quattro righe concernenti i problemi della sanità. "Ferma restando
la necessità di procedere comunque agli interventi urgenti, occorre
sottoporre ad una seria analisi, dal punto di vista sanitario,
urbanistico e finanziario, con il contributo di idonei apporti
tecnici, la scelta tra la costruzione di un nuovo ospedale nel
comprensorio aostano e la ristrutturazione
dell’attuale presidio di Via Ginevra... Migliorare
la capacità operativa dei servizi di riabilitazione...".
Penso che ognuno di noi, andando all’ospedale a
visitare parenti o amici, si sia reso conto di ciò che manca e di
quanto resta ancora da fare. Parlando con il personale
dell’Unità operativa di cardiologia si ascoltano
frequenti lagnanze, perché si sente dire: "Mancano alcuni letti,
più volte richiesti dal primario e da altro personale del reparto;
buona parte dei letti esistenti in cardiologia sono inidonei per
pazienti esposti a rischio di arresto cardio-polmonare e sarebbe
perciò necessario ed urgente sostituirli con letti snodabili
idraulici, più maneggevoli, anche rispetto al fatto che devono
poter entrare negli ascensori; mancano circa 20 piantane
porta-flebo - se non siamo capaci di acquistare 20 piantane
porta-flebo, è bene che diamo una energica strigliata -; mancano
armadietti per i medicinali; armadietti per gli spogliatoi ed un
armadio più volte richiesto per l’archivio; mancano
anche carrelli portavivande questa gente dovrà pure mangiare e, a
volte, la carta di registrazione per gli elettrocardiogrammi; sono
insufficienti gli spazi destinati al reparto, in cui dovrebbero
anche trovare posto spazi sociali (locale mensa per i pazienti
deambulanti, locale visite, studio medici, eccetera)".
Sappiamo che all’interno
dell’ospedale sono già state effettuate grandi
ristrutturazioni in certe unità operative, i cui primari sono forse
più potenti o simpatici di quello di cardiologia oppure perché si
tratta di unità operative più importanti, ma io vorrei ribadire
che, essendo la vita delle persone unica, è assolutamente
indispensabile che i primari abbiano a disposizione unità operative
molto efficienti, strutture e personale adeguati.
Poco tempo fa, illustrando un’altra
interpellanza, sempre inerente alla salute delle persone, suggerivo
di spendere qualcosa di meno in altri settori e molto di più per la
vita della gente. Vi ringrazio.
Presidente:
Ha chiesto la parola
l’Assessore alla Sanità ed Assistenza sociale,
Beneforti; ne ha facoltà.
Beneforti (DC):
Questa interpellanza mi offre
l’opportunità di fare delle puntualizzazioni che
ritengo necessarie.
Premetto che quando si parla di sanità occorre distinguere i
compiti dell’Assessorato da quelli che competono
all’Usl, perché spesso e volentieri si fa un
po’ di confusione in proposito. Credo di avere un
certo senso di responsabilità di fronte ai delicati problemi della
sanità e credo che ce l’abbiano anche gli altri.
Detto questo, cerco ora di rispondere alle richieste del
Consigliere Bajocco per quanto è di mia competenza.
Le condizioni del reparto di cardiologia sono forse meno gravi
di quelle di altri reparti e di ciò dobbiamo dare atto
all’impegno del personale, medico e non, che fa
onore al reparto ed allo stesso ospedale. In quel reparto si è
infatti riusciti a creare un’équipe che si dà da
fare e lavora nel migliore dei modi, tant’è vero che
nel 1990 è stato accertato un notevole incremento dei ricoveri e
dell’attività dell’unità operativa di
cardiologia rispetto al 1989. I ricoveri in terapia intensiva, ad
esempio, sono aumentati di oltre il 17 per cento, nella "posta"
intensiva si registra un aumento del 35-36 per cento e nel
day
hospital
, del 100 per cento. Se ne deduce che il reparto merita
tutta la nostra attenzione.
Dagli accertamenti fatti presso l’Usl ed il
presidio ospedaliero, posso affermare che sono in corso gli atti di
gara per la sostituzione di tutti i 22 letti in dotazione. Quelli
che saranno acquistati sono moderni ed idonei per pazienti esposti
a rischio di arresto cardio-polmonare, sono dotati di piantane
porta-flebo e di tutti gli arredi necessari.
Sempre secondo l’Usl, non risulta che siano stati
richiesti armadietti per gli spogliatoi ed un armadio per
l’archivio, come non risulta che siano stati
richiesti carrelli porta-vivande, dei quali peraltro non se ne
ravvisa la necessità, visto che i pasti sono trasferiti
direttamente dalla cucina centrale con gli appositi contenitori su
idonei carrelli. Verificheremo ancora la questione degli armadietti
e posso garantire che nulla ci potrà impedire di acquistare qualche
armadietto indispensabile.
La carta di registrazione per gli elettrocardiogrammi è mancata
solo per pochissimi giorni alcuni mesi addietro, a causa di una
mancata consegna da parte della ditta fornitrice; allo stato
attuale ne sono presenti scorte più che soddisfacenti.
E’ vero invece che sono carenti gli spazi
destinati al reparto di cardiologia. Per risolvere questo problema,
anche alla luce dell’incremento dei ricoveri ed in
attesa di portare, come da tutti auspicato, da 600 a 800 posti
letto la capacità ospedaliera, occorre dare priorità ai reparti di
urgenza, come appunto quello di cardiologia. Fino ad oggi questa
priorità non c’è stata, come non c’è
stata per altri reparti che si trovano nelle stesse condizioni.
Occorre perciò dividere gli spazi dell’ospedale con
più razionalità e secondo le reali esigenze ed urgenze delle
singole unità operative.
Comunque l’Assessorato, di concerto con
l’Usl, ha fatto una verifica generale sullo stato
delle attrezzature esistenti nei singoli reparti, per poter poi
eseguire i dovuti interventi. Il risultato ha evidenziato che per
l’immediato occorrerebbero 21 miliardi per far
fronte agli interventi necessari delle unità operative esistenti.
Si tratta di un importo cui non possiamo far fronte, perché i
nostri capitoli di bilancio non prevedono spese in conto capitale
ed investimenti di tale entità, ma prevedono poco più di 2 miliardi
all’anno per questi settori.
Abbiamo pertanto esaminato le richieste emerse dalla verifica
che abbiamo fatto e le abbiamo suddivise in tre gruppi:
urgentissime, urgenti ed ordinarie. Ora stiamo raschiando il fondo
del barile, come si suol dire, per poter recuperare il più
possibile e cercare di fronteggiare almeno gli interventi
urgentissimi, pari a circa 7 miliardi dei 21 ritenuti necessari.
Proprio per raggiungere questo scopo, cioè raccogliere i 7
miliardi, siamo stati costretti a registrare anche dei ritardi
negli interventi, ma l’obiettivo era ed è quello di
verificare fino in fondo quali sono gli interventi più urgenti da
effettuare per migliorare la situazione.
Tra loro ci sono molte richieste del reparto di cardiologia,
come ad esempio: una stazione automatizzata per
l’elettrocardiografia dinamica con otto
registratori, un elettrocardiografo ad alta risoluzione e, per la
prima volta, stiamo inserendo interventi di cardiochirurgia nel
reparto, fornendolo di attrezzature per l’impianto
di pace-maker, che fino ad oggi non è mai stato fatto
nell’Ospedale di Aosta, tant’è che
per impianti di questo genere, ci si recava e ci si reca in
ospedali o in cliniche private fuori Valle. Noi vogliamo attrezzare
l’ospedale di Aosta anche per questi interventi, che
sono importanti e fondamentali per la nostra collettività.
Concludo quindi affermando che è intenzione
dell’Assessorato e della Giunta regionale affrontare
i problemi del presidio ospedaliero con responsabilità, dando la
priorità alla risoluzione dei problemi più urgenti. Tutto ciò potrà
ovviamente essere realizzato se ci sarà effettiva collaborazione
fra l’Assessorato, l’Usl e
l’ospedale. Se lavoriamo tutti insieme, credo che
riusciremo a far fronte tanto alle esigenze della cardiologia
quanto a quelle delle altre unità operative
dell’ospedale regionale.
Presidente:
Ha chiesto la parola il Consigliere Bajocco;
ne ha facoltà.
Bajocco (PCI)
: Non voglio leggere un promemoria che ho
qui con me, perché dovrei leggerne troppo.
L’Assessore ha detto che mancano certe cose, ma ha
negato che ne manchino altre, dandomi così quasi del bugiardo,
perché sembra ch’io dica delle cose non corrette. Vi
leggo comunque alcuni passi tratti da una relazione fatta due volte
all’anno da coloro che lavorano in
quell’unità operativa.
"L’ambulatorio cardiologico del Beauregard è
tuttora incompleto. A cinque anni dall’inizio
dell’attività, mancano ancora un armadio a muro
interno ed un idoneo archivio. Risulta assolutamente necessario un
elettrocardiografo a tre canali carrellato per Fcg a letto dei
degenti non autosufficienti...". C’è poi il problema
dei letti.
"Risulta tuttora insufficiente il numero delle carrozzelle, dei
carrelli attrezzati e dei tavolini dei pazienti. Mancano idonee
strutture chirurgiche per medicazioni di cardiopatici. Sono
incompleti gli arredi degli spazi parenti e della sala di
controllo".
Chiedono dei servizi igienici dignitosi, perché ora sono
insufficienti: vi sono quattro water per ventidue ricoverati
(uomini e donne). Gli infissi ed i serramenti di quella struttura,
che non necessita certamente di correnti d’aria,
sono vetusti e cadenti. Perché? I pazienti non hanno alcun bisogno
di infiltrazioni di acqua che potrebbero far loro contrarre
raffreddori, polmoniti o bronchiti. Queste sono le cose che bisogna
fare.
Nella precedente interpellanza si è discusso dello spostamento
del casello autostradale di Saint-Rhemy che forse costerà dodici o
quindici miliardi. Quello spostamento è utile, ma a mio avviso è
assolutamente prioritario ed indispensabile effettuare gli
interventi all’interno della struttura
ospedaliera.
E’ vero che i compiti
dell’Assessore e dell’Usl sono
diversi ed è vero che quest’ultima deve preoccuparsi
di più di queste cose. Prendo atto di quello che ci ha detto
l’Assessore, cioè che quanto prima ci saranno gli
appositi letti attrezzati di tutto l’occorrente, ma
voglio sperare che dopo non cada nel vuoto quanto ho detto e si
prendano in seria considerazione le relazioni fatte dal primario,
ogni volta che le ritiene necessarie o dalle caposala per chiedere
quanto occorre. A volte si tratta di piccole cose, che lasciate
ammucchiare, alla fine ci danno appunto la cifra citata
dall’Assessore. Grazie.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK