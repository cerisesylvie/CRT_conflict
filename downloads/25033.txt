Consiglio Regionale della Valle d'Aosta - Oggetto del Consiglio n. 268 del 17 dicembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 268 del 17 dicembre 2008 - Resoconto
OGGETTO N. 268/XIII - Interpellanza: "Modalità di attuazione
del Programma di Sviluppo Rurale della Valle d'Aosta
2007/2013".
Interpellanza
Vista la deliberazione del Consiglio regionale n. 3399/XII
del 20 marzo 2008 con la quale si è approvato il Programma di
Sviluppo Rurale della Valle d'Aosta per il periodo 2007/2013 già
approvato con Decisione dalla Commissione Europea C(08) 734 del 18
febbraio 2008;
Vista la DGR n. 3189 del 7 novembre 2008 con la quale si
approva il bando contenente le disposizioni per l'attuazione
dell'Asse 4 "Approccio Leader" del Programma di Sviluppo Rurale
della Valle d'Aosta 2007/2013;
i sottoscritti consiglieri regionali
Interpellano
l'Assessore all'Agricoltura e risorse naturali per
sapere:
1) sulla base di quali strategie politiche di sviluppo rurale
la Valle d'Aosta ha deciso di prevedere la costituzione di tre
Gruppi di Azione Locale (GAL), uno per l'Alta Valle, uno per la
Media Valle e uno per la Bassa Valle, a fronte di una dotazione
finanziaria sostanzialmente simile alla passata programmazione
2000/2006;
2) quali sono state le azioni di informazione e di
concertazione avviate sul territorio con gli Enti locali e/o
partenariato privato;
3) quali sono le valutazioni sulle esperienze della passata
programmazione.
F.to: Chatrian - Bertin - Giuseppe Cerise
Président
- La parole au Vice-président Chatrian.
Chatrian (VdAV-R)
- Grazie, Presidente. Volevamo
conoscere in dettaglio, vista la delibera del Consiglio regionale
con la quale si approvava a marzo 2008 il programma di sviluppo
rurale, e successivamente con l'approvazione del bando contenente
la disposizione per l'attuazione dell'asse 4, quali sono le
motivazioni strategiche che hanno portato a prevedere la
costituzione di tre gruppi di azione locale, quali sono le azioni
fatte con il territorio, se sono state condivise, in che maniera,
con quali dibattiti, visto il cambio di quasi tutti i comuni che
saranno interessati a questa nuova pianificazione, ben 73, e quali
sono state invece le valutazioni dell'esperienza passata.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. In merito al punto 1
della interpellanza, il passaggio dalla programmazione 2000-2006
alla nuova programmazione 2007-2013 ha previsto dei cambiamenti per
quanto riguarda il contesto; precisamente nel periodo 2007-2013
Leader ha assunto un diverso ruolo nell'ambito della nuova politica
di sviluppo rurale. L'iniziativa comunitaria passa da asse
prioritario ad asse 4 del programma di sviluppo rurale.
L'altra rilevante novità per la Regione concerne il territorio
ammissibile; infatti, mentre nella vecchia programmazione veniva
coinvolta solo una parte dei comuni valdostani, quindi 32 comuni di
media e alta montagna, rientranti nella classificazione zone
svantaggiate precedente, per il periodo 2007-2013 il territorio
ammissibile riguarda tutto il territorio regionale, quindi si passa
da 32 a 74 comuni, escluso solo il centro urbano di Aosta, quindi
anche Aosta per la parte periferica.
Poi abbiamo a che fare con nuovi regolamenti, il livello locale
e la concorrenzialità, articolo 61 del regolamento comunitario
1698/2005, quindi non era un regolamento di cui si teneva conto
nella vecchia programmazione iniziata nel 2000, dove si parla di
definizione dell'Approccio Leader. L'Approccio Leader comprende
almeno i seguenti elementi: strategie di sviluppo locale
territoriali destinati a territori rurali ben definiti di livello
subregionale (si introduce la necessità di programmi di sviluppo
locale in ambito subregionale); è importante rilevare ancora
l'articolo 37 del regolamento comunitario 1974/2006 in cui la
procedura di selezione dei gruppi di azione locale deve essere
aperta alle zone rurali interessate e garantire la concorrenza fra
i gruppi di azione locale che presentano strategie di sviluppo
locale (quindi per essere concorrenti devono essere più di uno, è
evidente). Alla luce di queste disposizioni, l'esigenza di definire
strategie di sviluppo destinate a territori ben definiti a livello
locale, quindi subregionale, e la necessità di assicurare una
adeguata concorrenzialità trovano una migliore risposta nella
configurazione a più GAL. Per quel che riguarda l'esperienza
2000-2006, le esperienze degli Ateliers ruraux e dei PIT hanno
evidenziato l'estrema importanza nella definizione di efficaci e
concrete strategie di sviluppo, di identificare territori specifici
di riferimento e coinvolgere attori locali attorno alle idee
trainanti.
La scelta delle tre zone territoriali: il principio base della
definizione delle tre aree territoriali, alta media e bassa valle,
è stato approvato nelle conclusioni dal Nuval. Il Nuval ha
analizzato e poi sottoposto alla Giunta i pro e i contro delle due
alternative: un GAL solo o più GAL, e l'ago della bilancia per le
motivazioni dette in precedenza ha fatto propendere per l'ultima
soluzione. La deliberazione di Giunta 1361/2008 ha quindi approvato
di attivare tre GAL, tali da comprendere indicativamente due ambiti
territoriali ciascuno, quindi: GAL alta valle, ambito territoriale
1 e 2, comunità montane Mont Blanc e Grand Paradis; GAL media
valle, ambito territoriale 3 e 4, comunità montane Grand Combin e
Mont Emilius; GAL bassa valle, ambito territoriale 5 e 6, comunità
montane Monte Cervino, Monte Rosa, Walser Alta Valle del Lys e
Evançon.
Nell'interpellanza si dice a fronte di una stessa dotazione, ma
in realtà la dotazione finanziaria dell'asse 4 del PSR non è simile
a quella della passata programmazione, ma è aumentata da 5 a 9
milioni di euro.
Quanto al punto 2, la ripartizione in ambiti territoriali
unitamente agli interventi cardine è stata condivisa nell'ambito di
alcuni incontri tra Giunta regionale ed Enti locali nel 2007: il 19
ottobre 2007 con il CPEL, il 26 ottobre 2007 con i rappresentanti
dell'ambito territoriale 5 e 6, il 9 novembre 2007 con i
rappresentanti dell'ambito territoriale 4, il 16 novembre 2007 con
i rappresentanti dell'ambito territoriale 2, il 30 ottobre 2007 con
i rappresentanti dell'ambito territoriale 1, e infine il 14
dicembre 2007 con i rappresentanti dell'ambito territoriale 3. Il
22 aprile 2008 presso il BIM tale impostazione territoriale è stata
discussa e condivisa tra Giunta regionale e CPEL e presentata a
tutti gli attori locali del tessuto socioeconomico, durante
l'evento di presentazione della nuova programmazione il 14 ottobre
2008.
Per il punto 3, il GAL Valle d'Aosta Leader, costituito il 14
giugno 2002 come società cooperativa a.r.l., si è occupato della
realizzazione nella nostra regione del programma di iniziativa
comunitaria Leader Plus, promosso per lo sviluppo e il rilancio
delle zone rurali. A tal fine il GAL ha selezionato i progetti
sostenuti da enti locali e/o privati e ha fornito assistenza
tecnica ai beneficiari. Il GAL ha attivato un piano di sviluppo
locale PSL, che ha avuto come tema catalizzatore "La famille dans
son paysage montagnard"; obiettivo principale è stato quello di
fornire un modello di organizzazione sociale che, nella sua
articolazione con il territorio e con il patrimonio storico
culturale, avesse come elemento centrale l'identità territoriale.
Su queste basi il GAL ha selezionato 56 progetti di sviluppo
rurale, di cui 5 integrati territoriali che hanno interessato le 5
comunità montane Leader e hanno visto il coinvolgimento di
popolazioni, amministratori e operatori locali, i quali in
organizzazione sinergica hanno organizzato interventi legati alla
specificità dei loro territori. Gli altri progetti denominati
tematici orizzontali hanno interessato tre macro aree: qualità e
diffusione della micro accoglienza, valorizzazione ecosostenibile
del territorio, servizi alle famiglie. Il GAL ha poi curato
direttamente l'attuazione dell'asse 2, sostegno alla cooperazione,
realizzando due progetti di cooperazione transnazionale e uno di
cooperazione fra territori italiani.
In conclusione si può dire che in linea generale il GAL ha
raggiunto gli obiettivi prefissati, ha dimostrato capacità di
utilizzo delle risorse finanziarie nei tempi stabiliti. Nel
complesso sono state evidenziate però anche alcune debolezze, che
sono ad esempio un coinvolgimento dei privati, e delle aziende
agricole in particolare, inferiore alle aspettative. Non tutti i
progetti realizzati hanno dimostrato un chiaro impatto positivo sul
comprensorio rurale di riferimento.
Per quel che riguarda la continuità sulle azioni intraprese
nell'ambito di questi progetti, evidentemente in questo momento
dobbiamo ancora valutare quelli che sono i progetti che avranno una
ricaduta nel tempo e quelli che invece purtroppo rimangono
nell'ambito delle buone intenzioni.
Président
- La parole au vice-président Chatrian.
Chatrian (VdAV-R)
- Grazie, Assessore, delle informazioni
che ci ha fornito. Avevamo chiesto dei dettagli e lei ci ha fornito
dei dettagli. Ci rimane qualche perplessità soprattutto sul metodo
di lavoro, su queste suddivisioni che lei ci ha dettagliato, sulla
volontà o meno di pianificare una economia di scala
nell'organizzare non solo lavori, ma anche il confronto sul
territorio. Abbiamo qualche perplessità sul fatto che si rischia di
disperdere un po' delle energie in inutili percorsi amministrativi,
con scarsa partecipazione degli amministratori locali e reali.
Rivedremo questo in futuro.
Per quanto riguarda i GAL, indubbiamente dovranno, questi tre
GAL, suddivisi come è stata suddivisa la Valle d'Aosta, assicurare
il 50 percento dei privati; attualmente erano i soci del GAL
l'Adava, l'Assocredito, l'AREV, l'Associazione agricoltori, la
Fondation Grand Paradis, la Fondation Courmayeur, l'associazione
Augusta. Sarà per loro forse difficile compartecipare a tre GAL,
quando gli interessi e i progetti che sostengono interessano tutta
la Valle d'Aosta.
Qualche piccola contraddizione: ho difficoltà a capire come si
possa considerare i consorzi di miglioramento fondiario, come enti
pubblici, forse proprio perché prima di tutto il consorzio è
privato, ma soprattutto sarebbe un'ulteriore limitazione al
"reperire privati nel rispetto dell'equilibrio pubblico-privato",
come lei giustamente ha citato. Forse anche la messa in
liquidazione della società ha comportato la fuoriuscita dal GEIE e
il rischio di perdere un po' quello che è stato fatto, pianificato,
lavorato e formato, il lavoro di creazione e di sostegno di una
rete importante in Europa, ma soprattutto di cooperazione. Lei ci
ha parlato di competizione: 73 comuni e mezzo, ci ha detto, perché
Aosta non è tutta compresa, quindi quasi tutta la regione; forse
viste le nostre piccole dimensioni e dotazioni finanziarie
destinate, siamo l'unica regione in Italia ad avere il nostro
territorio nella totalità; tutte le altre hanno riconfermato i
vecchi GAL, quelli che hanno funzionato e forse sono stati
rinforzati. Non so questa concorrenza di cui ci ha parlato se
rientra nella partecipazione e nella condivisione della
pianificazione del domani. Qualche dubbio ce lo abbiamo.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK