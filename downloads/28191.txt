Consiglio Regionale della Valle d'Aosta - Oggetto del Consiglio n. 82 del 7 aprile 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 82 del 7 aprile 1970 - Resoconto
OGGETTO N. 82/70 - Piano regolatore generale del Comune di
Saint-Vincent. Entrata in vigore.
Montesano (P.S.D.I.) -
Allora si passa all'esame
dell'ordine del giorno. Come sanno i Signori Consiglieri, è stato
inserito al punto 1 bis, per un carattere di urgenza richiesto
dalla Giunta, l'oggetto: "Piano Regolatore del Comune di
Saint-Vincent adottato dal Consiglio Comunale. - Entrata in
vigore". Credo che sia l'Assessore al Turismo che deve illustrare
questo punto. La parola all'Assessore Milanesio.
Milanesio
(P.S.I.)
- Sarò molto breve. Le ragioni
per cui la Giunta regionale, su sollecitazione, del sottoscritto,
ha ritenuto opportuno presentare all'ordine del giorno di questo
Consiglio, anche se in una occorrenza - diciamo così -
straordinaria nella vita di un Consiglio, quale può essere la
situazione delle dimissioni della Giunta, le ragioni, dicevo, sono
molto semplici ed evidenti: io penso che possano trovare la
convergenza di tutto il Consiglio.
Si tratta cioè di autorizzare la Giunta regionale ed approvare,
salvo eventuali modificazioni, il Piano regolatore generale del
Comune di Saint-Vincent.
Come i Consiglieri sanno, in base alla legge urbanistica
regionale, legge 28 aprile 1960, n. 3, in assenza di un Piano
urbanistico regionale i Piani regolatori comunali dei singoli
Comuni devono essere approvati dal Consiglio regionale oppure il
Consiglio regionale stesso può delegare alla Giunta
l'approvazione.
Trattandosi di esami approfonditi, per cui occorrono relazioni
consistenti e dotte da parte dell'Ufficio Urbanistico, la Giunta,
ancorché dimissionaria, chiede questa autorizzazione al
Consiglio.
La questione, a mio parere, rientra nell'ordinaria
amministrazione ancorché occorra il parere del Consiglio per
questo.
La breve relazione che accompagna l'allegato 1 bis è però
sufficientemente esplicativa per il Consiglio; io non aggiungo
altro se non che le motivazioni che hanno spinto la Giunta a
chiedere l'approvazione di questo Piano regolatore devono
consentire anche l'avvio di quell'accordo che deve intercorrere fra
l'Amministrazione regionale e la SITAV per la valorizzazione della
zona turistica di Saint-Vincent. Se il Piano regolatore del Comune
di Saint-Vincent, ancorché emendato, non entrasse in vigore,
evidentemente, questa volta la famosa convenzione e il famoso
accordo tra la SITAV e la Regione non potrà procedere, ma per colpa
esclusivamente della Regione, la quale avrà impedito - non
approvando il Piano regolatore che il piano particolareggiato
esecutivo che è già stato studiato, è stato presentato alla Giunta
- avrà impedito che possa andare avanti, quindi si può mantenere
fede ai tempi, alle clausole contrattuali.
Tonino (P.S.I.U.P.)
- Io vorrei fare alcune osservazioni,
sia al Presidente della Giunta, sia all'Assessore al turismo
Milanesio per la procedura adottata nel portare questo oggetto del
Piano regolatore del Comune di Saint-Vincent in Consiglio
regionale.
Prima di tutto vorrei fare osservare che l'approvazione di un
Piano regolatore, specie per il Comune di Saint-Vincent, riveste
una notevole importanza, per cui il Consigliere deve conoscerlo, -
non solo con una generica illustrazione, ma deve prenderne visione,
studiarlo attentamente, vedere quali sono i motivi per cui non si
sono accolte le osservazioni varie fatte dai cittadini del Comune
di St. Vincent, - il Consigliere deve sentire le due campane, per
poi, se è vero che il Consigliere deve portare il suo proprio
contributo, deve portare anche le sue analisi fatte, le pecche
riscontrate per poter poi esprimere il suo voto sull'oggetto che,
ripeto non è un oggetto di poco conto.
Ora si legge sull'allegato che gli atti relativi all'adozione
del Piano regolatore sono giunti all'Amministrazione regionale il 6
marzo 1970. C'è stato un Consiglio regionale il 13 marzo, e nessuno
si è sognato di comunicare ai Consiglieri che gli elaborati del
piano regolatore di Saint-Vincent erano a disposizione presso la
sala delle riunioni preconsiliari. C'è stato un altro Consiglio in
data 20 marzo e nemmeno in quel Consiglio nessuno ha comunicato
niente.
Ora, posso capire che in quelle due sedute, il centro-sinistra
aveva altro da pensare per cercare di tenere in piedi i barattoli
vuoti, ciò non di meno voglio fare osservare che i Consiglieri
regionali non sono Consiglieri di professione, ognuno di noi, e
specie i Consiglieri più lontani, hanno una loro attività e quindi
gli rimane praticamente impossibile in tre-quattro giorni fare uno
studio approfondito su di un Piano regolatore, sentire le
popolazioni cosa ne pensano, vedere se, nell'elaborazione di tale
Piano, non siano celati dei favoritismi giacché avevate, ripeto,
fin dal 6 marzo gli elaborati qui alla Regione, potevate
comunicarcelo prima.
Questa è la mia osservazione che avevo già fatto una volta, al
tempo della Giunta Bionaz, su di un altro argomento, ed era stato
assicurato che ciò non sarebbe più capitato, invece le cose
malfatte sono, evidentemente, d'attualità.
Germano (P.C.I.)
- Ma qui ci sarebbe da fare un grosso
dibattito, però il foglio di accompagnamento è sufficiente già a
farne uno almeno piccolo: non c'è il Piano regolatore generale. I
Piani regolatori comunali sono fermi, perché questa Giunta non ha
voluto presentare la legge che dava ai Comuni i contributi per la
realizzazione dei Piani regolatori.
Adesso, in via straordinaria, ci si chiede questa delega; noi
non entriamo nel merito, diamo questa delega, per una ragione sola:
perché, come abbiamo già chiesto con dieci mozioni, finalmente la
SITAV possa spendere i soldi che si è impegnata a spendere, e
finalmente si dia avvio a quei tre miliardi di lavori che si devono
fare a St. Vincent.
Diamo il nostro voto favorevole per questa unica ragione e
raccomandiamo per quel che state lì di dare l'avvio a queste cose,
e di non dirlo soltanto, ma di dare l'avvio davvero, di darlo
davvero.
Andrione
(U.V.)
- J'entrerai, très brièvement,
dans le mérite du problème du plan d'aménagement de la Commune de
Saint-Vincent.
J'ai été informé, conformément à ce qui est dit dans l'annexe de
la Junte, auprès de la section d'urbanisme et je n'approuve pas
personnellement le plan présenté par Monsieur Berlanda.
C'est un plan qui est fait trop en fonction de certains intérêts
et, d'autre part, si aujourd'hui on porte ce plan à l'approbation
au visa d'exécutivité du Conseil régional c'est en fonction du
problème des rapports entre SITAV et Administration régionale et
non pas pour résoudre un problème d'aménagement et d'urbanisme dans
la Vallée d'Aoste.
Le plan Berlanda est certainement insuffisant, il suffit de dire
que le centre habité, le noyau central de la Commune de
Saint-Vincent devrait recevoir quelque chose comme vingt mille
habitants et qu'il n'y aurait pas des écoles, et que ces quelques
écoles qui sont prévues seraient toutes du côté de Montjovet, comme
si Châtillon appartenait à une autre planète.
Cela dit, la section d'urbanisme a fait des remarques qui sont
valables, sur le plan intellectuel, comme critique constructive au
plan Berlanda, mais qui, cependant, risquent, surtout pour ce qui
concerne la zone agricole, de se transformer dans une chemise de
force, c'est-à-dire d'empêcher n'importe quelle activité à
l'intérieur de la Commune de Saint-Vincent.
C'est pourquoi je crois que la solution la meilleure serait que,
si le Conseil régional accède à donner ce visa d'exécutivité, la
Junte ou le Conseil lui-même prenne l'engagement de procéder - le
plus tôt possible et, en tout cas, dans l'espace d'une année et
demie au maximun - à une révision générale du plan qui soit fait
selon les critiques de la section d'urbanisme, mais qui soit un
plan conforme aux intérêts de la population de Saint-Vincent et non
pas étudié seulement en fonction d'un pôle d'attraction ou, si vous
voulez, d'un pôle majeur qui est la Sitav et d'un pôle mineur qui
est le Col de Joux, et tout le reste soit complètement oublié.
J'attendrai sur ce point des assurances de la part du Président
et de l'Assesseur au Tourisme.
Pedrini
(P.L.I.)
- Signor Presidente,
evidentemente su questo problema noi Liberali abbiamo qualcosa da
dire e lo abbiamo non perché vogliamo essere i primi della classe,
ma perché siamo stati i primi a dire che, a un dato punto, la Sitav
doveva portare a compimento i lavori che aveva concordato con la
Regione, e, purtroppo, siamo in ritardo di svariati anni.
Tutto ciò a che cosa ha portato? Una brevissima analisi: noi
abbiamo visto che con la fine dell'autostrada - perché praticamente
si può dire la fine dell'autostrada - i nostri operai, vari nostri
operai, vari nostri tecnici, hanno dovuto fare la valigetta e
andare a cercare lavoro fuori Valle. Io due anni fa dissi - proprio
in merito ad una mozione, ad una interrogazione o interpellanza che
avevo fatto - dissi che vi era la necessità che la Regione, che la
Giunta si muovesse in questo senso perché tre miliardi di lavoro a
Saint-Vincent avrebbero fatto sì che parte, se non tutta, ma buona
parte della mano d'opera valdostana sarebbe rimasta in Valle e
avremmo sfruttato noi valdostani i nostri interessi. Mentre oggi,
evidentemente, ritorneremo - su questo non voglio, per carità di
patria, andare a fare del campanilismo od altro - ma ritorneremo a
fare i lavori con chi verrà a prestare la sua mano d'opera.
Questo è il primo punto.
Vi è un secondo punto, non meno importante: abbiate pazienza,
Signori della Giunta, ma ci consta che siamo in crisi. Passeremo
dopo a prendere atto delle vostre dimissioni e si arriva cinque
minuti prima a portare un progetto di questa ampiezza, di questa
grandiosità, di questa che dovrebbe essere un'opera gigantesca per
il futuro finanziario della nostra Valle; Saint-Vincent è la Milano
d'Italia e quindi è la Milano della Valle d'Aosta.
Ma, abbiate pazienza, ci voleva un minimo... come si può
onestamente discutere un problema del genere in cinque minuti; ma
io devo concordare con il Consigliere Germano, il quale ha detto
praticamente in tre secondi quello che io sto dicendo adesso e
ripeto le sue parole.
Ma noi avremmo voluto poter esprimere tranquillamente le nostre
obiezioni, avendo tutto il tempo possibile e immaginabile per
studiare il problema; io personalmente devo riconoscere che mi
presento a questo voto impreparato, impreparato perché solo ieri
sera alle ore diciotto e trenta io ho saputo che, nella sala
preconsiliare, vi era il progetto del Piano regolatore di
Saint-Vincent.
Io non so se voi siete abituati a fare le cose della Giunta così
come avete fatto questa, né mi interessa, né voglio entrare in
merito, perché allora usciremmo, sborderemmo e diremmo delle cose
che sono grandemente antipatiche.
Noi vogliamo soltanto dire che, come Liberali, voteremo,
evidentemente, per, in favore di questo, solo e solamente perché
riteniamo che il tempo è ormai ultramaturo e che abbiamo bisogno
veramente di quest'opera, perché è la propulsione finanziaria di
tutta la nostra Regione. Solo e solamente per questi motivi; e il
nostro voto, pertanto, va inteso sotto quel profilo, riservandosi
di fare nelle prossime sedute e quando sarà il caso, e quando si
faranno le opere e si troveranno quelle cose che non vanno, io, noi
ci serviamo di fare in quella sede, tutti gli appunti che meglio
riterremo, proprio per quella libertà di parola che oggi chiediamo
non avendo avuto il tempo di studiare il problema così come avrebbe
dovuto essere fatto.
Penso che questa sia una dichiarazione onesta, che sia
nell'interesse di Saint-Vincent e della Valle e, solo per questo,
annuncio il voto favorevole del Partito Liberale.
Montesano (P.S.I.)
- Chi altri chiede la parola?
Io ho l'impressione che qui si è caduti in un grosso equivoco;
perché il Consiglio non è chiamato - io bisogna che lo indichi
questo al Consiglio - il Consiglio è chiamato non ad approvare il
Piano regolatore di Saint-Vincent, ma a deliberare perché esso
entri in vigore prima del Piano regolatore regionale che è una cosa
ben diversa. Richiamo anche l'articolo 18 della legge regionale, il
quale articolo prevede, appunto, delle norme transitorie che
prevedono che il Piano regolatore della Città di Aosta, già
adottato dal Consiglio comunale, e i Piani regolatori degli altri
Comuni della Valle d'Aosta, adottati dai Consigli comunali,
potranno entrare in vigore anche prima dell'approvazione del Piano
regolatore regionale con deliberazione del Consiglio regionale.
Quindi, il Consiglio regionale è chiamato a deliberare questo.
Ora, credo l'Assessore Milanesio abbia chiesto lui l'approvazione
del Piano regolatore, lasciandosi, forse, scappare - diciamo così -
un lapsus. Però io preciso al Consiglio che esso è chiamato a
deliberare l'entrata in vigore del Piano regolatore di
Saint-Vincent prima del Piano regolatore regionale.
Manganoni
(P.C.I.)
- Io vorrei fare osservare due
cose. Innanzi tutto qui in questo allegato in fondo alla pagina c'è
scritto: norme transitorie e in esse si prevede che il Piano
regolatore della Città di Aosta, già adottato dal Consiglio
comunale, ed i Piani regolatori degli altri Comuni della Valle
d'Aosta adottati dai Consigli Comunali potranno entrare in vigore
anche prima dell'approvazione del Piano regolatore regionale, con
deliberazione del Consiglio regionale. Pertanto, noi, con
deliberazione del Consiglio regionale, dobbiamo approvare questo
piano e deliberare che entri in vigore ...
(Presidente: ...no, no che sia chiaro questo dica...)
...
Perché, perché io vorrei ... questo, se oggi il Consiglio
non approva, oggi il Consiglio deve approvare questo Piano
regolatore, ecco... io vorrei solamente chiedere un'altra
spiegazione, un altro chiarimento.
Noi qui oggi approviamo per le ragioni che sono state dette e
che non sto a ripetere, ma gli altri programmi, la necessità di
approvare il Piano regolatore di Saint-Vincent nessuno lo mette in
dubbio, ma la stessa necessità vale per gli altri Comuni, perché,
per gli altri Comuni, noi sappiamo che, senza piano regolatore,
tutto è fermo: l'edilizia, ecc....
Pertanto, io penso che anche per gli altri Comuni, noi dovremmo
approvare i Piani regolatori prima del Piano regionale, perché?
Perché se voi stabilite una scadenza di alcuni mesi per elaborare
il Piano regionale, va bè, si può dire: "Subordiniamo
l'approvazione degli altri": ma il Piano regionale è da anni, forse
da un decennio, che se ne parla, no, e io non so per quanto tempo
se ne parlerà ancora senza concludere niente. Non sarebbe logico
che tutti i Piani regolatori degli altri Comuni debbano aspettare
il Piano regionale per essere approvate, perché se no non si
approvano più. Quindi, bisognerebbe stabilire bene questo criterio
cioè va bene per Saint-Vincent, però... e gli altri Comuni? I piani
di fabbricazione e i piani regolatori? Anche gli altri Comuni
dovranno approvare il Piano regolatore. Cioè, vorrei sentire prima
il parere della Giunta in questo senso.
Germano (P.C.I.)
- Io contestavo quello che diceva il
Presidente, che non è che il Consiglio fa una cosa formale; fa
questo perché manca il Piano regolatore generale. I criteri per il
Piano regolatore generale devono essere stabiliti dal
Consiglio.
Ora, qui, la Giunta viene delegata ad approvare una parte, sarà
la 74esima parte del Piano regolatore generale. Quindi, sarebbe
diritto del Consiglio discutere di questo. Noi non abbiamo voluto
entrare nel merito per la ragione che abbiamo già esposto, però
abbiamo tutto il diritto di discuterne. Quindi, non è vero che si
dà un'approvazione formale.
Milanesio
(P.S.I.)
- Io avevo rinunciato a fare
una spiegazione lunga, anche perché, evidentemente, come Assessore
dimissionario, non sono tenuto a fare delle lunghe spiegazioni;
comunque questa è una battuta, passatemela. Comunque, mi pare che
dagli interventi che sono stati fatti si sia messo a fuoco di più
il problema.
Ha ragione Germano quando dice che la legge urbanistica
regionale prevedeva che esistesse un Piano urbanistico regionale e
questo Piano non poteva che essere approvato dal Consiglio
regionale.
E quindi i piani regolatori, una volta che esistesse il Piano
urbanistico regionale, non potevano che essere le tessere di questo
grande mosaico, perlomeno a livello di congruità di certe scelte,
di certe localizzazioni infrastrutturali.
Non esistendo il Piano urbanistico regionale, noi cosa facciamo?
Diamo un acconto alla formazione, sulla redazione di questo Piano
urbanistico regionale attraverso l'approvazione di singoli Piani
urbanistici generali territoriali dei Comuni.
Questa procedura, Manganoni, è già stata seguita il 7 ottobre
del 1965, per quanto riguardava l'approvazione del Piano regolatore
generale del Comune di Aosta: il Consiglio ha dato mandato alla
Giunta allora in carica di approvarlo né più né meno con la stessa
procedura che oggi viene da me invocata per quanto riguarda questo
Piano regolatore.
È chiaro che si tratta di una procedura, diciamo così,
straordinaria, in quanto la norma prevedrebbe, prescriverebbe
l'esistenza di un Piano urbanistico regionale. Non esistendo
questo, e le ragioni che Germano ha addotto - cioè quelle di dire:
"Bè, c'è un grosso problema che supera l'impostazione urbanistica,
ma è quello dei rapporti contrattuali tra la Regione e la SITAV" -
è un po' quello che ha spinto noi a fare questa presentazione,
anche così strana.
Per quanto riguarda quanto detto dal Consigliere Andrione che,
evidentemente e giustamente, si è preso la briga di andare un po' a
vedere cosa si celava dietro questo doppio foglio scritto, io non
posso che concordare con lui; i problemi sono di due ordini: uno di
ordine urbanistico - e io ritengo che per mettere ordine in questo
tipo di problema occorrerebbe comportarsi diversamente da quanto si
appresta a fare la Giunta su proposta dello stesso Ufficio
urbanistico - cioè occorrerebbe respingere questo Piano regolatore
e chiedere una radicale revisione, perché, per quello che mi
riguarda, io contesto la bontà urbanistica e l'impostazione di
questo Piano regolatore.
Le carenze che ha indicato il Consigliere Andrione possono
estendersi, si possono riferire ai parcheggi ad esempio, è strano
ma non sono previsti i parcheggi se non nella zona cosiddetta
turistica, cioè la zona interessata dal piano particolareggiato
esecutivo che la Regione ed il Comune di Saint-Vincent insieme alla
Sitav stanno facendo. È un piano regolatore da vedere un po' ai
raggi X, per intenderci.
Ora, la proposta che la Giunta si accinge a fare per la sua
approvazione, è una proposta transitoria: cioè cercare di rendere
meno incongruenti certe situazioni e quindi consentire
l'approvazione di un Piano particolareggiato esecutivo per quanto
riguarda la zona turistica, quindi l'inizio dei lavori di cui alla
convenzione, ma nello stesso tempo, però, diciamo, non è che
risolve tutti i problemi, non li risolve tutti. Io penso che, nel
giro di un anno, nel giro di un anno e mezzo, forse di due,
occorrerà che venga presentata una soluzione più congrua e più
decente di questo Piano regolatore.
Del resto, noi non possiamo in questo momento, alla scadenza del
mandato, avanzare una richiesta di questo tipo, noi la possiamo
avanzare, ma io credo che il Consiglio comunale non sia in grado di
aderire a questa richiesta. Però io ritengo che, la Giunta,
nell'approvarlo, possa dare a questa approvazione, con quelle
modifiche, un carattere transitorio e invitare il Consiglio
comunale a deliberare nel giro di un anno, un anno e mezzo, un
Piano regolatore che tenga conto, un nuovo Piano regolatore che
tenga conto delle osservazioni che noi facciamo e che vengono, solo
in parte, diciamo così, accolte dalla Giunta stessa, perché la
Giunta non può trasformare radicalmente un Piano regolatore
adottato da un Consiglio comunale, non può trasformarlo
radicalmente, può, semplicemente, nell'ambito di una logica,
apportare alcune correzioni, cercare di dargli un minimo di
coerenza. Ma non può fare di più, altrimenti ricadrebbe
nell'eccesso di potere e quindi le nostre osservazioni e la nostra
approvazione avrebbero un valore platonico, significherebbero meno
che niente.
Quindi, è per questo che noi scegliamo la strada, diciamo, di un
mediocre compromesso urbanistico, perché - io lo dico chiaramente,
ma del resto lo stesso ufficio lo ammette questo, - un mediocre
compromesso urbanistico che però salvaguardi quegli aspetti
contrattuali ai quali mi pare tutti i Consiglieri ci tengano. Mi
pare che tali aspetti siano importanti, perché, in questo caso,
sarebbe la Regione a venir meno, diciamo così, ad un impegno e non
la Sitav.
Quindi, per questa ragione, io ritengo che il Consiglio possa -
ferme restando tutte le osservazioni che sono state fatte - possa
dare alla Giunta, ancorché Giunta dimissionaria, di cui verranno
accettate le dimissioni, questo compito, che, per me, rimane un
compito di ordinaria amministrazione.
Andrione
(U.V.) -
Volevo solo chiedere
all'Assessore Milanesio di precisare che in questa azione della
Giunta, che, come giustamente ha detto, non può sovvertire
completamente il Piano regolatore di Saint-Vincent, così com'è
stato approvato dal Consiglio comunale stesso, siano tenuti 
in debito conto anche gli interessi dei proprietari della collina
di Saint-Vincent e non soltanto in debito conto gli interessi di
coloro che, per delle ragioni contrattuali, possono essere più
vicini all'Amministrazione regionale. Semplicemente che ci sia un
impegno della Giunta in questo senso.
Milanesio
(P.S.I.)
- ... a impegnarmi
personalmente in questa direzione ...
Manganoni
(P.C.I.)
- Io avevo posto una domanda
alla Giunta: non esiste il Piano urbanistico regionale, e lo
sappiamo, e ne ho accennato prima. Abbiamo approvato quello di
Aosta nel 1965 per le ragioni che sappiamo, non potevamo lasciare
la città senza Piano regolatore; approviamo quello di Saint-Vincent
per le ragioni che hanno detto: bene. Gli altri 72 Comuni
necessitano in un Piano regolatore quanto Saint-Vincent, anche se
non c'è la questione Sitav, per le ragioni che ho detto: si
immobilizzano le costruzioni, non si può più costruire, ecc. E,
naturalmente, l'industria edilizia entra in crisi se si va avanti
così. Allora io ho chiesto: per gli altri Comuni, non essendoci il
Piano urbanistico regionale, - e chissà quando ci sarà - io mi
auguro presto, però con gli auguri non si va avanti. Anche se la
Giunta è dimissionaria, comunque se il suo orientamento è teso nel
senso di seguire la stessa procedura, per quei Comuni diligenti che
si danno da fare, che presentano il Piano regolatore e il Piano di
fabbricazione.
Milanesio
(P.S.I.)
- Brevemente. La crisi ci ha
colpito in un momento in cui, per esempio, la legge che dava i
contributi ai Comuni per i piani regolatori, è in Commissione: ci
era stata mandata in Commissione una settimana prima della crisi
della Giunta.
Ora, esistono degli stanziamenti in bilancio, nei bilanci
precedenti, e quindi esisteva, diciamo così, una cumulazione di
denaro tale da poter togliere un po', diciamo, démarrer, mettere in
moto questa situazione. Comunque, per quanto riguarda le
preoccupazioni di Manganoni, io direi che non debbono sussistere,
perché, se i Comuni adottano un Piano regolatore, vige il principio
della salvaguardia, per cui i Comuni debbono comportarsi in
conformità al Piano regolatore che hanno adottato. E la Regione,
per i dibattiti che sono stati fatti così a livello urbanistico e
tecnico in questi ultimi tempi, la Giunta è orientata, sarebbe
orientata ad approvare i Piani regolatori pur mancando ancora il
Piano urbanistico regionale. È chiaro che, però, quando verrà
approvato un Piano urbanistico regionale, può darsi che si
riproporrà il discorso della revisione magari di alcuni di questi
Piani regolatori. Il Piano urbanistico regionale non deve però
essere un ostacolo all'approvazione dei Piani regolatori
comunali.
Tonino (P.S.I.U.P.)
- Ma io avevo fatto alcune
osservazioni di carattere procedurale, anche perché ho sentito il
malumore della cittadinanza di Saint-Vincent su questo piano
regolatore. Ora, ho sentito dal Consigliere Andrione, e ciò è stato
confermato dall'Assessore Milanesio, il quale dice che, veramente,
in questo Piano regolatore ci sono delle cose che non vanno.
Milanesio assicura che la Giunta provvederà e adotterà quei sistemi
necessari per portare quelle modifiche al Piano regolatore.
Io osservo, però, che, nella parte deliberativa, non dice queste
cose, la parte deliberativa dice di approvare "ai sensi del primo
comma dell'art. 18 della legge regionale, ecc., ecc., completato
del relativo regolamento edilizio, entri in vigore prima
dell'approvazione del Piano regolatore regionale".
Ora, le promesse fatte dall'Assessore Milanesio, possono essere
delle cose anche valutate bene - però dalle promesse ai fatti: ci
vuole una certa assicurazione che ci assicuri di marciare
tranquilli su questo.
Milanesio
(P.S.I.)
- Mi permetto di fare osservare
al Consigliere Tonino che la delibera dice questo: "La Giunta
regionale, esaminati gli atti pervenuti e con riserva di apportare
in sede di approvazione del Piano regolatore del predetto Comune
eventuali necessarie modificazioni, ai sensi dell'art. 3 della
legge 6 agosto 1967 n. 765, propone che il Consiglio regionale
deliberi di approvare, ai sensi del primo comma dell'art. 18 della
legge regionale 28 aprile ecc. ecc. che il Piano regolatore
generale del Comune di St. Vincent, già adottato dal Consiglio
Comunale di St. Vincent e da approvare dalla Giunta regionale,
completato dal relativo regolamento edilizio, entri in vigore prima
dell'approvazione del Piano regolatore regionale".
Quindi, mi pare che è previsto in questa dizione, e ne fa fede
il Segretario generale, è prevista l'eventuale modificazione che la
Giunta introdurrà.
Pollicini (D.C.)
- Io prego la Giunta di studiare anche
la possibilità di esaminare i suggerimenti e i ricorsi che i
cittadini privati di Saint-Vincent hanno fatto al Consiglio
comunale, che il Consiglio comunale magari ha respinto, ma proprio
per la sua funzione, gli organi di tutela in questo caso, sarebbe
opportuno che tenessero presente e si impegnasse un po' ad
esaminarle con uno spirito più ampio di quello di un Consiglio
comunale.
Montesano (P.S.D.I.)
- Altri che chiedono la parola?
Allora chi approva la delibera di cui all'oggetto 1 bis alzi la
mano. Contrari? Astenuti?
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK