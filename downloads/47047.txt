Consiglio Regionale della Valle d'Aosta - Oggetto del Consiglio n. 3378 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3378 del 7 marzo 2024 - Resoconto
OGGETTO N. 3378/XVI - Interpellanza: "Indirizzi e attività
demandate dal Governo al nuovo direttivo del Cervim".
Bertin (Presidente) -
Punto n. 21. Consigliere
Sammaritani ha facoltà di parola.
Sammaritani (LEGA VDA) -
Parliamo, con
quest'interpellanza, di Cervim, che è un soggetto importante della
nostra regione, un soggetto che nasce nel 1987 e che poi vede con
la legge 17/2004 regolamentare il proprio funzionamento, i propri
scopi e le proprie funzioni.
Si tratta dell'organismo al quale è deputata la ricerca, lo
studio, la salvaguardia e la rappresentanza della viticoltura di
montagna.
Di recente, c'è stato il rinnovo dei vertici del Cervim e
abbiamo notato alcune dichiarazioni giornalistiche, riportate dai
giornali e dagli organi di stampa, in cui il nuovo Presidente - tra
le altre cose - essenzialmente ha dichiarato testualmente: "Credo
che il Cervim abbia un ruolo, oltre al concorso Mondial des Vins
Extrêmes e ancora credo che per rilanciare la sua azione, debba
ripartire la sua vita associativa, con comunicazione più moderna,
internazionale, con l'obiettivo di portare i vini eroici in tutto
il mondo".
Ebbene, questo da un lato è sicuramente condivisibile,
dall'altro lato abbiamo percepito da questi contenuti delle
dichiarazioni che il Cervim abbia vissuto una certa fase di stallo,
almeno così si legge neanche tanto fra le righe nella sua azione di
tutela, valorizzazione, sostegno e promozione delle cosiddette
viticolture eroiche.
Abbiamo anche fatto un approfondimento e abbiamo notato che
dall'esame e dal raffronto dei DEFR 2023-2025 e 2024-2026 emergono,
a proposito del Cervim, due dati principali. Naturalmente, si
tratta di enti strumentali, quindi non ci sono grandi cose scritte
nei DEFR, però due cose le abbiamo rilevate, cioè che questo ente
strumentale, intanto, ha visto mutare la struttura regionale di
riferimento, perché prima era l'Assessorato all'istruzione,
politiche giovanili, affari europei e partecipate, in raccordo con
l'Assessorato agricoltura e risorse naturali, poiè passato invece,
nel DEFR successivo, quindi nel 2024-2026, sotto la Presidenza
della Regione, sempre in raccordo naturalmente con l'Assessorato
all'agricoltura e risorse naturali.
Il secondo aspetto che abbiamo notato è che le due linee di
indirizzo previste nei due DEFR sono simili due di queste linee,
cioè rafforzare la propria autorevolezza nel contesto italiano e
internazionale, e proseguire nelle azioni di promozione della
viticultura eroica, questa è la seconda linea, ma con il DEFR
2024-2026 si è aggiunta anche una terza linea di indirizzo, volta
alla collaborazione con il Consorzio vini della Valle d'Aosta, che
ci sembra peraltro abbastanza scontato, ma comunque evidentemente
non era così.
Considerando quindi che scriviamo qua in filigrana queste linee
di indirizzo dei vari DEFR, con le dichiarazioni del nuovo
Presidente, pare di comprendere che il Governo intenda dare nuovo
impulso all'attività del Cervim dopo un periodo di relativo stallo,
quindi interpelliamo il Governo regionale per conoscere quali siano
state le carenze e le azioni individuate dal Governo e non attuate
dal Cervim negli anni passati, e quali indirizzi, quali specifiche
nuove attività, di Governo intenda realizzare demandandole ai nuovi
vertici dell'ente citato.
Presidente -
Risponde l'assessore Carrel.
Carrel (PA) -
Collega Sammaritani, mi permetta
semplicemente di ricordare che l'assemblea del Cervim è convocata
per il 13 di marzo, quindi solamente in tale sede verrà nominato il
nuovo Consiglio direttivo del Cervim.
Colgo l'occasione di questa sua interpellanza per ringraziare
tutti i Consiglieri uscenti per tutto il lavoro che hanno svolto,
anche in sinergia con l'Assessorato, e augurando a tutti coloro che
si insedieranno un buon lavoro.
Come ha già detto il consigliere Sammaritani, nelle premesse del
DEFR, di fatto, la differenza tra il DEFR 2023-2025 e il DEFR
2024-2026 è quella che vede l'inserimento della collaborazione con
il Consorzio vini della Valle d'Aosta, oltre al rafforzamento della
sua autorevolezza nel contesto italiano, internazionale e nella
continuazione di azioni, di promozioni della viticoltura
eroica.
Quest'integrazione che lei ha evidenziato esprime, a mio parere,
la necessità di un lavoro di sinergia tra questi due enti, grazie
alla quale la Regione potrà sviluppare con maggiore incisività
politiche utili al settore della viticoltura.
Non credo sia corretta l'interpretazione data
dall'interpellanza: lei giustamente ha citato due testi ben diversi
e ne ha tratto una conclusione che posso comprendere, ma non
condivido, bensì sono convinto che la maggioranza che sostiene il
Governo Testolin abbia deciso di cambiare due dei tre componenti
del Consiglio di amministrazione di nomina regionale per poter
continuare il lavoro svolto con un nuovo slancio, in un'ottica di
attenzione alle nuove sfide che si presenteranno in futuro
nell'ambito della valorizzazione della viticoltura.
Credo che il Cervim abbia sempre rivestito un ruolo importante
per la nostra Regione ed in tale ottica garantisco la massima
collaborazione mia e dell'Assessorato, esattamente come vi è stata
fino ad oggi, esattamente come di fatto anche richiamato nelle
premesse del DEFR, che lei ha citato in premessa.
Presidente -
Per la replica, consigliere Sammaritani, ne
ha facoltà.
Sammaritani (LEGA VDA) -
Potevo immaginare, naturalmente,
che le sue considerazioni non collimassero esattamente con la
nostra interpretazione o quantomeno con quello che poteva
trasparire da queste dichiarazioni che, magari, fatte così a caldo
possono essere anche a volte un pochino riportate in modo sommario
e non completo, o comunque con un taglio che, magari, anche a volte
i giornalisti danno, che possono essere appunto oggetto di
un'interpretazione magari un po' più maliziosa rispetto ad
un'interpretazione ordinaria.
Noi volevamo un pochino mettere l'attenzione su quest'organismo
che riteniamo di grande importanza, sicuramente, sia sotto il
profilo culturale oltre che pratico per quanto riguarda la tutela
di queste tipologie di culture.
Forse non tutti conoscono bene questi organismi, e questo in
particolare, ma qui abbiamo davvero un rilievo internazionale e
addirittura mondiale per quanto riguarda il Cervim, perché nei vari
soci che sono di tre tipologie diverse e di tre categorie diverse,
abbiamo, oltre alle Regioni, Province e Comuni, anche Comunità
montane, Comuni piccoli, Camera di Commercio, che già hanno un
respiro anche internazionale, tedesche, spagnole, francesi,
austriache, ma anche tante aziende che operano nel settore fino ad
averne alcune greche, fino addirittura una peruviana, quindi direi
proprio un respiro totalmente internazionale.
Pertanto, i vertici di quest'organo che partono da qui, partono
proprio dalla Valle d'Aosta, credo che siano un pochino sotto nella
lente di ingrandimento di tutti, quindi a livello internazionale,
per questo dico che è un organismo che è un po' un biglietto da
visita per la nostra regione, quindi preoccuparsi della sua
attività, delle sue eventuali anche inerzie che magari non sono
dettate o dovute alle persone, ma magari a situazioni economiche o
a capacità di poter sviluppare questi settori della viticoltura che
sono sicuramente interessanti.
Noi, ribadendo quest'importante ruolo di quest'organismo, di
questo Ente strumentale della Regione, di cui siamo in gran parte
responsabili come capofila, siamo fiduciosi che questo nuovo
indirizzo possa portare risultati; monitoreremo, naturalmente,
perché credo che sia anche dovere nostro farlo, quindi magari ne
riparleremo più avanti, una volta che questi indirizzi avranno
preso consistenza reale attraverso l'azione del Cervim.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK