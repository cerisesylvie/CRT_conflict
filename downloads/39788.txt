Consiglio Regionale della Valle d'Aosta - Oggetto del Consiglio n. 2866 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2866 del 13 luglio 2017 - Resoconto
OGGETTO N. 2866/XIV - Interpellanza: "Definizione degli
interventi per la riclassificazione della linea ferroviaria
Aosta-Pré-Saint-Didier".
Rosset (Presidente) -
Punto n. 25 dell'ordine del giorno.
Ha chiesto la parola il Consigliere Marguerettaz per
l'illustrazione; ne ha facoltà.
Marguerettaz (UV) -
Ovviamente devo fare notevoli sforzi
per non perdere la pazienza, perché vede, prima con quella risposta
mi ha un po' disarmato.
Consiglieri, noi abbiamo votato una legge, la n. 22/2016, e lì
non abbiamo portato il cervello all'ammasso, ma abbiamo indicato
alcuni temi che rappresentano degli indirizzi sui quali lavorare e
prendere delle decisioni. Non dobbiamo prendere delle decisioni in
virtù di approcci ideologici e rispetto a pseudo comitati di
interesse che ambiscono ad avere una risposta o un'altra.
Sicuramente siamo attenti, ma lo siamo sempre stati. Quando vedo
una dichiarazione - questo non c'entra con l'aspetto specifico -
nella quale mi sono preso un impegno e l'utilizzo è della prima
persona singolare, ho preso un impegno per la clausola sociale.
Si ricorderà bene la Consigliera Morelli di avermi fatto un
question time
nel lontano 2016 per chiedermi se era
intenzione dell'Assessorato seguire la clausola sociale richiesta
dai sindacati e le avevamo già detto di sì. Mi perdoni, ma la
logica degli annunci porta a dire che non è un impegno preso in
prima persona da Restano che dice di avere risolto, bensì è
un'attività che stava portando avanti l'Amministrazione, senza
maggioranza o minoranza, tanto meno con l'interprete solitario che
è l'Assessore.
La legge n. 22/2016 indica tutta una serie di attività, tra cui
la riapertura dell'Aosta/Pré-Saint-Didier, chiusa sulla base di
disposizioni di RFI, cosa puntualmente confermata dai dirigenti in
Commissione. Questo per sgombrare il campo da interpretazioni
deviate per cui sarebbe la Regione o l'Assessore, nemico del treno,
che ha chiuso. No, c'è un problema di infrastruttura. Rispetto a
questo, tanto per ricordare, perché non tutti su questo tema
ovviamente sono consapevoli dello stato dell'arte,
sull'Aosta/Pré-Saint-Didier ci sono due ordini di problemi. Uno è
più semplice, ma non economico, è costoso: bisogna rifare tutti i
binari e le traversine, tutto il pietrisco e l'intervento costa
circa 15 milioni. Questo però è un problema di facile soluzione,
bisogna trovare 15 milioni, ma è di facile soluzione. Il vero
problema, invece, è che su quella linea possono viaggiare i treni
che hanno un peso assiale di sedici tonnellate: le ALN, i treni che
oggi circolano e che soddisfano questo requisito (sedici
tonnellate) fra un anno o due vengono dichiarati inutilizzabili,
perché altamente inquinanti, quindi tenere oggi aperta la linea
Aosta/Pré-Saint-Didier è altamente inquinante. E lasciamo perdere i
problemi infrastrutturali. Pertanto, qualora si rifacessero
l'impianto dei binari e le traversine, tra un anno o due ci
troveremmo senza treni e saremmo punto e a capo, nel senso che
avremmo la linea riaperta, avremmo fatto i lavori, ma non ci
sarebbero più treni in grado di andare fino a Pré-Saint-Didier.
Giustamente e correttamente RFI, nell'interlocuzione avuta fino
al mese di febbraio, ci ha detto: dobbiamo fare uno studio per
capire i lavori sugli armamenti, sui ponti e sulle infrastrutture
per portare il peso assiale a diciotto tonnellate, è un lavoro che
può essere fatto, chiediamo alla Regione di fare la progettazione.
Quanto potrà essere questa progettazione? In linea di massima -
dicono - 4/500 mila euro. Noi avevamo messo 4/500 mila euro in
bilancio, ma rispetto a questo c'era anche l'intenzione di
utilizzare quei soldi per il piano regionale dei trasporti, tant'è
che avete dovuto fare una variazione per andare a trovare delle
risorse, però sotto questo punto di vista direi che ci sta: c'erano
delle risorse, utilizziamole. Senonché in Commissione arriva e dice
che il costo è di 1,5 milioni, quindi siamo passati da 500 mila a
1,5 milioni. La domanda sorge spontanea: 500 mila euro a febbraio,
con l'arrivo di Restano arriviamo a 1,5 milioni? Non è colpa di
Restano, però arriva questo conto. Nessuno vuole mettere in dubbio
la buona fede di RFI. Ricordo che molte volte RFI affida i lavori
di progettazione e di studio a Italferr, che è una società del suo
gruppo. Allora - dico - siamo sicuri di dover spendere 1,5 milioni?
Chiedo se i dirigenti, a fronte di una variazione del 300 percento,
si sono posti il problema. Sicuramente mi diranno che RFI è una
società pubblica. È vero che siamo una grande famiglia, Restano, ma
tutti tengono famiglia, quindi proprio dare senza fare un
approfondimento... ma magari l'avete fatto e quindi ascolto
volentieri.
Nell'interpellanza chiediamo anche se la sequenza dei lavori ha
un senso o non ce l'ha, ovvero: se noi oggi rifacciamo i binari e
non interveniamo sulla riclassificazione, alla fine buttiamo via
dei soldi, perché oggi la apriamo, domani non la chiudiamo, ma non
abbiamo più treni. Forse ha senso fare un ragionamento complessivo,
perché se da quello studio dovesse venire fuori che i lavori da
fare ammontano a 50 milioni, nessuno metterà 50 milioni. In
audizione, in Commissione, i suoi dirigenti hanno detto che i
consulenti confermano quanto segnalato dallo studio Russo, ovvero
che l'utenza conferma che la domanda di trasporto è modesta. Lo
dicono anche i vostri consulenti, perlomeno quello che dice il
vostro dirigente in Commissione è che non c'è domanda di trasporto.
Se noi mettiamo insieme questi elementi, nessuno metterà in dubbio
questo, ma perché lo dico? Perché se è vera questa proporzione, che
500 mila euro sono i costi del progetto e che l'investimento sarà
di circa 15 milioni, se la proporzione ha un senso e da 500 mila
siamo passati a 1,5 milioni, sarebbe ridicolo che i lavori stimati
in 15 milioni arrivassero a 45 milioni! Io ho però dei precedenti:
la Lunetta di Chivasso è partita da 10 milioni e siamo finiti a 40
milioni. Pertanto forse varrebbe la pena avere il quadro finale e,
nel momento in cui questo è completo, dare l'okay.
L'ultima questione, anche da quanto è stato dichiarato in
Commissione sull'Aosta/Pré-Saint-Didier/Courmayeur, è che la linea
Aosta/Pré-Saint-Didier ha un senso, ma la
Pré-Saint-Didier/Courmayeur è una fiaba per bambini, perché le
pendenze e i costi sono assolutamente improponibili. Pertanto, se
con le vostre dichiarazioni e con tutte le attività che fate con i
vostri organi di stampa la smettiamo di parlare della
Pré-Saint-Didier/Courmayeur dal punto di vista ferroviario, ci fate
un favore!
Presidente -
Ha chiesto la parola l'Assessore Restano per
la risposta; ne ha facoltà.
Restano (AC-PNV) -
Nel fare tesoro della ricostruzione
corretta riportata da Marguerettaz, devo prendere atto che i 500
mila euro erano stati previsti all'interno del bilancio di
previsione. Non mi è stato dato sapere come siano stati calcolati,
credo che sia stato un contatto verbale con RFI. Mi è stato
comunque riferito che RFI, nel mese di febbraio 2017, attraverso
un'interlocuzione verbale, ha confermato questi 500 mila euro; lo
ha però fatto in assenza di una ricognizione del numero di opere
d'arte da verificare presenti sulla tratta e per questo non è mai
stato formalizzato. RFI si era impegnata in tal senso a verificare
l'effettivo numero e la tipologia delle opere d'arte presenti sulla
tratta e, su tale base, a formulare un calcolo più preciso degli
oneri per l'esecuzione delle prove e dello studio strutturale
necessario per definire gli eventuali lavori da affrontare sulla
linea, al fine di eliminare l'attuale vincolo di sedici tonnellate
per carico assiale. La valutazione da parte di RFI è stata
trasmessa via
email
all'Amministrazione a fine marzo 2017,
corredata dal numero di opere d'arte presenti sulla linea che
dovranno essere verificate e sulle quali dovranno essere effettuate
le prove non distruttive
in loco
. Si tratta di cento opere
d'arte con luce inferiore a due metri, ventitré con luce tra i due
e i cinque metri e diciassette con luce superiore ai cinque metri.
Di queste centoquaranta opere d'arte, venticinque sono ad arco in
calcestruzzo, otto ad impalcato in calcestruzzo armato, due ad
impalcato in acciaio e le restanti di altra tipologia.
"Se intende fare una valutazione sulla congruità del costo di
questo studio al fine di evitare l'accoglimento a scatola chiusa
della sola proposta di RFI". L'affidamento del servizio per
l'esecuzione delle prove e la redazione dell'analisi strutturale
sarà, secondo quanto anticipato da RFI, oggetto di una gara
d'appalto. RFI, in qualità di concessionario ad infrastruttura
pubblica, è tenuto a rispettare il Codice dei contratti vigente e
pertanto è anche in capo a RFI la valutazione della conformità del
prezzo da porre a base d'asta. Si tratta peraltro di manufatti
ferroviari sui quali RFI è il soggetto più competente a valutare
gli interventi, procedure e costi. Nell'ambito dell'
iter
di
affidamento, il mercato alla fine definirà l'effettiva congruità
del prezzo.
"Se ritiene corretto affrontare in modo disgiunto la
sostituzione dei binari e i lavori di riclassificazione con il
rischio di sprechi di denaro, inefficienze e di successive
interruzioni con aperture a singhiozzo". Ritengo che sia corretto
organizzare gli interventi in modo da evitare sprechi di denaro
pubblico ed inefficienze, sulla base di quanto risulterà dalle
analisi tecniche e dalle indicazioni tecniche fornite da apposito
gruppo di lavoro. Tali scelte saranno definite nell'ambito del
programma strategico di interventi, ai sensi della legge che lei,
Marguerettaz, ha richiamato: la n. 22/2016.
"Se alla luce delle relazioni tecniche ritiene ancora realistico
parlare di un collegamento ferroviario fino a Courmayeur". La
soluzione ferroviaria richiede in effetti investimenti molto
elevati, che necessitano di attente analisi di sostenibilità
economico finanziaria e che nascondono anche insidie tecnico
gestionali. Anche in questo caso le necessarie scelte saranno
definite con il programma strategico di interventi previsto dalla
legge che lei ha richiamato.
Presidente -
Ha chiesto la parola il Consigliere
Marguerettaz per la replica; ne ha facoltà.
Marguerettaz (UV) -
Direi che non devo commentare troppo
queste risposte, perché di certezze non ne abbiamo, sarà tutto un
"vedremo, faremo". Le uniche incertezze non le avete quando
comunicate o fate i
tweet
o i comunicati stampa. Lì ci sono
delle verità granitiche: "apriamo l'Aosta/Pré-Saint-Didier, andiamo
a Courmayeur, facciamo tutto"! Poi nel momento in cui vi chiediamo
"sei sicuro di quello che dici?" la risposta è "vedremo, faremo,
c'è il comitato tecnico".
Me lo faccia dire: molte volte dai banchi della maggioranza lei
si è alzato dicendo che qua dovevamo lavorare meglio. Lei provi, in
un momento di lucidità, a vedere e a darsi un giudizio
sull'attività che sta facendo, ma con serenità. Non ha bisogno di
dirci cosa pensa del lavoro che sta facendo, però lo faccia.
Prima io ho parlato di bipolarità; ora io le vorrei leggere un
passaggio della delibera n. 718 del 5 giugno 2017, portata da lei e
che è stata votata all'unanimità. È una delibera che approva il
servizio sostitutivo sull'Aosta/Pré-Saint-Didier/Courmayeur con gli
autobus, perché giustamente, dato che il treno in questo momento
non ripercorre la tratta ferroviaria in quanto sospeso, dobbiamo
mettere i pullman. La leggo, ma la leggo a beneficio, perché
probabilmente non tutti leggono le delibere. "L'Assessore Restano
riferisce che la suddetta intensificazione del servizio su gomma è
risultata pienamente efficace e in grado di rispondere in maniera
adeguata alla domanda di mobilità da e per la Valdigne, con livelli
di puntualità e di affidabilità del tutto soddisfacenti, a fronte
di una spesa notevolmente più contenuta rispetto al servizio
ferroviario". Questa enfasi per aprire l'Aosta/Pré-Saint-Didier,
per rispondere al diritto della mobilità, e poi lei, il 5 giugno
2017, porta una delibera e dice che il servizio sostitutivo con gli
autobus è pienamente soddisfacente, efficace, con una spesa
notevolmente più contenuta rispetto al servizio ferroviario... e ha
ragione! In questa delibera lei ha ragioni da vendere, perché per
sei mesi spendiamo 140 mila euro. Per sei mesi perdiamo 140 mila
euro e voi ci volete proporre un modello di esercizio in cui si
vanno a spendere almeno 2 milioni l'anno e con il nuovo appalto
chissà come! In modo pervicace state dicendo cose a danno
dell'Amministrazione, facendo scelte sciagurate! Da un lato siamo
d'accordo nel chiedere a RFI che sistemi l'Aosta/Pré-Saint-Didier
perché è un'infrastruttura e - l'abbiamo detto - sono spese che
deve fare RFI, ma dall'altro, sul modello di gestione, noi abbiamo
un servizio sostitutivo, che lei in delibera dichiara essere
pienamente efficace e più conveniente. Ma con che faccia andrete a
scrivere cose diverse? La lascio pensare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK