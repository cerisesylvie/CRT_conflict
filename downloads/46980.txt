Consiglio Regionale della Valle d'Aosta - Oggetto del Consiglio n. 3328 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3328 del 21 febbraio 2024 - Resoconto
OGGETTO N. 3328/XVI - Interpellanza: "Verifica della gestione
delle spese condominiali di riscaldamento relative agli alloggi ERP
nella città di Aosta".
Bertin (Presidente) -
Punto n. 36. Consigliere Marquis ne
ha facoltà.
Marquis (FI) -
In diverse occasioni, in modo diretto o
indiretto, con delle iniziative, si è parlato in quest'aula delle
spese, soprattutto delle spese di riscaldamento, in relazione alle
proprietà di Edilizia Residenziale Pubblica, agli appartamenti
soprattutto quelli della città di Aosta che sono allacciati alla
rete di teleriscaldamento.
È ovvio che il contesto è un contesto in cui in questi ultimi
anni ci sono state delle crescite esponenziali dei costi energetici
dovuti all'incremento dei costi dei combustibili, del gasolio, del
metano e dell'energia elettrica, quindi bisogna verificare la
situazione in un contesto di questo genere.
Pertanto, con quest'iniziativa, credo che sia importante che si
possa capire qual è la finalità, che è far luce su qual è la
situazione reale di questo contesto, se il teleriscaldamento è
un'opportunità o è un problema, quindi a questo fine sono state
fatte delle domande per avere un quadro complessivo della
situazione; una situazione che si vuole fotografare chiaramente con
i dati dell'ultima stagione che è stata chiusa, la stagione 22- 23
invernale, perché di questa in corso non si hanno ancora gli
elementi necessari per arrivare a fare dei ragionamenti di natura
conclusiva.
Pertanto, in questo contesto, sostanzialmente si chiede quanti
sono gli alloggi di Edilizia Residenziale Pubblica nella città di
Aosta che sono allacciati alla rete di teleriscaldamento e quanti
invece hanno delle modalità di riscaldamento alternative, che
possono essere autonome o di altra natura, e a quanto ammonta la
spesa media pro-appartamento sostenuta per il riscaldamento nella
stagione 2022-2023 relativa agli alloggi di Edilizia Residenziale
Pubblica allacciati alla rete di teleriscaldamento.
Questo proprio per capire attraverso anche dei raffronti con le
esperienze che si possono avere in una situazione di ordinarietà di
combustibili alternativi, per capire se conviene o non conviene
sostanzialmente, perché, sotto il profilo tecnico, c'è qualcosa che
non funziona se non conviene il teleriscaldamento rispetto agli
altri combustibili, ma qualcosa che non funziona di grosso, perché
ci sono meno investimenti da fare per i singoli impianti e quindi
in teoria si dovrebbe spendere meno rispetto a quello che si spende
se si ha un riscaldamento autonomo o che richiede delle spese
d'investimento negli anni, si tratta solo di avere la spesa
dell'utilizzo del prodotto scaldante.
La ringrazio sin d'ora per le risposte che ci vorrà dare.
Presidente -
Risponde l'assessore Sapinet.
Sapinet (UV) -
Tre quesiti precisi. Abbiamo un po' di
numeri, ma direi che è il modo corretto di confrontarsi: numeri
alla mano, poi avremo anche occasioni nelle prossime settimane in
Commissione con i vertici dell'ARER che ci hanno fornito i
dati.
Il primo quesito, "Quanti sono gli appartamenti nella città di
Aosta": complessivamente ARER gestisce nella città di Aosta le
spese condominiali relative a 880 alloggi, di questi 851 con
riscaldamento centralizzato allacciato alla rete del
teleriscaldamento.
Il secondo quesito: la spesa media per il riscaldamento relativa
a questi 851 alloggi siti in Aosta con riscaldamento centralizzato
allacciato alla rete del teleriscaldamento per la stagione
2022-2023 ammonta, come media pro-appartamento, a 967 euro.
Pare inoltre utile riferire che per 29 alloggi siti in Aosta con
riscaldamento centralizzato, alimentato a combustibile
tradizionale, a metano o gasolio, la spesa media, sempre per la
medesima stagione 2022-2023, ammontava a 1.210 euro.
Per i 301 alloggi siti fuori Aosta con riscaldamento
centralizzato, alimentato da combustibile tradizionale - quindi
metano, gasolio, GPL - la spesa media per la stagione 2022-2023
ammonta a 1.087 euro.
Si evidenzia peraltro che al di fuori della città di Aosta la
maggior parte degli alloggi si trova in Bassa Valle, quindi dove
abbiamo tendenzialmente temperature più miti.
Sul terzo quesito direi che non risultano evidenze di costi
superiori del teleriscaldamento rispetto alle alimentazioni con
combustibili tradizionali né potrebbe essere diversamente in forza
del contratto stipulato con la società Telcha, rispetto alla quale
eventuali costi superiori rispetto alle forniture tradizionali
vengono rimborsati, fermo restando che il costo di riferimento è
relativo al costo di produzione dell'energia termica.
I consumi più elevati si riferiscono generalmente ad alloggi con
metrature grandi, superiori ai 100 metri quadri, che quindi
scontano sia una maggior spesa sulla quota millesimale di consumo
involontario, sia un maggior consumo legato ai volumi da scaldare.
Questo ovviamente al netto dei casi singolari che eccedono nei
consumi, o per ragioni sanitarie o per ragioni legate ad abitudini
o infine per scarsa capacità o volontà di gestire e regolare gli
elementi caloriferi.
A titolo puramente esemplificativo, segnalo che la spesa per il
riscaldamento si situa in una fascia tra i 2.600 e i 140 euro per
la stagione 2022-2023.
Si evidenzia peraltro che, nel caso di segnalate anomalie, ARER
provvede alle specifiche verifiche del caso mediante i propri
tecnici.
Quanto al giudizio richiesto sui costi dei consumi energetici,
evidenzio che proprio con l'obiettivo di limitare i consumi, e
conseguentemente le spese a carico degli assegnatari, ARER ha
avviato, a partire dall'inizio del 2023, un importante intervento
di riqualificazione ed efficientamento energetico degli edifici di
proprietà, anche a valere sulle agevolazioni fiscali (il cosiddetto
Bonus 110 e le varie opportunità) e quest'attuazione è in coerenza
con la legge regionale n. 8 del 30 maggio 2022, approvata da questo
Consiglio.
Occorre poi ricordare la situazione precedente agli interventi
sopracitati, lo stato delle caldaie in passato, dei sistemi di
aerazione, delle canne fumarie, anche relativamente agli aspetti
legati alla sicurezza e quanto risparmio, se considerato al netto
delle fluttuazioni e delle speculazioni sui prezzi dell'energia che
è stato sicuramente importante.
Credo che un grande sforzo sia stato fatto proprio per ridurre
nel complesso le spese per il riscaldamento, fermo restando
l'impegno di tutti per intervenire su eventuali specifiche
situazioni che risultassero ancora da migliorare e direi che il
modo corretto è quello con dati e numeri alla mano.
Presidente -
Consigliere Marquis ne ha facoltà.
Marquis (FI) -
Grazie, Assessore, per i dati che ha
fornito. In realtà, come lei sa, avevo fatto anche un accesso agli
atti in relazione a quest'argomento che mi aveva già fornito alcune
indicazioni che hanno indirizzato poi la predisposizione di
quest'iniziativa.
Sono soddisfatto della risposta che ha dato.
Alcune riflessioni: l'iniziativa si prefiggeva proprio questo,
cioè di evidenziare, una volta per tutte, quali sono i reali
problemi, non è che tutto fila liscio nel comparto del
riscaldamento, però dire che il teleriscaldamento non è
un'opportunità è un grosso errore, perché praticamente si mistifica
la realtà, perché innanzitutto è un contributo alla qualità
dell'aria, è un contributo a diminuire le spese d'investimento,
perché sono anche incisive le spese che poi si devono sostenere
negli anni per le singole utenze, però effettivamente bisogna
guardare in questo caso a dove si può intervenire per migliorare la
situazione, perché alcuni problemi ci sono.
Dai dati che mi sono stati forniti con il 116, si evidenzia che
ci sono circa venti casi che hanno delle significative spese di
riscaldamento più alte rispetto alle medie che sono state date, ci
sono dei casi che vanno da 2.100 euro a 2.600 euro.
È vero che quegli appartamenti sono degli appartamenti con una
misura sopra i 90 metri quadrati, quindi c'è maggiore volume da
riscaldare, ma è anche vero che stiamo rivolgendoci a un'utenza che
ha le sue fragilità, che ha le sue difficoltà, quindi a mio avviso
è un'utenza che va anche accompagnata a capire bene quali sono le
regole sul sistema di riscaldamento, perché un conto è avere una
caldaietta dove uno se l'accende e se la spegne, ha il suo
contatore e si rende immediatamente conto dei consumi. Su una rete
di teleriscaldamento, se non si fa attenzione, uno accende, lascia
acceso, non presta magari troppa attenzione, e il contatore
continua a girare.
A mio avviso bisognerebbe che l'ARER, tenuto conto della
fragilità di quest'utenza, prendesse questi casi in mano dove ci
sono dei consumi che sono molto più alti rispetto alla media, si
facesse carico di andare puntualmente a verificare queste
situazioni con queste famiglie e, se del caso, dare le indicazioni
corrette per la gestione dell'impianto di riscaldamento, perché
sennò cosa succede? Che queste famiglie trascorrono l'inverno, poi
arriva giugno, che fanno la rendicontazione, e arrivano delle
bollette che magari non sono sostenibili rispetto alle
disponibilità del nucleo familiare.
Al posto di aspettare che vengano a lamentarsi, bisogna
probabilmente agire sotto l'aspetto sociale in questa situazione,
fare un'azione proattiva da parte dell'ente e andare a individuare
le casistiche che hanno dei dati che sono eclatanti rispetto a
quelli medi, perché l'obiettivo è cercare di far spendere il meno
possibile.
Credo che sia questa la direzione giusta, quella del
teleriscaldamento, ma con queste opportune verifiche, perché è
importante cercare di sensibilizzare ciascuno a un corretto
utilizzo, come si fa in tutte le famiglie, soprattutto in questi
periodi e soprattutto in un contesto dove sappiamo bene che questi
alloggi hanno delle superfici che sono significative rispetto al
nucleo familiare, quindi anche da un comportamento corretto, sotto
questo profilo, potrebbero derivare dei risparmi che possono poi
mettere tutti nelle condizioni di arrivare a gestire delle
situazioni che sono sostenibili con le proprie piccole
disponibilità ed entrate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK