Consiglio Regionale della Valle d'Aosta - Oggetto del Consiglio n. 2521 del 25 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2521 del 25 maggio 2023 - Resoconto
OGGETTO N. 2521/XVI - Interpellanza: "Rafforzamento della
collaborazione con la Regione Piemonte in ambiti di comune
interesse".
Marguerettaz (Presidente) -
Punto n. 37 all'ordine del
giorno. Per la presentazione, la parola al collega Aggravi.
Aggravi (LEGA VDA) -
Nella mattinata di ieri abbiamo
avuto come tema cardine l'Europa e i rapporti con l'Europa e quindi
eravamo molto più distanti da noi; con quest'interpellanza andiamo
invece a dare attenzione ai principali confini che abbiamo a Sud e
nella parte Est che, alla fine, hanno un unico soggetto, che è la
Regione Piemonte.
Nella serie d'interviste che negli ultimi tempi il Sole 24 Ore
sta facendo relativamente allo stato dell'evoluzione che ogni
Regione sta avendo lato PNRR e soprattutto grandi progetti, vi è
un'intervista che ha attirato la mia attenzione che è quella al
Presidente della Regione Piemonte- non voglio rubare la scena ai
colleghi di Forza Italia, perché il Presidente è loro, anche se la
maggioranza è solidamente tenuta dalla Lega - che lancia il
progetto "Piemonte hub logistico d'Europa".
Il Piemonte è un collegamento, sappiamo e ne abbiamo anche
parlato quando abbiamo parlato di tunnel, quando abbiamo parlato
soprattutto di traffico viario, tra il porto di Genova, quindi la
parte della Liguria, e le vie che vanno verso Nord, ma per noi non
è soltanto quello, è il confine e il passaggio naturale, per
l'appunto, in un'area interessata dalle uniche vie di accesso
grandi e importanti della Valle che sono appunto la rete stradale,
autostradale e anche quella ferroviaria.
In più di un'occasione - ne abbiamo parlato anche ieri e in
altre situazioni - il rapporto sia con il Governo del Piemonte che
con i rappresentanti dei Comuni limitrofi è particolarmente
importante: sul tratto che riguarda l'accesso alla Valle c'è la
nota questione relativa alla frana di Quincinetto, con il Piemonte
condividiamo il Parco del Gran Paradiso e l'aeroporto di Caselle è
comunque un aeroporto molto importante per la Valle d'Aosta e
sappiamo che spesso i collegamenti con quest'aeroporto hanno dato
delle problematiche.
Vi è anche un altro ambito - e qui cito l'intervista che ho
messo in premessa - che è anche quello industriale. Cito delle
iniziative che aveva presentato il collega Ganis rispetto al futuro
dell'ex stabilimento di Scarmagno, ad esempio, e alla possibilità
che lì si installasse un hub per le batterie elettriche, è appunto
elemento di quest'intervista anche il futuro della candidatura che
il Piemonte si sta giocando, così sembra, con il Veneto
relativamente all'installazione o allo sviluppo di uno stabilimento
dell'Intel nell'ambito della promozione degli investimenti
tecnologici che riguardano processori, microprocessori e
semiconduttori in Europa.
Parlavo prima del Parco, ci sono anche delle possibili ulteriori
evoluzioni di collegamenti con il Piemonte, il mio gruppo più di
una volta ha portato all'attenzione la questione del Nivolet, la
questione di quelli che sono anche i passi, quindi tutta una serie
di dossier e poi - e non lo devo dire a chi, come lei, Presidente
Testolin ha avuto la responsabilità di gestire la Presidenza anche
nel periodo pandemico - anche i rapporti di vicinato per quello che
riguarda la parte sanitaria.
Poi c'è anche una tematica che si dà un po' per scontata, ma
forse da qui in avanti non è più scontata, che riguarda anche la
gestione della risorsa idrica, perché comunque l'acqua va a Valle -
almeno fino a che non cambino gli equilibri gravitazionali - e
comunque da lì si deve passare e sappiamo benissimo che in periodi
di siccità qualche questione c'è stata tra chi, come noi, sta a
monte e chi, ovviamente, sta a valle.
A fronte di questo, l'interpellanza chiede appunto al Governo
regionale, in particolare a lei che risponderà, "Se a oggi siano
definite forme di collaborazione istituzionale permanente con la
Regione Piemonte e, in caso positivo, quali siano".
E con riferimento invece allo sviluppo e alla messa in esercizio
degli impianti di produzione e stoccaggio del vettore idrogeno -
perché l'intervista del Presidente Cirio adesso diciamo che in
Italia un po' tutte le Regioni e un po' tutte le realtà si scoprono
potenziale hydrogen valley, però ovviamente quell'elemento, che
anche ieri portavo, ma che abbiamo già discusso più volte quando si
parla di idrogeno, cioè della filiera del consumo, più ovviamente
si allarga la questione e si allargano gli orizzonti, più ci
potrebbero essere possibilità anche di collaborazione, e quindi di
consumo di questo vettore - capire se su questo tema vi siano mai
state delle interlocuzioni, anche in virtù delle dichiarazioni che
ha fatto il presidente Cirio, anche soprattutto se consideriamo che
questo vettore sembra più destinato all'utilizzo pesante
dell'energia, quindi anche ai trasporti di un certo tipo, e
richiamo appunto quello che ho appena detto prima riguardo al
collegamento con il porto di Genova, e non soltanto.
"Se sia intenzione del Governo regionale rafforzare la
collaborazione con la Regione Piemonte e, in caso positivo, capire
quali siano gli ambiti di comune interesse".
Vorrei sottolineare quest'aspetto, ovviamente non è che ho
preferito il Piemonte rispetto ad altre realtà, è un confine
naturale, lì arriviamo e quindi ovviamente in questo caso sto
parlando del Piemonte. Non ho allargato lo spettro al di là della
mia vallata e della vallata del collega Marguerettaz e del collega
Jordan, ma perché sennò ovviamente l'interpellanza diventava
estremamente più ampia e complicata. Magari dedicheremo un
appuntamento specifico ai paesi che stanno più su.
Detto questo, volevamo capire quale fosse lo stato ed
eventualmente le prospettive di collaborazione con quello che
comunque è un partner naturale perché geograficamente siamo
qui.
Président -
Pour la réponse, la parole au président de la
Région Testolin.
Testolin (UV)
- "Se a oggi siano definite forme di
collaborazione istituzionale e permanenti con la Regione Piemonte e
in caso positivo quali siano": per quanto riguarda
quest'interpellanza, la collaborazione con la Regione Piemonte
esiste in numerosi settori e ambiti, sia a livello istituzionale
che permanente, sia legata a singoli progetti e iniziative, così
come diverse sono le forme di collaborazione con enti pubblici e
privati piemontesi, proprio per una questione che è stata
sottolineata, perché la vicinanza in molti casi ti obbliga e in
altri casi ti permette di migliorare determinate situazioni.
Ricordo al riguardo, ad esempio, la presenza istituzionale in
Piemonte e Valle d'Aosta negli organismi di gestione e di
sorveglianza dei programmi di cooperazione territoriale europea,
meglio nota come Interreg, in particolare il programma Alcotrà
Francia-Italia per il programma Italia-Svizzera a cui fanno
riferimento numerosi progetti che vedono la collaborazione di
Piemonte e Valle d'Aosta, anche con le proprie comunità locali
piuttosto che direttamente tra Regioni.
Un altro ambito di collaborazione istituzionale è poi
sicuramente la sanità in cui gli accordi di collaborazione sono
numerosi e importanti, come per esempio quelli relativi alla rete
oncologica Piemonte-Valle d'Aosta, al centro regionale per i
trapianti del Piemonte e della Valle d'Aosta, della rete
interregionale di oncologia e oncoematologia pediatrica.
Ancora con la Regione Piemonte è stato stipulato un accordo
quadro finalizzato alla collaborazione nell'ambito della ricerca,
dell'innovazione del trasferimento tecnologico approvato nel 2015 e
rinnovato da ultimo nel 2022 per altri cinque anni, un protocollo
d'intesa per la diffusione del sistema ITS nelle aree tecnologiche
e strategiche per lo sviluppo economico e la competitività nei
rispettivi settori, approvato nel 2019.
Esiste poi un accordo di collaborazione per l'attivazione di
progetti di promozione turistica congiunta e numerose sono le
collaborazioni informali, ma continue.
Tra le strutture regionali e quelle piemontesi in materia di
sanità animale, di igiene e sanità pubblica - anche per la presenza
della Zooprofilattico Piemonte, Liguria e Valle d'Aosta - di
sicurezza alimentare oppure in materia di protezione civile, come
per esempio per quanto concerne le procedure di gestione della
frana in località Quincinetto, oppure ancora per parlare di un
argomento di stretta attualità per i trasporti, per
l'elettrificazione della linea ferroviaria, che hanno visto, anche
in questi ultimi mesi, un intenso confronto tra l'assessore
Bertschy e l'omologo piemontese e per la quale è stato di recente
anche avviato un tavolo tecnico e politico con RFI oltre che con la
Regione Piemonte sugli sviluppi futuri della linea Aosta-Chivasso e
si è iniziato a lavorare congiuntamente nei confronti di RFI sul
dossier dell'interruzione della linea per i lavori di
elettrificazione.
In merito agli altri due quesiti, come è evidente, la
collaborazione con la Regione Piemonte interessa diversi e
importanti ambiti di attività e altri ancora si stanno
perfezionando, ad esempio in sanità, per quanto riguarda la
realizzazione di reti extra regionali relative alle cosiddette
patologie tempo-dipendenti.
Questa collaborazione continuerà a svilupparsi nelle direttrici
per le quali ci saranno interessi reciproci in tal senso, che si
individueranno tempo per tempo.
Per quanto attiene al tema dell'idrogeno, al momento non sono
attive delle collaborazioni istituzionalizzate, ma c'è un rapporto
di collaborazione con le strutture regionali piemontesi competenti
in materia di energia, con le quali si sta ragionando nell'ambito
delle iniziative da sviluppare sulla tematica.
Per quanto riguarda invece le suggestioni anche evocate dal
consigliere Aggravi nella sua presentazione, mi preme fare una
segnalazione in merito all'utilizzo idrico che è stato oggetto,
proprio nella giornata di ieri, di un confronto all'interno della
conferenza delle Regioni. Il punto era stato rimandato nei
precedenti confronti: all'interno del percorso del decreto siccità,
riguardo alla presenza di un Commissario che potesse gestire questo
tipo di tematiche e per determinare laddove ci fosse la necessità
di acqua a valle di incidere sulle nostre riserve, si è portato a
casa - grazie anche all'intensa e proficua collaborazione con le
altre Regioni alpine - un passaggio che impone l'intesa su questo
aspetto; chiaramente non dovesse esserci l'intesa, sarà il Governo
nazionale che andrà a dirimere questa situazione, ma penso che sia
una cosa estremamente importante fare delle valutazioni
approfondite e appropriate in merito a queste dinamiche e a queste
necessità, perché le aspettative possono essere di un certo tipo ma
poi la tecnica può evidentemente rivelarsi inutile a fronte di
necessità magari ben più importanti di quelle che possono essere
garantite dallo svaso di una parte delle nostre riserve.
L'altro elemento che mi permetto di sottolineare - e che è
comunque stato anche recentemente oggetto di confronto con il
Presidente Cirio - è la Presidenza del Parco nazionale del Gran
Paradiso, non tanto da discutere in termini di nominativo ma di
figura che sappia continuare un percorso di mantenimento di unità
delle comunità del Parco che, negli ultimi anni, grazie anche - e
lo ringrazio per il lavoro svolto in questo periodo - all'opera del
Presidente (Omissis), che ha permesso di sviluppare all'interno di
questo comprensorio importanti iniziative che non solo hanno dato
lustro all'area protetta ma che hanno unito anche i territori in
maniera fattiva e proficua, andando a valorizzare anche le
produzioni che avvengono all'interno di quest'area protetta.
Quindi i motivi di confronto e di dibattito sono molti,
evidentemente questa è una lista non esaustiva ma i momenti di
contatto ci sono e dovranno sempre di più rapportarsi soprattutto
negli ambiti che abbiamo citato.
Président -
Pour la réplique, la parole au conseiller
Aggravi.
Aggravi (LEGA VDA) -
La volontà era appunto quella di
capire lo stato, seppur sinteticamente, dei rapporti con il
Piemonte, perché certi problemi - lei giustamente citava, come ho
fatto io in premessa, la questione idrica - non si possono
risolvere da soli, perché ci sono sicuramente dei confini, ma i
confini sappiamo che sono sulla carta e invece poi i problemi sono
comuni: la questione della frana di Quincinetto che è un dossier
che ha delle evoluzioni e un monitoraggio che non è da oggi che
nasce ma è qualcosa che ci deve interessare molto; la questione poi
della ferrovia, e lì sarà poi interessante, rispetto a quello che
abbiamo detto ieri, capire anche un po' quale sarà l'evoluzione del
pensiero della nuova amministrazione, in questo caso del Comune di
Ivrea; sulla parte invece più industriale - volevo citarlo, me
l'ero segnato, poi l'ha fatto lei - il discorso dell'ITS che non è
cosa di poco conto ma in realtà sappiamo che molti di quei temi di
cui parliamo e soprattutto di progettualità PNRR poi in realtà
parlano di risorse che devono avere un certo tipo di formazione che
è sempre più tecnica, specifica e cambia con più rapidità rispetto
al passato, soprattutto per quello che riguarda la tecnologia.
Spero che in futuro ci possa essere anche uno sviluppo, o
meglio, delle sinergie, che guardino forse magari un po' al
passato, di cui comunque si è reciprocamente beneficiato, chi viene
dalla Bassa Valle sa cosa era l'Olivetti, quindi pensare comunque
in senso buono di sfruttare la pianura del Canavese per avere un
bacino in cui poter creare delle sinergie tra delle realtà che, per
ragioni soprattutto di spazio, non possono ospitare delle grandi
installazioni ma che possono appunto beneficiare della vicinanza e
di quello che la storia ci insegna, io penso che possa essere una
buona prospettiva e una buona opportunità, se ce ne sarà
l'occasione, quindi che sia Italvolt, che sia l'Intel che sia
qualcun altro, però l'importante è che la sinergia si crei.
Mi auguro anche che si possa eventualmente anche riaprire dei
dossier, magari anche di collegamenti di altra natura, ma che
portano comunque, sappiamo, beneficio, cito ancora i collegamenti
intervallivi che non devono essere visti soltanto appunto come meri
collegamenti, strada o viari, ma che in realtà poi portano dei
benefici, se ben gestiti, su tutto il territorio circostante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK