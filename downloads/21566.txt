Consiglio Regionale della Valle d'Aosta - Oggetto del Consiglio n. 1325 del 25 maggio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1325 del 25 maggio 2005 - Resoconto
OGGETTO N. 1325/XII - Problematiche concernenti le residenze
turistico-alberghiere. (Interrogazione)
Interrogazione
Rilevato che da vari Comuni giungono segnalazioni in merito
al problema delle Residenze Turistico Alberghiere (RTA) con
fenomeni di abusiva trasformazione delle RTA in seconde case o
multiproprietà;
Ricordato che la Valle d'Aosta soffre di un rapporto
eccessivamente squilibrato fra l'offerta ricettiva alberghiera
(molto bassa) e l'offerta ricettiva nelle seconde case (molto
elevata);
il sottoscritto Consigliere regionale
Interroga
gli Assessori competenti per sapere:
1) qual è la dimensione del fenomeno RTA in Valle
d'Aosta;
2) quali sono i principali problemi urbanistici e commerciali
determinati da questa categoria di edifici e quali interventi sono
stati assunti per meglio controllare la situazione ed evitare
abusivismi;
3) qual è attualmente il rapporto fra posti letto turistici
in alberghi e posti letto nelle seconde case in Valle d'Aosta e
qual è stata l'evoluzione nell'ultimo decennio.
F.to: Riccarand
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Rispondo volentieri a questa interrogazione del
collega Riccarand e credo che dalle cose che dirò si vedrà come la
questione delle RTA (residenze turistico-alberghiere) sia un tema
già all'attenzione del Governo regionale, partendo però da un
presupposto che ritengo sia estremamente utile esporre in premessa.
Le RTA sono, secondo la normativa regionale, strutture alberghiere
a tutti gli effetti, strutture molto utili per il turismo almeno
secondo i dati degli ultimi anni. Ieri, ad esempio, abbiamo avuto
un interessante incontro con il primo "tour operator" italiano,
"Alpitour", con i consorzi turistici ed altri operatori del settore
turistico, e la stessa "Alpitour" conferma come la formula
alberghiera tradizionale sia oggi in crisi, le famiglie in
particolare preferiscono formule come quelle delle RTA che danno
una maggiore flessibilità alla vacanza.
Venendo al tema proposto e alle domande poste
dall'interrogazione, inizio dalla prima parte. Il fenomeno - quindi
fenomeno di un utilizzo illegittimo delle RTA -, per quanto a
nostra conoscenza, grazie agli atti intercorsi con alcuni comuni e
i soggetti interessati e anche grazie alle operazioni di ispezione
dei nostri dipendenti, è assolutamente marginale. Sono 4 casi
conclamati rispetto alle 51 RTA operanti sul territorio valdostano,
ma soprattutto vi è una notevole differenziazione fra un caso e
l'altro. Vi sono situazioni dove sussiste una vera e propria
trasformazione della residenza in condominio, senza alcun tipo di
offerta al pubblico, in quanto i proprietari sono esclusivi
titolari delle unità immobiliari e ne usufruiscono come seconda
casa e non a tempo parziale - per queste situazioni scattano tutte
quelle misure che si rendono necessarie, pur in presenza di assai
deboli strumenti nella legislazione regionale, soprattutto nella
fase sanzionatoria. Vi sono poi altre RTA che risultano meno
radicalmente trasformate, laddove sussiste un minimo di esercizio
dell'attività di azienda alberghiera, con diritti di godimento a
tempo parziale del bene acquistato, sulla base di un regime
contrattuale particolare che pone problematiche interpretative di
ordine giuridico molto complesse, da approfondirsi caso per caso,
rispetto al mantenimento della destinazione urbanistica
originariamente autorizzata dal comune competente per territorio.
Questo significa che spesso nei casi in esame ci troviamo davanti
ad un intrico di atti notarili che fa sì che ci si trovi di fronte
ad apparenti gestioni unitarie, che in realtà mascherano la
trasformazione di poche strutture in autentiche seconde case.
I principali problemi emersi a seguito di questo fenomeno
indubbiamente speculativo sono in primo luogo i negativi riflessi
urbanistici sugli equilibri funzionali dei comuni, che sono i
comuni a maggior rilevanza turistica, perché, sbloccando gli
stessi, consente una proporzionale realizzazione di residenze
secondarie. Questo, essendo RTA un'azienda alberghiera a tutti gli
effetti, produce il risultato di avere posti letto in seconde case
mascherate, in aggiunta a quelli realizzati grazie al meccanismo
degli equilibri funzionali; quindi "cornuti e mazziati", cioè
questa è una struttura alberghiera che non è albergo, diventa
seconda casa, ma in più con gli equilibri funzionali sblocca le
seconde case. In ogni caso si attua di fatto una "fuga" dalla
natura alberghiera, che è istituzionalmente propria delle RTA,
senza alcun tipo di offerta al pubblico.
L'Assessorato, rispetto alla problematica legata al presentarsi
di tale situazione - ripeto: è per il momento una situazione
assolutamente marginale, ma che ci deve preoccupare, perché la
marginalità non nasconde il rischio di "patologia" -, pur non
avendo a disposizione strumenti normativi adeguati, ha proceduto ad
una serie di iniziative. La prima: un'azione diretta nei 4 casi
citati, attraverso segnalazioni agli interessati, i comuni, che in
due casi hanno avviato i relativi procedimenti che sono ancora in
corso di definizione, mentre una struttura non è stata avviata e
l'altra esercita, sulla base del regime contrattuale già citato,
con diritti di godimento a tempo parziale del bene acquistato. Ho
qui tutte le note che sono servite per questa azione. Seconda
iniziativa: istituzione, su proposta dell'Assessore, di un gruppo
di lavoro per l'esame delle problematiche concernenti le RTA, ma
anche le CAV (case appartamenti per vacanze) - che in questo
momento sono "congelate", perché anche sulle CAV si erano creati
fenomeni speculativi -, ai fini dell'individuazione delle
caratteristiche tipiche delle medesime in funzione della
salvaguardia della loro destinazione turistico-ricettiva. Segnalo
al collega Riccarand che si tratta della deliberazione di Giunta n.
121/2005; il gruppo si è già riunito e ha maturato alcuni
importanti approfondimenti in materia. Terza iniziativa:
sensibilizzazione dei comuni in relazione al tema, con particolare
riferimento alla verifica puntuale della congruità fra
l'accatastamento e i successivi atti rilasciati dal comune, vedi a
titolo esemplificativo il certificato di agibilità/abitabilità
preliminare rispetto al rilascio dell'autorizzazione
dell'esercizio; vi è in questo senso un carteggio con il Comune di
Ayas. Quarta iniziativa: predisposizione di una proposta da
sottoporre ad un approfondimento giuridico, alla luce di una
sentenza della Corte Costituzionale del 1981 che stabilisce
l'illegittimità costituzionale del vincolo alberghiero
generalizzato, nota sentenza che ha creato una serie di problemi
non indifferenti, con la quale - come recentemente approvato con
legge della Provincia di Trento, n. 3/2005, articolo 18, a
dimostrazione che il problema non è solo valdostano - si stabilirà
un divieto di frazionamento della proprietà nel caso di
realizzazione di villaggi alberghieri e di RTA per tutto il periodo
di permanenza del vincolo urbanistico di destinazione alberghiera,
che dovrà essere trascritto presso l'ufficio dei registri
immobiliari competente per territorio. Questa è una cosa un po' più
facile nella Provincia di Trento, visto che loro hanno un sistema
catastale tavolare, che è molto più corrispondente alla realtà
fattuale rispetto al sistema dell'accatastamento che abbiamo da
noi. Sono comunque in corso gli opportuni approfondimenti con gli
organi regionali competenti in materia urbanistica, al fine di
permettere le giuste correlazioni con la legge urbanistica vigente,
stabilendo così i meccanismi certi e indiscutibili a tutela delle
destinazioni turistico-alberghiere delle RTA. Naturalmente questa
scelta che dobbiamo fare, che diventa una scelta netta - di cui ho
già parlato al Governo regionale che ha condiviso l'impostazione -,
richiede un coordinamento della questione delle RTA con scelte
altrettanto draconiane sulle CAV, perché non possiamo immaginare
che questo possa diventare per i più furbi un modo per fare le
seconde case.
Per quanto attiene il terzo quesito, devo dire che un po' mi
arrendo, nel senso che lo stesso Consigliere Riccarand, quando era
Assessore all'ambiente, nel 1996 aveva dato un incarico per uno
studio concernente le abitazioni turistiche in Valle d'Aosta, dal
quale però non risultano dei dati concretamente utili. Siamo di
fronte a una difficoltà di reperimento dei dati; per questo abbiamo
deciso di avviare un'indagine diretta a verificare la reale offerta
ricettiva in ambito regionale e devo dire che lo abbiamo deciso
prima dell'interrogazione in oggetto, in quanto la scelta di farlo
deriva da una necessità. Noi oggi funzioniamo nella richiesta di
realizzazione di finanziamento delle strutture alberghiere come uno
sportello: nel momento in cui arriva un tizio qualunque di un
comune della Valle a chiedere la realizzazione di un albergo, si
verifica se dal punto di vista formale tutti i requisiti
sussistono, compresa l'analisi sulla redditività successiva
dell'albergo. Questo perché l'istruttoria che abbiamo concordato
con "Finaosta" è seria, per cui oggi non si danno finanziamenti a
strutture che possono cadere l'indomani in crisi e lo dimostra il
fatto che su circa 500 alberghi in Valle d'Aosta in crisi con il
pagamento dei mutui ve ne sono una decina che sono in situazioni
patologiche da molti anni. Detto questo è chiaro che ora dobbiamo
invertire i termini, cioè non dobbiamo essere solo uno sportello
dove si va a chiedere un'infrastruttura alberghiera, ma bisogna
fare in modo che la realizzazione di quella infrastruttura
alberghiera sia coerente con l'ambiente all'interno del quale
bisogna farla. Da qui la necessità di avere dei dati comune per
comune che siano più provanti.
In questo quadro uno degli aspetti ancora in ombra è l'effettiva
consistenza della ricettività delle seconde case. Partendo dai dati
del 14° censimento della popolazione delle abitazioni del 2001 si
procederà ad un approfondimento delle informazioni, utilizzando
alcuni strumenti a disposizione a scala comunale, fra i quali
l'anagrafe immobiliare, oppure le indagini già effettuate per
l'applicazione dell'ICI e della TARSU. Fra gli obiettivi
dell'indagine vi è quello di individuare il peso dei cosiddetti
"lits froids", cioè le seconde case a bassissimo livello di
occupazione. In questo momento in Francia si discute moltissimo dei
"lits froids", perché in Francia per molti anni vi sono state delle
determinazioni a livello nazionale che tendevano ad attenuare il
peso della fiscalità sulle case nelle località turistiche quando il
proprietario mette a disposizione la propria abitazione per un
certo periodo come posto letto aperto al pubblico; questo purtroppo
non esiste in Italia. L'indagine sarà articolata per comuni, in
modo da utilizzare i risultati in funzione delle specifiche
esigenze di pianificazione e sviluppo dei diversi comprensori.
L'indagine utilizzerà anche tutti i dati che sono in via di
predisposizione per la fase di adeguamento dei piani regolatori al
PTP. Uno degli aspetti metodologici più significativi è il
tentativo di non svolgere una ricerca "una tantum", quanto di
coinvolgere i detentori delle informazioni, che sono principalmente
i comuni e le comunità montane, nel monitoraggio dell'occupazione
del patrimonio abitativo, coordinando le esigenze dell'Assessorato
del turismo con le procedure di gestione amministrativa degli enti
locali. Si tratta cioè di avere un'immagine chiara per prevedere
dei meccanismi di utilizzazione delle seconde case nel circuito
alberghiero e paralberghiero. Finora, fra i tentativi che sono
stati fatti in Italia, il più significativo e il più recente è
stato fatto in Val di Susa in occasione delle Olimpiadi con la
previsione di mutui agevolati per i proprietari che davano la
disponibilità di dare le loro case nel periodo delle Olimpiadi, ma
questa previsione è fallita. Funziona molto meglio il modello di
"Vallée tourisme", un modello studiato soprattutto nella zona di
Verbier, dove si danno degli aiuti ai proprietari degli
appartamenti creando dei consorzi fra proprietari che si occupino
della commercializzazione del loro prodotto. Naturalmente resto a
disposizione del collega Riccarand per qualunque documento intenda
richiedere.
Président - La parole au Conseiller Riccarand.
Riccarand (Arc-VA) - Il nostro gruppo esprime sostanziale
soddisfazione per la risposta data dall'Assessore, perché ci è
parso sia stata colta l'importanza e la delicatezza di questo
problema, che rischia di introdurre ulteriori elementi in una
situazione che è già fortemente squilibrata in Valle d'Aosta,
perché abbiamo un'offerta sulle seconde case che è enormemente
superiore rispetto all'offerta alberghiera e anche rispetto ad
altre regioni e località con una forte presenza turistica. Vi sono
dei dati un po' datati, ma di confronto fra la Valle d'Aosta e
l'Alto Adige in cui vediamo che questa sproporzione è molto
alta.
Il fatto che delle strutture, sotto tutti gli aspetti
considerate alberghiere, in realtà si trasformino in seconde case,
andando così a sottrarre ulteriore disponibilità all'offerta
turistica di tipo alberghiero quindi è un fatto molto preoccupante
ed in effetti alcuni comuni hanno più volte segnalato questo
problema. Mi risulta che ad esempio anche il Comune di Courmayeur
abbia deciso di bloccare le concessioni per le RTA, proprio perché
non vi è una situazione di chiarezza e vi è tale elemento di
rischio, che, se non definito dal punto di vista legislativo,
rischia di bloccare tutto il fenomeno delle RTA che, se ben
impostato, è una risorsa dal punto di vista dell'offerta turistica
perché consente una maggiore flessibilità.
Siamo sostanzialmente soddisfatti della risposta, quello che ci
auguriamo è che al più presto il gruppo di lavoro istituito con il
compito di individuare le proposte da introdurre sotto l'aspetto
sanzionatorio, sotto l'aspetto normativo e sotto l'aspetto
legislativo presenti delle scelte a cui venga data attuazione in
tempi rapidi, proprio perché in questo settore non si trascini una
situazione che sta creando grossa confusione. È vero che 4
speculazioni su 51 RTA può apparire una cosa limitata, ma siamo
all'inizio di un fenomeno, quindi bisogna intervenire adesso per
evitare che questa speculazione dilaghi e diventi un elemento di
distorsione grave in tutta l'offerta turistica della Valle
d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK