Consiglio Regionale della Valle d'Aosta - Oggetto del Consiglio n. 1103 del 21 marzo 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1103 del 21 marzo 1990 - Resoconto
OGGETTO N. 1103/IX - Moria di trote nel torrente Marmore a
causa dell'inquinamento. (Interrogazione).
Presidente - Do lettura dell'interrogazione presentata dal
Consigliere Riccarand:
INTERROGAZIONE
Appreso che, nei giorni scorsi, parecchie trote sono state
trovate morte nel torrente Marmore, nei pressi del depuratore di
Maen;
rilevato che, il Consorzio pesca ha da tempo denunciato il grave
livello di inquinamento del citato torrente;
al fine di avere precise notizie in merito,
il sottoscritto Consigliere regionale
interroga
la Giunta regionale per sapere:
1) quali sono le cause della morte delle trote verificatasi nel
torrente Marmore;
2) quali sono le cause dell'inquinamento del torrente
Marmore;
3) da quanto tempo funziona il depuratore di Maen e quali sono
finora i risultati;
4) quali provvedimenti sono stati assunti per evitare il
ripetersi di simili avvenimenti.
Presidente
- Ha chiesto di parlare l'Assessore alla
Sanità ed Assistenza Sociale Lanièce, ne ha facoltà.
Lanièce (DC)
- Il caso delle trote rinvenute morte nel
torrente Marmore ha suscitato preoccupazioni, delle quali nei
giorni scorsi si è fatta eco con particolare evidenza la
stampa.
L'impegno ecologico, che è ormai un fatto di massa, è pienamente
giustificato nei confronti delle tante possibilità di inquinamento
che oggi esistono, in particolare poter disporre di adeguati e
tempestivi controlli dell'ambiente, dell'aria, dell'acqua, come
delle sostanze che servono per la nostra alimentazione.
Per un altro aspetto la giusta preoccupazione per la possibilità
di inquinamento può portare a timori e allarmismi ingiustificati,
quanto persino a sfociare nel piano individuale o collettivo in
casi di vera e propria nevrosi.
Fatta questa premessa di carattere generale, vengo a rispondere
puntualmente ai quesiti posti dall'interrogazione.
Al punto uno: non è stato possibile stabilire con esattezza la
causa della morte delle trote del Marmore. Dalle analisi effettuate
dal laboratorio zooprofilattico dell'USL risulta che quelle trote
sono morte a causa di una lieve asfissia, provocata o da una
immissione occasionale nel torrente di scarichi contenenti anche
sostanze inquinanti, comunque non identificate, o più probabilmente
dalla scarsa presenza di acqua nel torrente. Questa è stata la
conclusione delle analisi da parte del laboratorio
zooprofilattico.
Non posso rispondere sul punto due dell'interrogazione, se non
precisando che dagli accertamenti effettuati dal laboratorio di
sanità pubblica dell'USL, non risulta che il torrente Marmore sia
inquinato.
Il depuratore di Maen è in funzione dal mese di agosto del 1989
ed il relativo scarico è conforme ai parametri di cui alla tabella
A allegata alla legge 10 maggio 1976, n. 319 e successive
modificazioni. Nessuna segnalazione di disfunzioni è pervenuta al
nostro Assessorato o all'Assessorato dei Lavori Pubblici, nè alla
USL.
Quarto punto: non essendosi potuto accertare la causa esatta
della moria delle trote, conseguentemente i servizi competenti non
sono in grado di assumere provvedimenti particolari, come si chiede
nella interrogazione, per evitare il ripetersi di simili
avvenimenti. Cioè, il laboratorio non sa cosa prescrivere di non
fare, in quanto non ha nessun elemento a cui attribuire questo caso
di moria di trote. Sono state fatte delle supposizioni, può darsi
che ci sia qualcosa non rilevato; la tesi predominante è che
l'accaduto sia dovuto alla scarsità di acqua.
Ribadisco comunque l'impegno generale per il controllo periodico
dello stato di inquinamento e delle acque dei nostri corsi d'acqua;
inoltre il Sindaco del Comune, quale autorità sanitaria locale,
svolge l'attività di vigilanza prevista dalle norme vigenti in
materia di tutela dell'ambiente. Da parte nostra e dell'USL siamo
pronti ad accogliere segnalazioni o eventuali richieste di
intervento che ci pervengano dal Sindaco di Valtournenche, come da
qualsiasi altro sindaco dei nostri comuni.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Non posso dichiararmi soddisfatto della
risposta, perchè purtroppo non si è riusciti a risalire alle cause
precise di questa moria che si è verificata nel torrente Marmore.
Sappiamo che ormai da alcuni anni esiste una situazione molto
delicata nei corsi d'acqua della Valle d'Aosta con fenomeni di
morie e di inquinamento che si verificano periodicamente. Occorre
mettere in atto uno strumento di rilevazione e di controllo
dell'acqua che sia esteso su tutto il territorio, che ci permetta
di avere dei dati finalmente certi su quelle che sono le cause dei
fenomeni di morie che periodicamente si verificano.
Come raccomandazione chiederei, se fosse possibile, di prevedere
(anche prendendosi il tempo necessario) una riunione della
Commissione Ambiente con l'Assessore, per esaminare quali sono gli
strumenti con cui attualmente si controlla la qualità delle acque,
come sono organizzati e quali sono i problemi più grossi che sono
stati rilevati, in modo da avere un quadro di quelli che sono gli
strumenti attualmente a disposizione e quali sono gli ulteriori
strumenti che si possono predisporre.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK