Consiglio Regionale della Valle d'Aosta - Oggetto del Consiglio n. 3376 del 23 dicembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3376 del 23 dicembre 1987 - Resoconto
OGGETTO N. 3376/VIII - DISEGNO DI LEGGE CONCERNENTE:
"CONCESSIONE DI CONTRIBUTI ANNUI A FAVORE DELL'EDITRICE SPORTS
VALDOTAINS S.S. DI AOSTA PER IL SOSTEGNO DELLA STAMPA
SPORTIVA".
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE (D.C.):
La normativa regionale attualmente in
vigore in materia di sport prevede fra l'altro la concessione di
contributi a favore della stampa sportiva; unico beneficiario di
tale contributo è stato individuato, con delibera del Consiglio
regionale n. 301 del 14.7.1986, il settimanale "Sports Valdôtains".
Al contrario, la normativa recentemente approvata dal Consiglio
regionale, concernente interventi a favore dello sport, legge
regionale n. 85 del 30.10.1987, non prevede più alcun beneficio
finanziario a favore della stampa sportiva.
Si ritiene inopportuno interrompere bruscamente l'erogazione dei
contributi a favore del settimanale "Sports Valdôtains" senza
assicurare allo stesso uno spazio di tempo sufficiente per trovare
un nuovo equilibrio gestionale. Con il presente disegno di legge si
è inteso pertanto garantire al giornale in questione, per un
periodo triennale, un contributo annuo sostanzialmente equivalente
a quello erogato sino ad ora.
PRESIDENTE:
È aperta la discussione generale sul disegno
di legge in oggetto.
Ha chiesto di parlare il Consigliere Sandri, ne ha facoltà.
SANDRI (N.S.):
Ci sono alcune considerazioni da fare su
questo disegno di legge; in particolare vorrei conoscere, prima di
esplicitarle, alcuni dati che mi sembrano importanti dal punto di
vista della discussione.
Abbiamo generalmente dato contributi ed una serie di
facilitazioni dal punto di vista di contributi alla stampa, sempre
trattando con delle società di capitale o di persone, ma mai con
delle persone fisiche; in questo caso, la denominazione "Editrice
Sports Valdôtains S.S." testimonia che questa è una società di
persone fisiche e come tale rientra nel normale ordinamento fiscale
delle persone fisiche.
Credo che questo sia, dal punto di vista formale, una novità che
dovrebbe essere eliminata da questo testo, in quanto in pratica si
concederebbero dei contributi "ad personam", senza porre in essere
alcuna normativa che possa consentire a chiunque, visto che è un
diritto di tutti, di poter partecipare ad una regolare
concorsualità per ottenere questi contributi. Pertanto, volevo
chiedere se la "Editrice Sports Valdôtains S.S." era società
semplice e se l'Assessore aveva valutato questo fatto nella stesura
dell'articolato.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE (D.C.):
È una società semplice, di persone
fisiche. Abbiamo tenuto conto dei contributi che davamo con la
delibera che citavo prima al "Sports Valdôtains"; vogliamo
continuare a dare questo contributo con una legge triennale,
dopodichè la società camminerà con le proprie gambe.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
È evidente che la legge sullo sport aveva
eliminato questo contributo perchè sembrava che, dopo tanti anni,
se un giornale non riusciva ad organizzarsi dal punto di vista
strutturale, non c'erano motivazioni perchè la Regione continuasse
a dare questo contributo. Questi dubbi sono ulteriormente
accresciuti dal fatto che, mentre nel 1976 e negli anni successivi
lo sport non aveva sui giornali locali quel la evidenza che poteva
giustificare un intervento promozionale da parte della Regione,
attualmente, sia sui mezzi della carta stampata, sia sui mezzi di
comunicazione audiovisiva, c'è una quantità di "spot"
sufficientemente ampia, per cui credo che già dal punto di vista
generale questo contributo è molto dubbio, e se la legge sullo
sport lo aveva tolto c'erano dei buoni motivi che il Consiglio
aveva valutato.
Il fatto che questo tipo di contributi sia già preventivamente
indirizzato ad una società, oltretutto di persone fisiche, permane
incomprensibile, pertanto intendo presentare degli emendamenti, che
per un disguido non ho potuto presentare in Commissione - di cui mi
scuso - e che eliminano, all'art. 1, le parole "a favore della
Editrice Sports Valdôtains S.S.", e sostituiscono, all'art. 2, le
parole "l'Editrice Sports Valdôtains S.S. deve" con le parole "i
gruppi editoriali interessati devono", in modo che non ci sia la
nominatività all'interno del provvedimento di legge.
PRESIDENTE:
Ha chiesto di parlare il Consigliere Pascale,
ne ha facoltà.
PASCALE (P.S.I.):
Quando votammo a luglio la nuova legge
per interventi sullo sport, l'Assessore disse che si preferiva
rimandare ad una successiva normativa il problema della stampa
sportiva e si impegnò a presentare un disegno di legge entro tre
mesi. Il disegno di legge è stato presentato, è quello che stiamo
discutendo, e anzitutto voglio dare atto all'Assessore della
correttezza nell'aver mantenuto questo impegno.
Sul disegno di legge c'è poco da aggiungere, perchè in effetti
questo sostegno alla stampa sportiva era stato già deliberato nella
legge 35/74 e riguardava la stampa avente carattere esclusivamente
sportivo. Successivamente la delibera di Giunta che è stata citata,
del 1976, individuò come organismo esclusivamente sportivo "Sports
Valdôtains", in quanto era (ed è tuttora) l'unico organo di stampa
avente carattere esclusivamente sportivo.
La finalità del contributo, che mi sembra fosse abbastanza
evidente, era quella di sostenere, promuovere, sviluppare
attraverso questo organo di informazione la pratica dello sport a
livello amatoriale; come formazione, quindi, aveva una sua funzione
di carattere sociale. Mi pare che al di là dei difetti, dei limiti
innegabili di questo settimanale, questa funzione è stata svolta da
parte di "Sports Valdôtains".
Nel frattempo sono sorti altri organi di stampa, però vorrei
sottolineare che ancora oggi sono informazioni per quanto riguarda
lo sport a livello agonistico, mentre, per quanto riguarda tutte le
altre formazioni sportive, "Sports Valdôtains" mantiene una sua
validità, anche se ci sono delle cose da correggere per quanto
riguarda il settimanale.
Penso che abbia fatto bene la Giunta a dire che non è opportuno
interrompere all'improvviso questo contributo, che poi incide per
il 40% sul bilancio del settimanale. L'Assessore ci ha fatto
pervenire il bilancio relativo all'anno 1986, che chiude su 90
milioni rispetto ai quali il contributo regionale era stato fino ad
oggi di 40 milioni; quindi, i tre anni di tempo sono necessari per
permettere a questo settimanale, che mantiene una sua validità
ancora oggi, di cominciare a rivedere certi meccanismi per potere,
da qui a tre anni, camminare con le proprie gambe, perchè non è
pensabile che questo contributo duri in eterno.
Non mi meraviglio che il disegno di legge citi espressamente
"Sports Valdôtains", dal momento che attualmente è l'unico organo
di stampa esclusivamente sportivo; se un domani dovessero sorgere
altri organi di informazione esclusivamente sportivi, nulla vieta
di modificare la legge o rivedere l'intera normativa, ma oggi c'è
solo "Sports Valdôtains", quindi è giusto che la legge sia fatta
per questo.
Per queste ragioni il gruppo socialista non condivide gli
emendamenti presentati dal Consigliere Sandri e non li voteremo,
mentre voteremo il disegno di legge.
PRESIDENTE:
È chiusa la discussione generale. Si passa
all'esame dell'articolato. Do lettura dell'articolo 1:
Articolo 1
1. Limitatamente agli esercizi 1988, 1989 e 1990 è
autorizzata la concessione a favore della "Editrice Sports
Valdôtains S.S.", di Aosta, di contributi a titolo di sostegno
della stampa a diffusione regionale avente carattere esclusivamente
sportivo.
2. I contributi di cui al primo comma sono erogati nella
misura di lire 45 milioni annui.
PRESIDENTE:
All'articolo 1 vi è un emendamento
soppressivo del Consigliere Sandri, che recita:
All'art. 1 sono eliminate le parole "a favore della Editrice
Sports Valdôtains S.S.
Ha chiesto di parlare l'Assessore al Turismo, Urbanistica e Beni
Culturali Lanièce, ne ha facoltà.
LANIECE (D.C.):
Quando abbiamo discusso la legge sullo
sport, ci eravamo impegnati a presentare un progetto di legge per
sostenere gli organi di stampa sportiva proprio perchè si voleva
dare un limite nel tempo; se avessimo inserito questi contributi
nella legge dello sport, si sarebbero mantenuti "sine die", quindi
abbiamo volutamente preso questa strada, facendo una legge "ad
hoc", per finanziare entro il termine di tre anni, che riteniamo
sufficiente per permettere a questo organismo di essere
autosufficiente.
Per queste ragioni non possiamo accettare l'emendamento e
pertanto ci asterremo.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Questo è un buffo modo di operare; mi
consenta il Consigliere Pascale di spiegare come veda molto male
questa previsione.
Come si fa a dire in questo Consiglio, senza arrossire, che
"Sports Valdôtains" è l'unica società (semplice, per azioni, a nome
collettivo, ecc.) che faccia o abbia intenzione di fare, grazie ad
un contributo regionale che oggi non c'è e che domani magari ci
sarà perchè sarà approvata questa legge, un settimanale sportivo? È
evidente che oggi non ce ne sono altre, ma una volta approvata una
legge che al posto di una delibera di Giunta, che attribuiva -
anche lì per motivazioni che non conosco - questi contributi,
offre, se si fossero accettati i miei emendamenti, agli editori
interessati di presentare domanda sulla base della quale scegliere
di dare i contributi, si sarebbero forse presentate altre società.
Se poi si fosse presentata "Sports Valdôtains" soltanto,
benissimo.
Quello che contesto è il voler insistere sul fatto che a priori
dobbiamo decidere in questo senso. Nemmeno l'Assessore Perrin,
nella legge che riguardava la Centrale del Latte, si è permesso di
andare a scrivere chi sono nella legge i partners della società,
perchè è un qualcosa di successivo, che fa oggetto di una
convenzione o di un appalto o di un concorso. Questa è la prima
volta che si segue un metodo di questo genere, che trovo a dir poco
scandaloso, e non vorrei qua dover incominciare a fare della
"dietrologia", come spesso si fa in Valle d'Aosta, per cui questo
continuo insistere sul fatto che c'è solo "Sports Valdôtains"
magari nasconde qualcosa.
Non credo a questo, credo semplicemente in un fatto di
correttezza dal punto di vista normativo e di correttezza, dal
punto di vista delle intenzioni della Giunta, nel senso che se la
Giunta vuole presentarsi come qualcuno a cui interessa che la
stampa sportiva abbia il suo spazio promozionale, deve guardare a
questo aspetto e garantirsi che dal punto di vista formale non ci
siano dubbi.
A mio avviso questi emendamenti non modificano sostanzialmente
lo spirito della legge, non ostacolano significativamente la
contribuzione a "Sports Valdôtains", se effettivamente è l'unico
settimanale sportivo; veramente mi rimane totalmente
incomprensibile questo atteggiamento pervicace.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Le osservazioni che da parte del gruppo
comunista possono essere fatte sugli emendamenti presentati dal
Consigliere Sandri sono le seguenti: in effetti la legge precedente
non precisava la società; una legge della Regione deve essere
preferibilmente una legge a carattere generale e non una legge "ad
personam", perchè altrimenti rischia, anche da parte del
Coordinamento, di essere fraintesa e rischia di essere utilizzata
da altri editori di altri campi per chiedere una legge analoga.
Poiché l'unico settimanale sportivo oggi esistente è quello, di
fatto, parlando di stampa esclusivamente sportiva, senza citare
l'editore, risolviamo il problema, non corriamo cioè il rischio di
fare una legge che possa essere contestata dal Coordinamento e
comunque mettiamo su un terreno di parità eventuali (anche se
improbabili) altri cittadini interessati alla cosa.
Pur essendo interessati affinché chi opera veda riconosciuto il
suo lavoro, non crediamo che il Consiglio regionale sbagli nel fare
una lettera di carattere più generale, che riconosca l'esistente,
ma almeno dal punto di vista del principio riconosca la
possibilità, per tutti gli operatori che si adeguino a questa norma
facendo stampa esclusivamente sportiva, di ottenere questi
contributi. Voteremo a favore degli emendamenti.
PRESIDENTE:
Pongo in votazione l'emendamento testè
letto:
ESITO DELLA VOTAZIONE
Presenti 26
Votanti 5
Favorevoli 5
Astenuti 21 (Aloisi, Baldassarre, Beneforti, Breuvé, Chabod, De
Grandis, Fosson, Lanièce, Lanivi, Maquignaz, Marcoz, Martin,
Pascale, Pedrini, Perrin, Pollicini, Ricco, Rollandin, Tamone,
Torrione e Voyat)
Il Consiglio non approva
PRESIDENTE:
Pongo in votazione l'articolo 1 nel testo
originale:
ESITO DELLA VOTAZIONE
Presenti 26
Votanti 26
Favorevoli 25
Contrari 1
Il Consiglio approva
PRESIDENTE:
Do lettura dell'articolo 2:
Articolo 2
1.
Per l'ottenimento dei contributi di cui all'art. 1
l'" Editrice Sports Valdôtains S.S." deve presentare regolare
domanda all'Assessorato regionale del turismo, urbanistica e beni
culturali entro il 31 gennaio di ogni anno.
2.
La domanda di cui al comma precedente deve essere
corredata dal bilancio preventivo riferito all'esercizio in corso e
dal bilancio consuntivo relativo all'esercizio immediatamente
precedente.
3.
L'Assessorato del turismo esamina la domanda, ne
verifica la regolarità e determina l'ammontare del contributo
concedibile, sottoponendo quindi le risultanze dell'istruttoria
alla Giunta regionale che decide in via definitiva con propria
deliberazione.
PRESIDENTE:
All'articolo 2 vi è un emendamento del
Consigliere Sandri, che recita:
"All'art. 2 le parole "L'Editrice Sports Valdôtains S.S.
deve" sono sostituite con le parole "gli editori interessati
devono".
L'emendamento decade perchè non approvato il primo emendamento
all'articolo 1.
Pongo in votazione l'articolo 2 nel testo originale:
ESITO DELLA VOTAZIONE
Presenti 26
Votanti 25
Favorevoli 25
Contrari 1
Il Consiglio approva
PRESIDENTE:
Do lettura dell'articolo 3:
Articolo 3
1. L'onere derivante dall'applicazione della presente legge,
come determinato all'art. 1, graverà sul capitolo del bilancio di
previsione della Regione per l'anno 1988 e successivi
corrispondente al cap. 47600 del bilancio di previsione della
Regione per l'anno 1987.
2.
Alla copertura dell'onere si provvede, per gli anni
1988 e 1989, mediante utilizzo per lire 90 milioni delle risorse
disponibili iscritte nel programma 3.2. "Altri oneri non
ripartibili" del bilancio pluriennale della Regione
1987/1989.
3.
Nell'anno 1990 l'onere sarà iscritto con la legge
di approvazione del relativo bilancio di previsione.
PRESIDENTE:
Pongo in votazione l'articolo 3 testè
letto:
ESITO DELLA VOTAZIONE
Presenti 26
Votanti 26
Favorevoli 25
Contrari 1
Il Consiglio approva
PRESIDENTE:
Do lettura dell'articolo 4:
Articolo 4
1. La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione,
PRESIDENTE:
Pongo in votazione l'articolo 4 testè
letto:
ESITO DELLA VOTAZIONE
Presenti 26
Votanti 26
Favorevoli 25
Contrari 1
Il Consiglio approva
Si dà atto che alle ore 11,23 riassume la Presidenza il
Presidente BONDAZ.
PRESIDENTE:
Pongo in votazione la legge nel suo complesso
per scrutinio segreto:
VOTAZIONE A SCRUTINIO SEGRETO
ESITO DELLA VOTAZIONE
Presenti 26
Votanti 26
Favorevoli 22
Contrari 4
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK