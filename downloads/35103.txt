Consiglio Regionale della Valle d'Aosta - Oggetto del Consiglio n. 2670 del 13 novembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
RICERCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2670 del 13 novembre 2012 - Resoconto
OGGETTO N. 2670/XIII - Interrogazione: "Istituzione del
Registro Tumori della Valle d'Aosta".
Interrogazione
Ricordato che in data 26 ottobre è stata inaugurata la nuova
PET-CT (Tomografia a emissione di positroni) presso l'ospedale
Parini di Aosta che va ad integrare ulteriormente la dotazione
diagnostica della nostra regione per la lotta contro i
tumori;
Appreso che con la Deliberazione della Giunta regionale n.
1945 del 5 ottobre 2012 è stato istituito il Registro Tumori della
Valle d'Aosta, considerato una risorsa insostituibile per la
ricerca clinica ed epidemiologica;
Ritenuto assolutamente necessario porre l'attenzione su un
fenomeno quale quello dell'incidenza delle patologie tumorali che
fa registrare in Valle d'Aosta valori particolarmente
preoccupanti;
i sottoscritti Consiglieri regionali
Interrogano
l'Assessore competente per sapere:
1) qual è stato l'iter di istituzione del Registro Tumori
della Valle d'Aosta, già previsto fin dal Piano Sanitario Nazionale
1994-1996;
2) qual è stata l'evoluzione delle patologie tumorali negli
ultimi dieci anni in Valle d'Aosta, se si è registrato un
incremento dell'incidenza e se è vero che i giovani sono sempre più
afflitti da queste gravi malattie;
3) se sono stati prodotti studi sulla situazione
valdostana.
F.to: Patrizia Morelli - Bertin - Cerise - Chatrian -
Louvin
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Sul primo punto la circostanza che la Regione Valle d'Aosta non
si sia dotata formalmente di un registro tumori sino all'ottobre
2012 ad una natura meramente nominalistica potrebbe apparire come
un deficit, ma è stata in realtà la conseguenza di un'oculata,
implicita ed esplicita programmazione. Fino agli anni '70 le
difficoltà incontrate dall'esperienza Registro Tumori Piemonte (che
includeva la Valle d'Aosta e copriva in tutto la popolazione di
4.500.000 di abitanti) portarono gli epidemiologici a ritenere che
registri di grandi dimensioni fossero pleonastici rispetto agli usi
possibili allora e difficili da gestire. Fu quindi avviata
un'esperienza di registri sub-regionali, a campione, e questo
modello era d'altronde seguito anche negli altri Paesi dell'Europa
meridionale. Per garantire la stabilità dei dati, era però
raccomandato che tali registri avessero dimensioni fra 500.000 e
1.000.000 di popolazione osservata. Secondo questo schema fu
avviato il registro del Piemonte (città di Torino) che continuò ad
includere la Valle d'Aosta e furono riavviati quelli di Varese,
Firenze, Genova, Veneto e più tardi Emilia e Umbria. In questa fase
la Regione prese atto degli orientamenti dell'epidemiologia
nazionale, consolidò il proprio registro di mortalità, fece uso
delle misure di mortalità (e poi delle stime di incidenza) che si
rendevano utilizzabili per disporre di indicatori generali di
impatto e di programmazione. Solo in un secondo tempo, all'inizio
degli anni '90, nell'esperienza nazionale, alla funzione
descrittiva dei registri e a quella di supporto alla ricerca
epidemiologica, si aggiunse quella di contribuire alla valutazione
complessiva delle cure (con i dati di sopravvivenza) e alla
valutazione dei programmi di screening, con la fornitura dei dati
per il calcolo degli indicatori di processo e di impatto. Anche in
questa fase la Regione rimase in posizione di attenta attesa, in
essa furono avviati i programmi di screening (dapprima quello del
tumore della mammella e del collo dell'utero, poi quello del colon)
di eccellente qualità, la cui macchina organizzativa è stata capace
di provvedere da sé (o con parziale aiuto da parte del CPO Registro
Tumori Piemonte) almeno alla produzione degli indicatori di
processo. La dimensione molto ridotta della popolazione regionale
rendeva cauti circa l'economicità di un formale Registro Tumori,
pur in presenza di programmi di screening. Da ciò è derivata
l'approvazione da parte della Giunta regionale della realizzazione
di uno studio di fattibilità e relativa sperimentazione di Registro
Tumori con la delibera n. 1552/2008, la formazione di personale
medico del Dipartimento di prevenzione, l'assistenza di tale
personale nel corso di un ciclo triennale di lavoro, l'assistenza
di tale personale nelle relazioni nazionali ed internazionali, con
particolare riferimento alla registrazione dei tumori e
all'epidemiologia descrittiva. La conclusione logica di questo
lungo lavoro è stata l'approvazione da parte della Giunta regionale
dell'istituzione formale del Registro Tumori della Valle d'Aosta
con la delibera n. 1945/2012.
Seconda domanda:
"
qual è stata l'evoluzione delle
patologie tumorali negli ultimi dieci anni in Valle d'Aosta, se si
è registrato un incremento dell'incidenza e se è vero che i giovani
sono sempre più afflitti da queste gravi malattie"
, in base gli
elementi che ricaviamo dalle banche dell'Istituto superiore di
sanità e dal Registro Tumori Piemonte-Valle d'Aosta, in Valle
d'Aosta le patologie neoplastiche sono sovrapponibili a quelle
delle Regioni limitrofe (ad esempio il Piemonte) o addirittura, per
alcune neoplasie specifiche, inferiori. Con l'incidenza di
patologie neoplastiche inoltre si può ricordare che l'opera
capillare di screening e di sensibilizzazione della popolazione
consente una diagnosi precoce delle malattie, e probabilmente la
scoperta di un numero maggiore di patologie neoplastiche.
Entrando nel dettaglio e facendo riferimento ai dati stimati
forniti dal Reparto di epidemiologia del Centro nazionale CNESP
ISS, notiamo una lieve riduzione dell'incidenza dei tumori maligni
(campioni uomini e donne fra 0 e 84 anni) così come riscontrato a
livello nazionale. Mortalità ed incidenza: il tasso grezzo misura
la frequenza reale dei tumori, il tasso standardizzato per età
misura che l'incidenza nel 2000, per donne e uomini in Valle
d'Aosta fra 0 e 84 anni era di 473, mentre nel 2010 è di 469,75. Se
esaminiamo i dati per sesso, osserviamo che, per quanto riguarda
gli uomini, vi è un decremento l'incidenza passa da 549 a 491 nel
2010, mentre per le donne vi è un lieve incremento dell'incidenza,
quindi nel 2000 405 e nel 2010 442. L'esame dei dati che riguardano
la popolazione giovanile non mostra andamenti con caratteristiche
epidemiologiche differenti rispetto a quanto esposto
precedentemente. Abbiamo per donne e uomini nella fascia 15-29 anni
un'incidenza del 22,9 nel 2000 e 23,2 nel 2010. Negli uomini si
conferma una riduzione notevole dell'incidenza con un tasso di
17,94 a fronte nel 2010 di 11,45, mentre nelle donne un incremento:
da 27,6 nel 2000 a 35,6 nel 2010. In conclusione il dato
"incidenza" da solo non consente di inquadrare correttamente il
fenomeno dei tumori, questo deve essere analizzato anche in termini
di prevalenza e sopravvivenza. In generale su tutti i dati la
mortalità è diminuita rispetto al 2010.
"Se sono stati prodotti studi sulla situazione
valdostana"
: vi sono produzioni scientifiche che riguardano
studi specifici pubblicati su riviste internazionali e prestigiose,
come il lavoro della
équipe
del dottor Crotta:
"High rate
of advanced adenoma"
, che si riferisce ai carcinomi del colon;
vi sono in corso studi portati avanti dalla struttura complessa di
oncologia del nostro ospedale su casi di donne affette da una
specifica patologia neoplastica, i cui risultati parziali sono
stati presentati in diversi congressi scientifici e presto verranno
presentati in forma definitiva. Grazie.
Président
- La parole à la Conseillère Patrizia
Morelli.
Morelli (ALPE)
- Merci Madame la Présidente.
Assessore, prendiamo atto della sua risposta per quanto riguarda
l'istituzione del Registro Tumori, che è stato ritardato per
ragioni demografiche di consistenza della popolazione. Per quanto
riguarda l'evoluzione delle patologie tumorali, i dati che lei ci
fornisce, se sono confortanti per gli uomini, sono decisamente
preoccupanti per la donne. Riguardo alla mortalità diminuita in
questo decennio che abbiamo preso in considerazione, i dati che
abbiamo acquisito da autorevoli studi hanno evidenziato, rispetto
alla media italiana, una mortalità per tumori in Valle d'Aosta
maggiore, posso citarle poi lo studio da me consultato...dicevo,
rispetto alla media italiana, ma anche rispetto a realtà di
montagna simili alla nostra. Devo dire che sono dati che
preoccupano e quindi confermano la bontà dell'istituzione di questo
Registro Tumori, che consentirà una più efficace e mirata
sorveglianza epidemiologica.
Riconosciamo che la Regione ha fatto grandi investimenti in
questi ultimi decenni per dotare il nostro ospedale di attrezzature
e tecnologie innovative sia per quanto riguarda la diagnostica che
per l'aspetto terapeutico. Sappiamo che le cause dei tumori sono da
ricercare fra diversi fattori, alcuni dei quali non modificabili
come quelli genetici o legati all'età, mentre su altri è possibile
intervenire per ridurre il rischio, e sono gli stili di vita e i
fattori ambientali. Sui primi, quali alimentazione, consumo di
alcol, fumo, vi sono grandi possibilità di intervento e la nostra
Regione sta portando avanti azioni di prevenzione e formazione
sulla popolazione. Anche sui fattori ambientali è possibile e
doveroso intervenire prevenendo ed eliminando le eventuali cause di
rischio. Riteniamo che questo sia il ruolo della politica e degli
amministratori pubblici e su questo ruolo riteniamo doveroso porre
l'accento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK