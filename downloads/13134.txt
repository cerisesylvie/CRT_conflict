Consiglio Regionale della Valle d'Aosta - Oggetto del Consiglio n. 4090 del 13 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4090 del 13 gennaio 1993 - Resoconto
OGGETTO N. 4090/IX Inconvenienti relativi al funzionamento
dello "Ski-Pass Valle d'Aosta".
(Interrogazione)
Interrogazione Rilevato che sugli organi di informazione sono
recentemente comparsi lettere e articoli che esprimono critiche sul
funzionamento e sui costi dello "Ski-pass Valle d'Aosta";
Appreso che in ogni impianto in cui è attivo lo Ski-pass
sarebbero state introdotte due diverse apparecchiature di controllo
prodotte da due diverse società con conseguente duplicazione dei
costi delle macchine e della loro manutenzione;
Appreso, altresì, che il tutto sarebbe gestito da una società,
la "Siski", che avrebbe ricevuto finanziamenti dalla Regione per
ben 15 miliardi di lire;
il sottoscritto Consigliere regionale del Gruppo Verde
Alternativo
Interroga
l'Assessore regionale al Turismo per sapere:
1) se è vero che in ogni impianto a cui si può accedere con lo
Ski-pass sono state installate due diverse apparecchiature di due
diverse società, qual'è la composizione e lo stato giuridico della
società "Siski"; quali sono i componenti degli organi di
amministrazione; quali sono i rapporti fra la società "Siski" e le
società che forniscono la tecnologia e le apparecchiature per far
funzionare lo Ski-pass;
3) in base a quali norme e con quali provvedimenti la Giunta
regionale ha finanziato la società "Siski";
4) quali risultati ha finora dato l'utilizzo dello Ski-pass e
quali inconvenienti sono stati finora registrati.
F.to: Riccarand.
Presidente
Ha chiesto la parola l'Assessore al
Turismo, Sport e Beni culturali, Voyat.
Voyat (UV)
È vero che i sistemi di accesso dello
ski-pass, pur essendo tutti stati forniti dallo Skidata, hanno però
avuto la fornitura dei materiali di base da due società, le stesse
che le avevano dotate antecedentemente all'entrata in vigore dello
ski-pass regionale. In alta Valle c'è Ski-data, la stessa che fa il
sistema dello ski-pass regionale, mentre dalla Valtournenche in
giù, c'è la Technotour Olivetti ed è la stessa che aveva già munito
le apparecchiature in precedenza. Su tutte e due queste strutture,
fornite dalla Ski-data e dalla Technotour, è stato installato un
sistema di controllo di prossimità e quindi non è che ci siano due
passaggi diversi, cioè uno per lo ski-pass regionale e un altro per
il giornaliero: sono le stesse apparecchiature. Si può quindi
passare indifferentemente, però è vero che in alcune stazioni si è
differenziato il passaggio di chi ha lo ski-pass e di chi ha solo
il giornaliero del posto, per cercare di far defluire più
celermente le persone.
Per l'anno prossimo sarà installato su tutti i passaggi, che
sono più di 400, il controllo per lo ski-pass regionale e per il
biglietto giornaliero. Le società funiviarie hanno insistito per
mantenere ognuna la società con la quale collaboravano
precedentemente, sia perché hanno un personale addestrato sia per
le apparecchiature elettroniche già installate.
Alla Siski la Regione ha fornito indicazione, affinché per il
futuro, quando saranno necessari rinnovamenti tecnologici, ci si
indirizzi su quella che ha dato i migliori risultati.
La composizione giuridica della Società Siski è Finaosta, fino
al massimo del 49 percento e il 51 percento tra 27 società ed Enti.
Inizialmente questa società s.r.l. aveva un capitale sociale di
lire 57.520.000. Ora è stato portato a oltre 2 miliardi di
lire.
Il Consiglio di amministrazione, che attualmente è di sette
persone, sarà portato a nove, di cui quattro nominate dalla
Finaosta. Attualmente i sette sono: Presidente dottor Mario
Cravetto, amministratore delegato dottor Nicolò Tambosco, i signori
Arturo Allera, Simone Cimino, Luigi Fosson, Giorgio Menel e l'arch.
Paolo Merlo. Due di questi dovranno recedere, per lasciare spazio
ai quattro nominati dalla Finaosta.
I rapporti tra la Siski e le società che forniscono la
tecnologia sono buoni, anche se alcune difficoltà ci sono state al
momento dell'installazione. Le prime apparecchiature sono arrivate
ai primi del mese di luglio, dovevano essere installate entro la
fine del mese di novembre, ma in alcune zone ci sono state
difficoltà, a causa delle precipitazioni del mese di ottobre.
La società Siski è stata finanziata in base alla legge n. 7 del
5 gennaio 1990, modificata poi al 5 settembre 1991, con la legge n.
45, con contributi in conto capitale, fino alla percentuale del 75
percento della spesa ammissibile.
Le delibere che sono state adottate per il finanziamento, sulla
base della legge n. 45, sono la delibera di Giunta regionale n.
5276, del 2 giugno 1992, nella quale si prevedeva il finanziamento
di lire 7.900.000.000 nel 1992 e 3.350.000.000 a carico del
bilancio 1993. C'è stata poi un'ulteriore deliberazione della
Giunta regionale n. 12253 del 31 dicembre 1992, in quanto è stato
approvato un ulteriore finanziamento di 279.000.000 su 372.000.000
di effettiva spesa, per maggior onere, che deriva essenzialmente
dall'aumento del cambio tra la lira e lo scellino austriaco, in
quanto la Skidata è di Salisburgo.
C'è stato poi un provvedimento della Regione, tramite Finaosta,
di un prestito massimo di 4 miliardi, stabilito con delibera 6808
del 31 luglio 1992, in cui si prevede la possibilità di questa
erogazione. Nella stessa delibera veniva richiesta la modifica del
Consiglio di amministrazione, con l'inserimento di 4 consiglieri
nominati dalla Finaosta, in quanto è stata prevista l'entrata della
Finaosta nella società, per una quota massima del 49 percento, che
non è ancora stata fatta, perché è subordinata alla sottoscrizione
del capitale da parte delle società degli impianti o Enti che ne
fanno parte. La sottoscrizione del capitale fino ad oggi ha già
superato il 30 percento e per questa percentuale entrerà quindi
anche l'Amministrazione regionale.
Per l'utilizzo dello ski-pass si sapeva già che all'inizio si
sarebbero incontrate alcune difficoltà, in quanto è un sistema
sofisticato e molto ampio. Nei primi giorni si sono verificati
alcuni disguidi, do-vuti soprattutto all'organizzazione di alcune
società, ma ora si sta migliorando il sistema e si pensa l'anno
prossimo di entrare a pie-no regime con l'abolizione anche di
queste difficoltà. Fino ai primi del mese di gennaio sono stati
venduti circa 4.000 abbonamenti, che danno la possibilità di sciare
in 70 stazioni, con 464 punti di controllo. Ciò mostra perché la
gestione non è così facile.
Attualmente i lettori e le casse funzionano in tutte le
località; l'ultima sarà installata in questi giorni sulla funivia
Buisson-Chamois. Di tutte le stazioni esistenti in Valle, solo
quattro non ne fanno parte e sono quelle con un solo impianto:
Valsavarenche, La Salle, Saint Nicolas e Doues.
Il loro interesse non era grande e alcune hanno anche problemi
di innevamento, tant'è vero che da due anni non aprono quasi gli
impianti.
Alla fine della stagione invernale potremo avere una valutazione
più precisa, con dati esatti sugli abbonamenti, sui passaggi e
potremo analizzare tutte le difficoltà incontrate quest'anno, per
poterle eliminare l'anno prossimo.
Presidente
Ha chiesto la parola il Consigliere
Riccarand.
Riccarand (VA)
L'Assessore ha fornito molte
informazioni su questo suo sistema, ma anche il Consiglio ha avuto
scarse possibilità di discuterne, come pure le commissioni, quindi
credo che sarebbe quanto mai opportuno, al termine di questa
stagione invernale, poter avere in commissione un'illustrazione
della situazione, dell'andamento e dei problemi incontrati, come
dell'organizzazione interna di questa società, che presiede a
questo sistema dello ski-pass regionale.
Uno dei punti su cui non ho avuto chiarimenti, perché forse è
stata interpretata male la domanda da parte dell'Assessore,
riguarda i rapporti fra la Siski e le società Skidata e Technotour
Olivetti, nel senso che a me interessa capire che tipo di
convenzione e di rapporto giuridico è stato stabilito tra la Siski
e queste società.
La spesa sostenuta dall'Amministrazione regionale è notevole,
sono 15 miliardi di lire, e pare che ci sia la scelta di mantenere
due partner tecnologici, Skidata e Technotour Olivetti, che, a mio
avviso, provoca una lievitazione dei costi, mentre probabilmente
avere un solo interlocutore potrebbe permettere un notevole
contenimento dei costi da parte della Siski, che è interamente
finanziata dall'Amministrazione regionale. C'è un problema di
composizione della società Siski ancora in via di definizione, dei
rapporti con chi fornisce le tecnologie, di funzionamento e di
finanziamento.
Ho anche qualche perplessità sui tipi di finanziamento che sono
stati dati a queste società; sento citare la legge 7 del 1990, che
era una legge di finanziamento degli impianti a fune, se ben
ricordo, mentre qui ci troviamo di fronte ad una società di servizi
e non so fino a che punto tutto ciò sia corretto.
Io mi riservo di esaminare più a fondo le informazioni fornite
dall'Assessore e gli chiederei se è possibile anche farmi avere un
testo scritto, in modo da avere ulteriori elementi di riflessione
su questo ski-pass regionale, che rappresenta sicuramente una
novità positiva per lo sci e per l'offerta turistica in Valle
d'Aosta, che però, a mio avviso va controllato meglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK