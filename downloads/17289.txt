Consiglio Regionale della Valle d'Aosta - Oggetto del Consiglio n. 643 del 26 maggio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 643 del 26 maggio 1999 - Resoconto
SÉANCE DU 26 MAI 1999 (APRÈS-MIDI)
OGGETTO N. 643/XI Iniziative per la creazione di una zona franca
d'impresa, industriale e terziaria. (Interrogazione)
Interrogazione Premesso:
- che "la creazione di una zona franca d'impresa, industriale e
terziaria" è stata individuata, nel programma di legislatura, tra
gli elementi qualificanti dello sviluppo economico della Valle
d'Aosta;
- che la corrente situazione di stagnazione economica rende più
che mai attuale la concretizzazione di tale progetto;
tutto ciò premesso i sottoscritti Consiglieri regionali
Interrogano
La Giunta regionale per conoscere quali iniziative ha adottato
per conseguire l'obiettivo di cui in premessa.
F.to: Lattanzi - Frassy - Tibaldi
Président Nous reprenons les travaux du Conseil et nous
rebroussons chemin pour revenir à la question, dont au point n° 5
de l'ordre du jour, qui avait été reportée à l'après-midi.
La parole à l'Assesseur à l'industrie, à l'artisanat et à
l'énergie, Ferraris.
Ferraris (GV-DS-PSE) Nella premessa dell'interrogazione, a cui
risponderò, si fa riferimento alla situazione di stagnazione
economica e credo anche - sebbene non sia scritto - al fatto che ci
troviamo di fronte ad una situazione particolare in relazione alla
chiusura del tunnel del Monte Bianco.
Non entrerò nel merito di queste cose anche perché, per quanto
riguarda soprattutto l'ultima questione, ne abbiamo già parlato nel
passato Consiglio. Comunque, il percorso per raggiungere quanto
previsto nel programma di legislatura (legato al fatto che
l'autonomia economica è il presupposto fondamentale accanto
all'autonomia istituzionale e finanziaria, affinché il sistema
economico valdostano sia in grado di rafforzarsi nel quadro degli
attuali processi di mondializzazione dei mercati e di
globalizzazione delle produzioni continuando a promuovere
l'occupazione e la qualità della vita nella nostra comunità), passa
attraverso la definizione, in concertazione con i soggetti sociali
ed economici interessati, di alcune opzioni prioritarie di lungo
periodo, finalizzate a garantire la programmazione necessaria per
la crescita equilibrata e durevole dell'economia valdostana.
All'interno di queste opzioni, per venire al problema posto, il
programma di legislatura ha individuato, fra le altre, anche la
promozione della creazione di una zona franca d'impresa industriale
e terziaria. L'attuazione dell'articolo 14 dello Statuto speciale,
ovvero sia l'articolo che riguarda la zona franca, è attualmente
all'esame dei membri di parte regionale della Commissione
paritetica, ex articolo 48 bis dello Statuto.
L'analisi in atto risulta essere particolarmente complessa, in
quanto sulla materia intervengono e devono essere tenuti in debito
conto diversi fattori di carattere politico, economico e
legislativo.
Di seguito, evidenzio alcune fra le principali problematiche da
definire. Innanzitutto, la normativa comunitaria e l'unione
doganale creata fra gli Stati membri dell'Unione Europea con il
Mercato unico sembrano chiaramente escludere la creazione di una
zona franca di consumo. La concretizzazione dell'articolo 14 dello
Statuto speciale si orienterebbe dunque verso una zona franca
d'impresa, intesa come un territorio comprendente centri
industriali, commerciali, bancari, assicurativi, all'interno del
quale le imprese beneficiano di particolari agevolazioni
economiche, fiscali e amministrative.
Una seconda questione di cui tener conto è quella della
compatibilità dell'attuale embrione di zona franca di consumo,
quella che attualmente è in vigore, ovvero sia un regime di
esenzione fiscale limitato e provvisorio, con la zona franca
d'impresa, che invece ha una caratterizzazione diversa; quindi si
tratterà di mettere in relazione questi due aspetti.
Una terza questione è quella della delimitazione territoriale,
legata alla zona franca d'imprese dei servizi, e della disciplina
dell'autorità di gestione della zona franca stessa, cioè del
soggetto delegato a gestire il tutto, e insieme a questo i criteri
e le modalità per la realizzazione delle infrastrutture per la
concessione di eventuali incentivi per le imprese che
s'insediano.
In ultimo, occorre considerare l'ampiezza dell'intervento
legislativo per l'organizzazione della zona franca d'impresa,
considerata la responsabilità dello Stato per quanto attiene al
rispetto di obblighi internazionali, in particolare per quelli
derivanti dai trattati istitutivi dell'Unione europea.
Come ho accennato, l'argomento è complesso e vi sono diverse
problematiche da definire.
Aggiungerei, in conclusione, che siamo a poco meno di un anno
dall'inizio della legislatura; il programma è in fase di
attuazione, è un programma quinquennale, che di conseguenza ha dei
tempi di realizzazione che vanno oltre il primo anno della
legislatura stessa, specie in una materia in cui gli interlocutori
e i decisori non sono solo la Regione, ma sono anche lo Stato e
l'Unione europea. Ci troviamo in una fase iniziale in cui
affrontare questo tipo di problema, tenuto conto del fatto che esso
è caratterizzato da particolari complessità.
Président La parole au Conseiller Lattanzi.
Lattanzi (FI) Sono confuso, lo ammetto con serenità, perché mi
aspettavo dall'Assessore una risposta meno fumosa, nel senso che la
sua risposta all'interrogazione si è limitata a raccontarci le
differenze fra le zone franche d'impresa e altre sacche di favore
fiscale; ci ha ribadito che nel programma di legislatura c'era e
c'è la volontà di portare avanti questa situazione, e sul 90
percento della sua risposta non ho potuto fare altro che prendere
atto delle riflessioni che l'Assessore ha fatto.
Però l'interrogazione era un'interrogazione, quindi meritava una
risposta: cosa sta facendo la vostra Giunta, in questo caso il suo
Assessorato, per portare avanti quello che da tutte le parti è
considerata una delle soluzioni importanti per lo sviluppo della
nostra regione, quel concetto di autonomia finanziaria che passa
attraverso il federalismo fiscale, che ad esempio una zona franca
d'impresa potrebbe rappresentare. E su questo concetto credo che
siamo assolutamente tutti d'accordo.
L'unica risposta che mi sento di aver compreso, però ammetto la
mia confusione, è che il malloppo e quindi quest'opportunità e
questa possibilità, sancita come dice anche lei dall'articolo 14
del nostro Statuto, è all'esame dei membri della Commissione
paritetica da parte della Regione.
Le devo dire che sono oltre che confuso - adesso mi sono
chiarito - anche abbastanza stupito, perché lei ha parlato di un
problema come se dall'inizio di questa legislatura ci fossimo posti
l'idea per la Valle d'Aosta di un futuro in zona franca o in zona
franca d'impresa. Le devo ricordare che l'articolo 14 non è stato
scritto un anno fa. L'articolo 14 dello Statuto è stato scritto nel
1948, quindi è dal 1948 che la Valle d'Aosta dice, o perlomeno chi
ha rappresentato in termini politici la Valle d'Aosta e chi ha
governato questa Regione dice di voler far diventare zona franca
d'impresa. Il sospetto politico che si è insinuato in tutti i
Valdostani è che la zona franca d'impresa sia quella bella chimera,
che ad ogni elezione regionale piuttosto che Parlamentari si
sbandiera un po' da parte di tutti per poter accalappiare qualche
voto, ipotizzando un futuro fiscalmente meno oppressivo o comunque
più coerente con quelli che sono i bisogni della nostra
regione.
In realtà, Assessore, l'impressione che ho avuto dalla sua
risposta è che il malloppo sia ancora in uno dei cassetti di
qualche commissione, come lei dice, ma che la volontà politica per
realizzare questo sia veramente scarsa. Lei dice che siamo
all'inizio di una legislatura, io le dico che è già passato un anno
da questa legislatura, e ci aspettavamo a distanza di 50 anni e un
anno che questa Giunta, visto che è al suo secondo mandato, potesse
darci qualcosa di più concreto in termini di attuazione. Qui non si
tratta di appellarsi alla normativa comunitaria che, come tutti
sappiamo, delimita la creazione di nuove zone di favore fiscale.
Qui si tratta di impegnarsi in maniera concreta, non con le parole,
non con il fumo, non con la propaganda elettorale come state
facendo, sulla realizzazione di un articolo che già sancisce questo
nostro diritto come Valdostani. Io glielo leggo questo articolo,
così forse ce lo chiariamo tutti. L'articolo 14 dice: "Il
territorio della Valle d'Aosta è posto fuori dalla linea doganale e
costituisce zona franca".
Non è che è da istituire o da costituire, qui il verbo è al
presente: è nel 1948, è zona franca. Il secondo comma dice: "Le
modalità di attuazione della zona franca saranno concordate con la
Regione". Allora io credo che 50 anni per mettersi d'accordo su
come attuare la zona franca, non
costituirla…
(interruzione dell'Assessore Ferraris, fuori microfono)
… non ho
capito… per mettersi d'accordo in due
sì, ma un diritto è già sancito, quindi l'attuazione, non la
realizzazione, la costituzione, l'istituzionalità della zona
franca; noi siamo già come territorio valdostano posto al di fuori
della zona di linea doganale del paese e dobbiamo creare la
normativa amministrativa per realizzare questo aspetto.
Credo che ai Valdostani non possiamo più raccontare che ci
stiamo pensando, ci stiamo studiando, dobbiamo essere in due,
perché l'altro ha già sancito che questo è; ora sta a noi
cominciare a dire in maniera chiara e una volta per tutte se a
questa forza politica, a questa maggioranza di Governo, interessa
realmente delegare parte delle risorse fiscali e finanziarie alle
imprese in Valle d'Aosta, o se il potere politico, dopo 50 anni e
un anno di legislatura vostra, ancora vuole trattenere i danari
nelle proprie tasche per essere lui il distributore di queste
risorse, perché la partita che si sta giocando alla fine è
questa.
Non stiamo a parlare di visioni del mercato, qui stiamo parlando
di un popolo valdostano che ha un diritto sancito dalla
Costituzione italiana, dallo Statuto della Valle d'Aosta, con una
maggioranza che ancora oggi, alla sua seconda tornata elettorale,
dice che ci sta pensando e ci sta lavorando.
La invito, Assessore, perché ripresenteremo quest'interrogazione
fra qualche mese, a portarci al di là delle intenzioni e degli
studi e delle riflessioni che lei ci ha portato in quest'aula,
delle azioni concrete magari anche non andate a buon fine, dove lei
possa dire a questo Consiglio e al popolo valdostano: ho fatto
questo di concreto, ho aperto questi rapporti con lo Stato
italiano, con la Comunità europea, ho ricevuto un no su questi
presupposti. Ci dica qualcosa di concreto, non ci dica che siamo
allo studio, perché allo studio è da 50 anni e un anno, è da 51
anni che ci stiamo andando!
Lei ha citato l'aspetto del tunnel; credo che abbia fatto un
collegamento legato all'aspetto economico della tragedia del
tunnel, noi non avevamo fatto questa riflessione, noi ci siamo
semplicemente limitati a prendere il vostro programma di
maggioranza, che su uno dei punti - questo - ci vedeva
assolutamente d'accordo, e stiamo chiedendo conto di questa volontà
politica.
Se fra qualche mese qualcosa di più concreto non sarà fatto,
saremo autorizzati a dire al popolo valdostano che questa
maggioranza, al di là di dire che vuole la zona franca, non ha
nessuna intenzione di dare alle aziende valdostane
quell'opportunità finanziaria che viene a rappresentare la zona
franca d'impresa. Questo aspetto poi, in una situazione di economia
non semplicemente per l'aspetto del tunnel, ma per la competitività
dei mercati, credo sia determinante per le imprese valdostane.
Qualche giorno fa abbiamo tutti partecipato, lei in primis,
all'incontro con l'Associazione valdostana degli industriali,
abbiamo sentito tutti qual è la voce del mercato e quali sono le
richieste che vengono fatte dalle amministrazioni politiche: la
sburocratizzazione, la creazione di competitività per quanto
riguarda le imprese; credo che le imprese valdostane, che sono già
in qualche maniera limitate nel loro modo di operare a livello
europeo perché è vero che siamo "carrefour", ma è anche vero che
siamo al centro d'interessi che ci passano o sopra o di fianco, ma
mai passano in questa Valle, credo che le imprese valdostane
abbiano il diritto di poter vedere realizzato un diritto
costituzionalmente concepito e approvato da tutti, anche dall'altra
parte a cui lei fa riferimento, quando dice che bisogna essere in
due.
Loro sono d'accordo, ce lo hanno sancito; noi lo siamo? Se lo
siamo, dimostriamolo, Assessore!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK