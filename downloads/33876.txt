Consiglio Regionale della Valle d'Aosta - Oggetto del Consiglio n. 1902 del 13 luglio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1902 del 13 luglio 2011 - Resoconto
OGGETTO N. 1902/XIII - Interpellanza: "Modalità di
determinazione dell'entità del compenso attribuito
all'Amministratore unico della Casino de la Vallée S.p.A.".
Interpellanza
Vista l'entità del trattamento economico attribuito
all'Amministratore Unico del CASINO DE LA VALLÉE S.P.A, Luca
Frigerio, e dei benefici integrativi quali premi di risultato,
soluzione abitativa a carico della società, utilizzo di autovetture
aziendali, nonché polizza assicurativa a copertura della
responsabilità civile degli amministratori;
Preso atto del contenuto del contratto con cui Casinò S.p.A.
ha conferito con contratto di collaborazione coordinata e
continuativa al dottor Luciano Natta, la direzione della funzione
Amministrazione, Finanza e Controllo di Gestione sino
all'individuazione di un nuovo responsabile, determinando di fatto
il permanere dell'ex Direttore Generale della Casa da gioco nelle
funzioni da cui si è dimesso solo qualche mese fa;
i sottoscritti Consiglieri regionali
Interpellano
il Presidente della Regione per sapere:
1) se intenda chiarire su quali elementi di ponderazione si è
basata l'Assemblea degli Azionisti per determinare l'entità del
compenso dell'Amministratore Unico della CASINO DE LA VALLÉE S.P.A.
e quali motivazioni hanno indotto a fissare fra i già notevoli
benefit integrativi anche la polizza assicurativa relativa alla
responsabilità civile degli amministratori;
2) quanto tempo si ritiene sia necessario all'organo
competente per individuare ed incaricare il nuovo responsabile
della funzione Amministrazione, Finanza e Controllo di Gestione del
Casinò.
F.to: Chatrian - Giuseppe Cerise
Presidente
- La parola al Vicepresidente Chatrian.
Chatrian (ALPE)
- Grazie Presidente. Con l'iniziativa
presentata si vorrebbero conoscere gli intendimenti su due punti in
particolare: il primo, se vi è l'intenzione di chiarire gli
elementi di ponderazione...; il secondo riguarda i tempi:
"quanto tempo si ritiene necessario all'organo competente per
individuare ed incaricare il nuovo responsabile della funzione
amministrazione, finanza e controllo della gestione del
casinò"
.
Registrando i dati che prima sono stati annunciati, le due
assemblee ordinarie degli azionisti hanno deliberato, una il 12
aprile 2010 e l'altra il 29 aprile 2011, le varie attribuzioni
degli incarichi, come prima è stato detto in parte per il 2010. Ad
aprile 2010 l'assemblea ordinaria ha deciso di riconfermare
l'Amministratore unico e di attribuirgli un compenso lordo di
180.000 euro, successivamente ha deciso di determinare fin d'ora
che con la stessa decorrenza della fusione per incorporazione di
STV in Casino S.p.A. il compenso annuo lordo sarà elevato a 240.000
euro. L'assemblea ordinaria quindi ha deciso, vista la nuova
società che si farà carico della gestione globale, di modificare il
contratto. In seconda battuta si è previsto il 12 aprile 2010 di
prevedere dei premi di risultato nella misura massima del 30
percento del compenso fisso da erogarsi in caso di raggiungimento
degli obiettivi prefissati. In sintesi, il risultato di tutto ciò è
stato che, secondo l'assemblea ordinaria del 29 aprile 2011,
l'Amministratore unico ha raggiunto ampiamente gli obiettivi
prefissati e i benefit stipulati allora nell'assemblea ordinaria
del 2010 ammontano a 72.000 euro. Questo è quanto è stato deciso
nell'assemblea degli azionisti ad aprile 2011, oltre al nuovo
contratto di lavoro, e successivamente di assegnare
all'Amministratore unico, oltre al compenso come sopra definito -
240.000 euro e la possibilità dei premi di risultato del 30
percento, quindi 72.000 euro -, con onere a carico della società,
una soluzione abitativa comprensiva di canone, di utenze e spese,
nonché l'utilizzo di autovetture tra quelle già esistenti nel parco
auto della società e il beneficio della polizza assicurativa
relativa alla responsabilità civile degli amministratori, fermo
restando quanto a suo carico in norma di legge.
Nel primo quesito ci siamo soffermati su questo punto:
"se
intenda chiarire su quali elementi di ponderazione si è basata
l'assemblea degli azionisti per determinare l'entità del compenso
dell'Amministratore unico della Casino e quali motivazioni hanno
indotto a fissare fra i notevoli benefit anche la polizza
assicurativa relativa alla responsabilità..."
. Ci sarà un
ragionamento fatto da parte dell'assemblea, delle motivazioni messe
nero su bianco, il primo quesito verte su tale argomento.
In seconda battuta invece il collega Louvin circa un mese fa
aveva chiesto al Governo regionale quali erano le motivazioni che
avevano portato a stipulare un contratto di collaborazione
coordinata e continuativa, un contratto di peso con l'allora
Direttore generale, su questo punto vorremmo sapere quanto tempo si
ritiene sia necessario all'organo competente al fine di incaricare
il nuovo responsabile. Perché tale quesito? Perché nel contratto di
collaborazione coordinata e continuativa si dice questo:
"il
committente, come sopra indicato, conferisce al collaboratore che
accetta l'incarico di dirigere la funzione amministrazione, finanza
e controllo di gestione fino a quando non si è identificato un
nuovo responsabile..."
. In sintesi, fa le veci del Direttore
generale, questo è scritto sul contratto, ha le competenze,
immagino che il suo lungo percorso sia stato ampiamente dibattuto
in altre occasioni. In seconda battuta, una volta identificato il
responsabile della Direzione amministrazione, finanza e controllo
di gestione:
"...svolgere verso lo stesso un'attività di
informazione e formazione verso i responsabili, finalizzata a
trasferire le conoscenze afferenti il complesso sistema del casinò,
date le particolarità che detto sistema presenta in ragione del
modello economico operativo, delle regole di concessione e dei
vincoli derivanti dalla legislazione regionale"
. Ecco perché
chiediamo al Governo regionale le intenzioni, i tempi, viste le
competenze di peso che il contratto di collaborazione comunque
mette nero su bianco, anche perché questo è un contratto per un
anno, è un contratto che viene stimato, per quanto riguarda il
periodo di impegno, indicativamente in circa 80 giornate lavorative
nel 2011 e in circa 40 giornate lavorative nel 2012. Per tutte
queste obbligazioni assunte con la presente scrittura e per tutta
l'attività prestata in esecuzione al collaboratore viene
riconosciuto il corrispettivo di 875 euro lordi a giornata,
liquidabili mensilmente tenuto conto delle giornate effettivamente
svolte nel mese. Riteniamo che gli azionisti della casa da gioco
abbiano fatto tale scelta per incaricare comunque un nuovo
direttore generale visto il contratto messo nero su bianco.
Questi quindi sono i nostri due quesiti. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Nel maggio 2011 gli
organi amministrativi di allora della casa da gioco commissionarono
un'indagine sulle retribuzioni presso le case da gioco alla società
Hay Group, la più nota, se non la più importante, a livello
mondiale per la consulenza del personale. Le retribuzioni del
mercato per un direttore generale oscillavano nel 2011,
attualizzando i valori ai coefficienti Istat, fra 273.000 euro e
322.000 euro. L'incidenza del premio variabile era fra il 20 e 25
percento. Allora la retribuzione annua lorda del direttore generale
era a valori attualizzati di 250.000 euro. Le informazioni raccolte
in modo informale, hanno confermato tali tendenze e hanno dissuaso
dal commissionare nuove indagini di aggiornamento, perché questi
erano i dati. Il compenso annuo lordo dell'Amministratore unico,
come lei ha ricordato, di 180.000 euro, più i 60.000 euro con
decorrenza dall'incorporazione nella STV, è stato determinato con
riguardo ai valori delle retribuzioni di mercato di riferimento,
tenendo conto che all'amministratore unico competono più ampie
responsabilità rispetto a quelle del direttore generale di allora e
che a partire dal 2010 il perimetro di attività si è notevolmente
ampliato con la fusione, l'incorporazione dell'ex STV S.p.A. e
Casino.
Va anche ricordato che l'amministratore unico ha sostituito due
consigli di amministrazione per un totale di otto componenti -
questa era la fase precedente - e relativi compensi e che si tratta
di un compenso inferiore ai valori di mercato. Il Direttore
generale di Campione, ad esempio, ha un emolumento di 420.000 euro.
Tutto questo tiene conto della necessità, come è stato detto in
tale sede, di contenere i costi ed è stato accettato
dall'Amministrazione per il prestigio derivante dai progetti di
sviluppo in corso. Per avere un metro di paragone omogeneo, pur a
dati monetari non attualizzati e prendendo come base gli emolumenti
dei Consigli di amministrazione del casinò e STV nel 2007, si
giunge al risultato seguente: Casino S.p.A. 380.000 euro, STV
86.000 euro per un totale di 466.000 euro. A questo bisogna
aggiungere che è stata assorbita la figura del direttore generale,
che porta un compenso annuo di 200.000 euro, quindi il totale era
di 700.000 euro. Già senza entrare in altri dettagli credo che il
contenimento dei costi sia evidente rispetto ai 240.000 che
costituiscono la remunerazione dell'attuale Amministratore unico
che è di 226.000 euro se si considera solo il consiglio di
amministrazione e di circa 500.000 euro se si tengono in
considerazione anche il direttore generale e i collegi sindacali
(quasi 120.000 euro). In questo quadro la polizza assicurativa per
la responsabilità civile è una cosa marginale, in ogni caso essa è
una normale prassi di gestione degli organi amministrativi e
direttivi. Si tratta di una polizza collettiva che include anche i
dirigenti, i quadri funzionari con più esposte responsabilità. Va
precisato che l'amministratore unico sostiene direttamente i costi
della polizza della responsabilità patrimoniale stipulata
privatamente.
Seconda domanda:
"quanto tempo si ritiene sia necessario
all'organo competente per individuare ed incaricare il nuovo
responsabile..."
, la valutazione è approssimativa, ma si pensa
che nel giro di qualche mese si possa risolvere questo problema,
crediamo che per l'autunno, o al massimo entro fine anno tale
situazione possa essere risolta.
Presidente
- La parola al Vicepresidente Chatrian.
Chatrian (ALPE)
- Grazie Presidente. Come vede, quando
interveniamo su dei dossier, abbiamo conoscenza di causa e
l'obiettivo è di sapere quali sono stati e quali sono gli
intendimenti sia per quanto riguarda il punto n. 1, sia per quanto
concerne il punto n. 2. Ha sicuramente dimestichezza con i numeri,
ha paragonato il costo di altri amministratori in altre aziende, in
altri casinò...stavo facendo una riflessione a voce alta al
Consiglio regionale. Immagino che sia però d'accordo con noi che
stiamo parlando di incarichi prestigiosi di una certa complessità,
abbiamo condiviso il passaggio di nuove competenze ex STV, parliamo
di 312.000 euro annui - 240 più il 30 percento - più tutti i
benefit che lei conosce e che sono di tutto rispetto: una soluzione
abitativa comprensiva di canone, di utenze, di tutte le spese, di
autovettura e poi mi ha spiegato...sicuramente è marginale il
discorso dell'assicurazione...poi ce lo paragona con
l'Amministratore unico o il Direttore generale di Campione...stiamo
parlando comunque di compensi molto alti. Visti gli obiettivi
raggiunti - tralascio i dirigenti, perché il collega li ha già
citati prima -, ci sembra sinceramente che l'asticella degli
obiettivi sia stata messa un poco bassa. Gradiremmo che gli
obiettivi fossero non oggettivi, ma quanto meno con una soglia più
alta rispetto a quello che è stato messo nell'assemblea dell'aprile
2010 e dell'aprile 2011, perché possiamo fare tutti i paragoni che
vogliamo con gli altri casinò, con l'ex Consiglio di
amministrazione del 2007, dove c'erano cinque figure...noi non
eravamo d'accordo sulla verticalizzazione dell'unica persona e le
abbiamo detto i nostri dubbi, dubbi che tuttora noi abbiamo. Non è
solo un discorso economico: è un discorso di più persone che si
affrontano, dibattono e trovano delle soluzioni senza perdere
tempo, quindi non è solo il discorso di migliorare la
sburocratizzazione o avere solo un punto di riferimento.
Il ragionamento è uno solo - poi nel pomeriggio parleremo della
situazione del casinò -: è che nel 2010 nelle casse regionali sono
confluiti 9.800.000 euro; poi possiamo parlare di "aria fritta" e
di tutto di più; ripeto: lei con i numeri ci sa fare, ma ci
sappiamo fare anche noi, o quanto meno ci documentiamo. La sintesi
di tutto questo però è che nel 2010 comunque...non parliamo di
fanalino di coda, non parliamo di primo casinò - poi parleremo
anche di quello -, l'anno scorso sono transitati nel bilancio
regionale 9.800.000 euro, parleremo dopo assolutamente, ma è in
itinere con le modifiche fatte anche a livello economico dai
dirigenti della casa da gioco.
Lei ha detto:
"guardate cosa prendono gli altri
amministratori"
, ma non dobbiamo proprio mettere sempre sul
tavolo il fatto che altri abbiano operato delle scelte...non dico
scorrette, sono delle scelte e, come tutte le scelte, hanno dei
punti di forza e dei punti di debolezza. Nel pomeriggio parleremo
dell'andamento della casa da gioco, però per dire che la nostra
iniziativa andava a capire qual è stata la motivazione che ha
portato a questi grandi cambiamenti a livello di emolumenti
dell'Amministratore unico - considerato che si tratta di 312.000
euro più i benefit, penso che non parliamo di noccioline - e poi
registriamo il fatto che presto ci sarà un direttore generale della
casa da gioco. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK